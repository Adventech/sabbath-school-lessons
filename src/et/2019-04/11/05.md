---
title:  Surutõrte tallamine hingamispäeval
date:   11/12/2019
---

`Loe Ne 13:15, 16. Millist probleemi Nehemja siin käsitleb?`

Pole kerge Jumala eest seista, kui oled vähemuses. Kuna Jumal ütles, et hingamispäev on püha päev, mil keegi ei pidanud mingit tööd tegema, kavatses Nehemja tagada, et seda korraldust Jeruusalemmas täidetaks. Kahtlemata tundis ta moraalset kohustust võtta seisukoht, mille ta võttis, ja tegutseda seejärel vastavalt.

Hingamispäev oli tehtud loomisnädala haripunktiks, kuna tegemist oli erilise päevaga. Inimesed pidid sel ajal Jumalaga koos olles saama elustust ja kosutust viisil, kuidas nad oma tööde-tegemiste ja muude maiste toimingute ajal seda ei saanud. 

On öeldud, et „rohkem kui Iisrael hoidis hingamispäeva, hoidis hingamispäev Iisraeli.“ Mõte on selles, et seitsmenda päeva hingamispäev oli ja jääb jõuliseks vahendiks, mis aitab hoida elavana nende usku, kes püüavad seda Jumala armu kaudu pidada ning tunnevad rõõmu füüsilisest ja vaimulikust kasust, mida see meile pakub.

`Loe Ne 13:17–22. Mida teeb Nehemja selleks, et lõpetada „ostmine ja müümine“ hingamispäeval?`

Kuna Nehemja on Juudamaa maavalitseja, näeb ta enda osa reeglite täideviijana. Juudamaa seaduste aluseks oli Jumala seadus, seetõttu hakkas ta seaduse eestkostjaks, sealhulgas hingamispäeva eestkostjaks. Võib-olla, kui Juuda suurnikud oleksid seisnud vastu ülempreestri valla päästetud rikutusele, ei oleks Nehemja ennast sellisest olukorrast leidnud. Kuid juhatajad ja suurnikud (keda ehk häiris ka ninanips, mida Nehemja neile varem vaeste pärast oli andnud) ei hakanud tõenäoliselt vastu muutustele, mida Eljasib ja Toobija sisse tõid.

Nehemja noomib kõigepealt suurnikke ja annab siis korralduse väravad sulgeda ning panna väravaisse vahipostile valvurid. Kui turuplats kandub lihtsalt linna müüride vahelt müüridest väljapoole, võtab ta ette veel karmimad meetmed ja ähvardab järgmisel hingamispäeval pista käe kaupmeeste külge. Nehemja pidi olema sõnapidaja mees, sest kaupmehed said asjast aru ja siit alates enam hingamispäeval ei tulnud. 