---
title:  Leviidid põldudel
date:   9/12/2019
---

`Loe Ne 13:10–14. Mida soovib Nehemja siin parandada?`

Lauljad, väravahoidjad ja templi teised sulased pidid minema tööle oma põldudele selleks, et pere ära toita, sest Jumala tööd ei toetatud. Kogu kümnise ja annetuste süsteem, millele oli nii suure vaevaga alus pandud, oli laostunud. Nehemjal tuli otsast alustada. Asjade välja viskamine templi ruumist näitab meeleheidet.

„Väärkasutuse tõttu oli teotatud nii templit kui ka rahva ohvriande. See oli halvanud rahva ohvrimeelsust. Inimesed olid kaotanud agaruse ja tuliduse ega soovinud enam maksta kümnist. Issanda koja varakambreisse toodi vähe vahendeid; paljud lauljad ja teised templisulased olid jäänud ilma piisavast sissetulekust ning Jumala tööst lahkunud, et hankida elatist mujalt.“ – Ellen G. White, _Prohvetid ja kuningad_, lk 670.

Tore on näha, et kogu Juuda tuli jälle kokku ja taastas selle, mis oli laastatud. Inimesed olid Nehemja poolel Toobija ja Eljasibi vastu, sest küllap nad mõistsid, et Nehemja tegi rahva kasuks kõik, mis suutis. Lisaks sellele usaldas Nehemja templi maavalduse ülevaatajate kohad inimestele, keda ta pidas truudeks ja usaldusväärseteks. Neile anti ülesanne koguda kokku kümnised ja annetused, tagada kokkutoodu korralik ladustamine ning jagada vahendeid sobivate osade kaupa. Võiksime öelda ka nii: Nehemja tuli ja juuris näiliselt ühe hoobiga välja korrumpeerunud juhtkonna süsteemi.

Kuigi Nehemja määras ustavad mehed templi asju ajama, ei kaotanud korrumpeerunud Eljasib oma ametikohta, sest see läks edasi Aaroni pärivusliini mööda. Tema töö templis võis Nehemja hinnanguil olla vigane (ta määras ametisse teisi, kes nii mõnegi ülempreestrikohuse enda peale võtsid), kuid ülempreester oli ikkagi Eljasib.

`Nehemja oli palvetanud: „Mõtle, mu Jumal, minu peale selle pärast! Ära kustuta mu häid tegusid, mis ma olen teinud oma Jumala koja ja selle teenistuse heaks!“ (Ne 13:14). Mis oli selle palve juures väga inimlik?`