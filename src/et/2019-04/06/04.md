---
title:  Sõna lugemine ja tõlgendamine 
date:   5/11/2019
---

`Loe Ne 8:4–8. Kuidas Seaduse lugemine toimus?`

Lugemise ajal olid koos Esraga kaks 13-mehelist rühma. Esimene rühm (Ne 8:4) aitas Jumala Sõna lugeda ning teine rühm (Ne 8:7) aitas loetud lõikudest aru saada. Meil ei ole teavet selle kohta, kuidas niisugune ettevõtmine linnaväljakul korraldatud oli, kuid mehed, kes lugemisel aitasid, võisid Toorat hoida (heebrea kirjarullid olid rasked ja oli vaja inimesi, kes neid lahti rulliks) ning samuti seda kordamööda lugeda, ettelugejaid vahetades. Kuna nad lugesid hommikust keskpäevani, olid nad mõelnud välja viisi, mismoodi jõuda kõigi väljakul olijateni.

Väljend „nad … andsid seletust, nõnda et loetust aru saadi“ (Ne 8:8) võib viidata nii lõikude tõlgendamisele kui ka tõlkimisele. Mõlemad on sel puhul tõenäolised. Inimesed olid tulnud tagasi Babülooniast, kus nad olid palju aastaid elanud, ning esmaseks keeleks oli seal aramea keel. Seega polnud paljude, eriti noorema põlvkonna jaoks ehk kerge heebreakeelsest lugemist kuulata. Samas on Piibli lugejatel kasu selgitustest ehk kommentaaridest. Jutlustamine ja selgitamine muudab teksti elavaks ja mõjutab kuulajaid rakendama teavet isiklikult.

`Loe Ap 8:26–38. Mis juhtus siin sellist, mis oli paralleelne Nehemja raamatu tekstis Jeruusalemmas toimunuga? Millised õppetunnid on siin meie jaoks?`

Protestantidena saame aru, et iga usklik peab tundma Jumala Sõna enda jaoks ning me ei tohi piibellike tõdede kohta pimesi omaks võtta kellegi teise sõnu, olgu tegemist nii suure autoriteediga kui tahes. Eks ole kõik samas tundnud õnnistust, kui keegi aitab selgitada piiblisalmide tähendust? Meil igaühel on vaja tunda seda, mida me usume, kuid see ei tähenda, et meid ühel või teisel korral kaasinimese õpetused ei valgustaks. 