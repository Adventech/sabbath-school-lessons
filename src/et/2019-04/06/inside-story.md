---
title:  Misjonilugu
date:   8/11/2019
---

#### Needusest vabaks

_Loo on kirja pannud ChanMin Chung._

Sunny ja Salma kohtusid Lähis-Ida ülikooli esmakursuslaste infopäeva ajal.

Sunny, kes on pärit Aasiast, on „valdeslasest üliõpilane“, seitsmenda päeva adventist, kes õpib ühes ilmalikus ülikoolis Lähis-Ida ja Põhja-Aafrika adventistide uniooni lähetusel.

Salma on kohalik üliõpilane, kes kasvas üles mittekristlikus peres.

Kahest noorest naisest said kiiresti sõbrad. Nad õppisid samu aineid ja elasid naabruses. Salma sai peagi teada, et tema uus sõber oli adventkristlane. Teda oli õpetatud kristlastega ettevaatlik olema, kuid Sunny näis nii hea ja ausana.

Sedamööda, kuidas nende sõprus edenes, võttis Salma vastu kutse osaleda reedeõhtusel koosolekul Sunny kodus. Salma kohtus koosolekul teiste adventistidega ja talle meeldis sõbralik vestlus. Varsti hakkas talle meeldima, et sai igal reede õhtul selles grupis laulda kirikulaule ja palvetada.

Aasta pärast kutsus Sunny Salmat külla adventkirikusse, ja Salma nõustus. Kuid Salma seisis silmitsi karmi kriitikaga oma pereliikmete ja sõprade poolt.

„Mida sa seal teed?“ küsis üks.

„Kas see tähendab, et sa hakkad kristlaseks?“ küsis teine.

Pereliikmed hoiatasid, et nad neetakse ära, kui Salma kristlaseks hakkab.

Salma oli mures, kuid jätkas kirikus käimist. Ta astus ka noortekoori ja võttis osa terviseseminaridest. Tema adventistidest sõbrad palvetasid tema eest.

Ühel reede õhtul vaatas nende grupp videot Jeesuse elust ja pärast seda palus Salma, et uuritaks Apostlite tegude raamatut.

„Olin üllatunud, sest umbes aasta aega polnud Piibli uurimised Salmat huvitanud,“ ütles Sunny.

Salma hakkas iga nädal Piiblit uurima, kuid kinnitas, et ei soovi saada ristitud. Ta muretses, et ta pere neetakse ära. 

Ühel hingamispäeval võttis Salma osa naisteteenistuse väljasõidust, kus igal naisel tuli valida üks südamekujuline kaart ja mõtiskleda selle siseküljele kirjutatud piiblisalmi üle. Ta valis kaardi palvetades ja avas selle. Siseküljelt luges ta: „Usu Issandasse Jeesusesse, siis pääsed sina ja su pere!“ (Ap 16:31).

Kohe mõistis Salma, et tal pole vaja muretseda oma perekonnale langeva needuse pärast. Ta tõusis ja teatas väriseval häälel, et tahab saada ristitud.

„See ei ole lõpp, vaid algus,“ ütles Sunny. „Pärast oma õpingute lõppemist kavatsen jääda siia ja arendada eluaegset sõprust selliste inimestega nagu Salma. Palun, et Jumal saadaks rohkem temataolisi inimesi minu juurde.“

 

ChanMin Chung on Lähis-Ida ja Põhja-Aafrika uniooni teabevahetuse koordinaator. 
