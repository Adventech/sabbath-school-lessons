---
title:  Rõõm Issandast
date:   7/11/2019
---


„Rõõm Issandast on teie ramm!“ (Ne 8:10) tuletab meelde Jumala tahet, et me rõõmustaksime ja tunneksime elust rõõmu. Eelkõige on see rõõm, mis tuleneb Jumala ja Tema armastuse tegelikult tundmisest. Kui meid vaimustab Jumal ja Tema headus, siis on rõõmustamine midagi sellist, mida teeme iga päev, sest Jumal on kõiges meie eest hoolitsenud. Pealegi annab rõõmu leidmine Jumalas meile tugevuse oma päevale vastu vaadata ja saada hakkama sellega, mis meie teele tuleb.

`Loe Ne 8:13–18. Mis siin juhtus ning mida räägib see meile tolle aja rahvast ja tema juhtidest?`

Järgmisel päeval tulid rahvajuhid Esra juurde selleks, et Jumala raamatust veel enam teada saada. See juhtidepoolne initsiatiiv näitas nende soovi suunata kogukond Jumala juurde. Nad mõistsid, et rahva juhtimine õiges suunas ei toimi, kui nad ise ei otsi Jumalat ega püüa Teda paremini tunda.

`Loe 3Ms 23:39–43. Mida kästi iisraellastel teha ja miks?`

Märkad, et Ne 8:15 osutab tõsiasjale, kuidas see, mida nad tegid, oli kooskõlas „kirjutatuga“. Näeme siin veel üht näidet tõsidusest, millega nad nüüd tahtsid kuuletuda Jumala Sõnale; kuuletuda täiuslikult, sest vangipõlves veedetud aastakümnete jooksul olid nad õppinud sõnakuulmatuse õppetunni. Moosese 3. raamatu salmides tähistasid nad püha ja olid „seitse päeva rõõmsad Issanda, oma Jumala ees“ (3Ms 23:40). Võib öelda ka nii, et kui rahvas tuletas meelde Jumala halastust, armu ja päästetegusid, tundsid nad rõõmu selle üle, mida Issand oli nende heaks teinud.

`Mõtle, mis on meile antud Jeesuses, keda sümboliseerisid kõik muistse Iisraeli pühad. Kuidas õpime tundma rõõmu Issandas ka keerulistes ja valulikes katsumustes? Miks on just neil kordadel väga oluline, et me seda teeksime?`
