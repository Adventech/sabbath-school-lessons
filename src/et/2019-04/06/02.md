---
title:  Inimesed kogunevad
date:   3/11/2019
---

`Loe Ne 8:1, 2. Mida on sel öelda meile Jumala Sõna tähtsuse kohta inimeste jaoks?`

Kui juudid lõpuks müüri ehitamisega valmis said ja Jeruusalemma kolisid, kogunesid nad seitsmendas kuus kõik Jeruusalemma väljakule. Seitsmes kuu, tišrikuu, oli iisraellaste jaoks ehk kõige tähtsam kuu, kuna selles kuus oli pasunapuhumise püha (valmistumine Jumala kohtuks kuu 1. päeval), lepituspäev (kohtupäev kuu 10. päeval) ja lehtmajade püha (meenutus sellest, kuidas Jumal vabastas nad Egiptusest ja hoolitses nende eest kõrberännakul, kuu 15. päeval).

Kogunemine leidis aset kuu esimesel päeval, mil tähistati pasunapuhumise püha. Juhid kutsusid oma rahva mehed ja naised erilisele kokkutulekule selleks, et pakkuda neile Seaduse lugemise kaudu võimalust õppida tundma oma Jumalat ja ajalugu.

Inimesed kutsusid Esra, et ta tooks nende ette Moosese Seaduse raamatu ja loeks sealt. Nad ehitasid selleks puhuks lausa lava, kõnepuldi. Tegemist polnud millegagi, mida juhid kogudusele peale oleksid sundinud. Vastupidi, „nad“, rahvas, palus Esral tuua Moosese Seaduse raamat. Tõenäoline on, et Esra luges rahvale ette Moosese raamatuid, mille hulka kuulusid ka Siinai mäel Moosesele antud käsud.

`Loe 5Ms 31:9–13. Mida Issand neile seal ütles ja millise õppetunni saame sellest enda jaoks?`

5Ms 31:9–13 käskis Mooses iisraellasi lehtmajade püha ajal kokku tulla ja lugeda Jumala seadust; mainitakse ka erinevaid rahvagruppe, kes pidid kogunema: mehed, naised, lapsed ja võõramaalased, kes nende väravatest seespool elasid. 

`Ne 8:1 ütleb otsesõnu, et nad kogunesid „nagu üks mees“. Mida räägib see meile usklike hulga ühtsuse olulisusest?`