---
title:  Seaduse lugemine ja kuulamine 
date:   4/11/2019
---

Esra „tõi Seaduse“ koguduse ette, et seda lugeda. Mida ta neile luges? Kas kümmet käsku üha uuesti, pool päeva järjest? Viidet „Seaduse raamat“ tuleb mõista Moosese viie raamatu tähenduses – Moosese esimesest raamatust Moosese viienda raamatu lõpuni, mida tuntakse heebrea Toorana. Seega on sõna „seadus“ ainult osa sellest, mida loeti; parem oleks see sõna tõlkida „juhisteks“. Tegemist on Jumala juhistega, mis võimaldavad meil tunda teed, millel käia, selleks et me ei eksiks eesmärgi suhtes. Kui Esra luges, kuulasid inimesed oma rahva, Jumala rahva ajalugu – alates loomisest kuni Joosua ajani. Lugude, laulude, värssjutustuste, õnnistuste ja seaduste kaudu meenutati inimestele nende heitlusi Jumala järgimisel ja Jumala ustavust nende suhtes. Toora sisaldab „seadust“, kuid on enamat kui ainult seadus; see hõlmab Jumala rahva ajaloo ja avab eriliselt Jumala juhtimise. Seega andis kirjapandu ühiskonnale juured ja identiteedi.

`Loe Ne 8:3; 5Ms 4:1; 6:3, 4; Jos 1:9; Ps 1:2; Õp 19:20; Hs 37:4 ja Mt 17:5. Mida õpetavad need salmid selle kohta, kuidas tuleb meil Jumala Sõnasse suhtuda?`

Tõsiasi, et inimesed soovisid kuulata Jumala Sõna, oli tõenäoliselt selle tulemus, et Esra luges ja õpetas Sõna alates ajast, mil ta 13 aastat varem Jeruusalemma saabus. Ta pühendus Jumala tööle ja otsustas midagi muuta. Jumala Sõna sai inimeste jaoks tõeliseks siis, kui nad seda ikka ja jälle Esralt kuulsid. Selle tulemusena tegid nad läbimõeldud otsuse kuulda ja kuulata, sest neid huvitas Jumala Sõna kuulmine. Niisiis liginesid nad antud juhul Toorale lugupidamise ja õppimissooviga. Enda immutamine Sõnaga loob meie elus sügavama igatsuse Jumala järele.

`Kuidas suhtud sina Jumala Sõnasse? Isegi kui sa väidad, et usud seda, siis kuidas avaldub see väide sinu püüetes Sõna õpetustele kuuletuda? Kui teistmoodi elaksid sa juhul, kui sa poleks Piiblile kuulekas?`