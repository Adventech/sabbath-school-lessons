---
title:  Inimeste reaktsioon
date:   6/11/2019
---

Kui Esra avab Jumala Sõna, heebrea Toora, seisab rahvas püsti. Enne, kui Esra loeb, kiidab ta Jumalat. Pärast lugemist vastab rahvas ühehäälselt „Aamen, aamen!“ (Ne 8:5, 6) ning tõstab käed taeva poole. Siis kummardavad nad pea ja põlvitavad silmili maha.

`Ne 8:9–12. Miks ütlesid juhid rahvale, et „ärge leinake ja ärge nutke“?`

„Hilisematel aastatel, kui Jumala Seadust loeti Babülooniast Jeruusalemma tagasi tulnud vangidele ja inimesed nutsid oma üleastumiste pärast, öeldi need kaunid sõnad: „Ärge leinake ja ärge nutke!... Minge sööge rasvaseid roogi ja jooge magusaid jooke, ja läkitage osa neile, kellel midagi ei ole valmistatud! Sest see päev on pühitsetud Issandale. Ja ärge kurvastage, sest rõõm Issandast on teie ramm!“ (Ne 8:9, 10).“ – Ellen G. White, _Tervise teenistuses_, lk 281.

Kui inimesed kuulasid Jumala sõnu, rabas neid nende patusus ja nad hakkasid nutma. Kui Jumal ennast meile ilmutab ning me hoomame, et Jumal on läbini armastav, hea, halastav ja ustav, tulevad selle kõrval, millised me olema peaksime, esile meie puudused ja läbikukkumine. Jumala Sõna kaudu Tema pühadust nähes märkame oma kohutavust uues valguses. Selline äratundmine pani Iisraeli rahva nutma ja leinama, aga neil ei tulnud kurvastada, „sest rõõm Issandas on teie ramm“ (Ne 8:10). Teisisõnu, läbikukkumisest hoolimata tuli neil usaldada Jumala väge.

Ühtlasi oli see eriline päev, püha päev, pasunapuhumise püha (Rosh Hashana), mil lühikesed pasunatest välja puhutud helid märgistasid Issanda päeva jaoks (lepituspäevaks, mida peeti tišrikuu 10. päeval) „südame“ ettevalmistamise tähtsust. Pasunate puhumine kutsus üles seisma Jumala ees ja kahetsema pattu. Kuna see päev oli mõeldud meenutama inimestele Jumala poole pöördumist, on nutt ja lein arusaadavad. Kuid juhid tuletasid neile meelde, et kui patt on kahetsetud, on Jumal neid kuulnud ja seepärast on aeg tunda rõõmu Jumala andestuse üle.

`Mida peaks loetu rääkima meile sellest, kui halb on patt, mis viis Jeesuse ristile, kuna see oli ainus tee patu probleemi lahendamiseks ja meile lootuse andmiseks?`