---
title: Töö seiskumine
date:   22/10/2019
---

`Mida „vaenlased“ tegid selleks, et peatada töö Jeruusalemmas (Esr 4:6–24)?`

„Maa rahvas“ kirjutas juutide ja nende töö vastu süüdistuskirju esmalt Dareiosele (Esr 5. ja 6. ptk), siis kuningas Xerxesele (Ahasverosele) ning ka Artaxerxesele. Nad tegid kõik, mis nende võimuses, et peatada töö Jeruusalemmas.

Inimesed ümberkaudsete rahvaste hulgast väitsid, et juhul, kui linna müür taastatakse, kaotab kuningas siin oma võimu, sest Jeruusalemm on möödunud ajal ikka olnud vastuhakuline ja probleemne koht. Kahjuks mõjutati Artaxerxest uskuma, et juudid ehitasid ainult sellepärast, et saavutada iseseisvus ja õhutada seega vastasseisu. Ta andis käsu töö peatada ning kohalik rahvas saatis teele sõjaväe, et hoida ära linna edasine ehitamine. See jõuline samm viis Jumala töö peatumiseni.

`Loe Esr 4:23, 24. Miks juudid ehitamise lõpetasid? Kas nad ei teadnud, et Jumala tahte kohaselt tuli neil linn üles ehitada? Mis jäi teele ette?`

Ilmselt mõistsid juudid, et Jumal oli nad kutsunud taastama linna ja templiteenistust, kuid tugeva vastuseisu tõttu nad kartsid. Võib-olla tulid nad lagedale selliste vabandustega nagu „nüüd ei saa selleks olla õige aeg“ või „kui Jumal tõesti soovib, et me seda teeksime, siis avagu Tema tee“ või „võib-olla polnudki mõeldud, et me siia tagasi tuleme“. Kui vastupanu kerkib sellise ülesande täitmisel, millest usume, et Jumal meid seda tegema kutsub, kaldume kõhklema ja Jumala juhtimises kahtlema. Suudame ennast kergesti veenda selles, et oleme eksinud. Hirm halvab meie meeled ning mõtetesse tuleb meeleheide ja abitus selle asemel, et hoida pilk Jumala väel.

`Kas sa oled kogenud midagi sarnast: olid veendunud, et Jumal kutsus sind midagi tegema, ning takerdusid kahtlustesse, kui lugu karmiks läks? (Mõtle näiteks Ristija Johannesele.) Mida oled sellest kogemusest õppinud?`