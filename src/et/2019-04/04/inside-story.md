---
title: Misjonilugu
date: 25/10/2019
---

####  Raha misjonäride heaks

_Loo on kirja pannud Horacio Rizzo._

Plaan oli lennukas: saata 25 abielupaari Lõuna-Ameerikast misjonäridena evangeeliumi viima 10/40 aknasse kuuluvatesse riikidesse.

Kuulasin tähelepanelikult, kui Lõuna-Ameerika Divisjoni esimees Erton Köhler esitles algatust „Misjonärid maailma“ 80-le seitsmenda päeva adventistide koguduse juhile, kes olid 2014. aastal üle kogu Lõuna-Ameerika kogunenud divisjoni peakorterisse Brasiilia pealinnas Brasílias.

Pastor Köhler rääkis tohututest väljakutsetest, millega adventkogudus Lähis-Idas silmitsi seisis, ning mainis, et puudu oli rahalisi vahendeid ja inimressurssi. Meie divisjon oleks saanud aidata sellega, kui saatnuks 25 abielupaari ja kandnuks kõik nende kulud, sealhulgas lennupiletid, ning viie aasta jooksul nende toidule ja kindlustusele kuluva.

Pastor Köhler kutsus meid seda algatust rahaliselt toetama. Kõik me seal olime Lõuna-Ameerika divisjonis kas liidu või misjonipõllu esimehed. Mina olin väikese maa-alaga ja vähese rahaga Kesk- ja Lääne-Argentiina misjonipõllu esimees. Me sõltusime Argentiina unioonist, et ots-otsaga kokku tulla.

Pastor Köhler pakkus välja mõtte, et meie panuse määrab see, kui palju liikmeid meil oli.

Kuid mitte kõigil liitudel ja misjonipõldudel pole ühesugune rahaline olukord, mõtlesin ma. Teiseks probleemiks oli erinevus koguduse ameliku liikmeskonna ja selle arvu vahel, kui palju liikmeid tegelikult regulaarselt kirikus käis. Minu misjonipõllul oli liikmete arvuks 10 000, kuid tegelikkuses käis igal hingamispäeval kirikus üksnes 5 000 liiget.

Mul tuli nõusolek anda. Mu süda oli raske, kui ma seda teemat kaalutlesin. Teadsin, et ette pandud panus oli meie eelarvega võrreldes kõrge. Misjonipõllu laekurit ei olnud minuga ja ma ei saanud küsida, kas suudame seda endale lubada. Mul polnud palju aega asja kaaluda.

Palvetasin usus ja lubasin annetada oma territooriumi 10 000 liikme jaoks ette nähtud summas.

Siis saatsin laekurile tekstisõnumi: „Meil tuleb selline asi ära teha.“

Ta saatis kohe vastuse: „Hästi.“ Temagi tahtis projekti toetada.

Kaks nädalat hiljem ootas mind mu kontoris suur üllatus. Üks koguduseliige müüs ootamatult omandi maha ja tõi suure summa kümniseks. See kümnise summa oli kolm korda suurem kui raha, mis meil tuli divisjoni misjonialgatusele anda!

Usun kindlalt, et esimene inimene, kes andmisest kasu saab, on andja. See Lõuna-Ameerika divisjoni misjonialgatus oli lõpuks suureks õnnistuseks eelkõige Kesk- ja Lääne-Argentiina misjonipõllule.

_Horacio Rizzo teenis ligi kolm aastat Kesk- ja Lääne-Argentiina misjinipõllu esimehena, seejärel määrati ta 2016. aastal Argentiinas asuva River Plate’i Adventistide Ülikooli juhiks. Kolm abielupaari, kes selle ülikooli lõpetasid, tegutsevad misjonäridena algatuse „Misjon maailma“ raames._