---
title: Teha "suurt tööd"
date:   24/10/2019
---

`Loe Ne 6:1–13. Miks näeb Nehemja, et töö, mida ta Jeruusalemmas teeb, on „suur töö“ (Ne 6:3)? Millega püüti teda antud juhul peatada?`

Peatükk 6 kirjeldab mitut katset Nehemja elu kallale kippuda. Sanballat ja Gesem saatsid Nehemjale jätkuvalt kutseid tulla nendega väidetavaks nõupidamiseks kohtuma. Kohtumispaigaks oli aga Oono org, mis oli vaenlase valdus ja reetis seega kutse tõelise kavatsuse. Sanballat, Toobija ja Gesem nägid, et võimalus oli avatud ainult niikaua, kuni müür valmib ja väravad suletakse. Juutidel oli Pärsia kuninga kaitse ja seepärast ei saanud vaenlased neid neid otserünnakuga alistada. Kuid kui oleks võimalik juht kõrvaldada, pidurduks töö või lõpetaksid juudid oma tegevuse ehk üldse ära. Vastased ei loobu. Kui Nehemja ei reageeri, üritavad nad edasi. Nehemja jaoks pidi olema päris masendav tegeleda igast kandist tuleva vastupanuga. Ta teatab neile vastuseks: „Mul on suur töö teha“ (Ne 6:3).

Maailma mõõdupuu kohaselt tegi Nehemja suurt tööd kuninga joogikallajana, mis oli austusväärne amet, üks kõrgeimaid ameteid sellel maal, kus ta kuninga nõuandjana teenis. Maailma silmis polnud ju kuigi tähtis ehitada üht varemeis linna! _Seda aga nimetab ta suureks tööks?_ Nehemja pidas Jumala heaks tehtavat tööd „suureks“ ja palju tähtsamaks, sest ta mõistis, et Jeruusalemmas oli kaalul Jumala nime au.

Siis, kui Jumal seadis sisse pühamuteenistuse, rajas ta preesterkonna. Selleks, et pühamut inimeste meeltes püha ja erilisena hoida, lubas Ta ainult preestritel toimetada templis vajalikke ülesandeid. Endastki teame, et on aegu, mil on raske näha Jumala pühadust; seepärast andis Jumal korraldused, mis aitasid iisraellastel tulla Jumala juurde lugupidamisega. Nehemja teadis, et templi õued olid igaühe jaoks, kuid siseruumid mitte. Tema sõnade kohaselt näitas Semaja oma ettepanekuga koguneda templi sisemusse, et ta oli valeprohvet, kuna pakkus välja midagi, mis oli Jumala juhtnööride vastane. Lisaks paljastas ta end äraandjana.

`Mil viisil saame meie tänapäeval, mil pole maist pühamut, hoida oma silme ees tajutavalt Jumala pühadust? Kuidas suunab Jumala pühaduse mõistmine – vastandina oma patususele – meid risti juurde?`