---
title: Prohvetid julgustavad
date:   21/10/2019
---

Kahjuks tegi Esr 4.–6. ptk kirjeldatud ümberkaudsete rahvaste vastupanu, millele juudid põrkasid, nad araks ja võttis tahte töötada templi heaks.

Juba varem sai mainitud, et Esr 4:6 ei ole kirjutatud kronoloogilises järjestuses. Seepärast vaatleme 5. peatükki enne 4. peatükki.

`Loe Esr 5:1–5. Miks saadab Jumal juutide juurde prohvetid Haggai ja Sakarja? Mis on nende prohvetlikult kuulutamise tulemus?`

Juudid olid lõpetanud ehitustöö kartuse pärast. Jumal aga oli nad Juudamaale saatnud selleks, et templiteenistus ja linn saaks taastatud, ning Temal oli plaan. Kuna juudid kartsid, tuli Tal teha midagi nende julgustamiseks. Sellepärast kutsus Ta tegevusse kaks prohvetit. Inimese vastuseis ei peata Jumalat; isegi siis, kui juudid sellele vastuseisule oma tegevusega kaasa aitasid, ei andnud Jumal alla. Ta tegutses prohvetite kaudu, et inimesi innustada ja taas tegutsema panna.

`Loe Hg 1. ptk. Milline sõnum juutidele edastati ja mida saame siit enda jaoks?`

„Jumal äratas prohvet Haggai ja Sakarja tekkinud kriisi lahendama. Sütitavate tunnistustega näitasid need Jumala sõnumitoojad rahvale hädade põhjust. Prohvetid selgitasid, et kuna ehitajad ei pidanud Jumala tööd tähtsaimaks, ei saanud nad ka ajalikult edeneda. Kui iisraellased austanuks Jumalat, teeninuks Teda kohase lugupidamisega ja teinuks Tema templi ehitamise oma tähtsaimaks tööks, saanuks nad osa Tema ligiolekust ja õnnistustest.“ – Ellen G. White, _Prohvetid ja kuningad_, lk 573, 574.