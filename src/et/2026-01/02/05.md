---
title: Evangeeliumi vili
date: 07/01/2026
---

Pauluse sõprus koloslastega erines sõprusest filiplastega. Koloslased kuuluvad tema jaotuses nende hulka, „kes mind ennast ei ole näinud“ (Kl 2.1). Ometi kinitab Paulus neile, nagu ta kinnitas filiplastele, et ta tänab nende eest Jumalat ning „alati“ palvetab nende eest.

`Loe Kl 1:3–8. Mis on need kolm märksõna, mille pärast Paulus Jumalat tänab?`

Paulus esitab kolm väärtust, mida ta mujalgi nimetab: usk, lootus ja armastus (vaata 1Kr 13:13; 1Ts 1:3; 1Ts 5:8). Pane tähele, et Paulus ei omista neid väärtusi koloslastele. Ta tänab nende eest Isa, sest, nagu Jaakobus ütleb, „iga hea anni ja iga täiusliku kingi“ saame Temalt (Jk 1:17). Kui näeme armastust, millega Jumal meid armastab, paneb see meid Kristusesse uskuma (Ef 2:4–8) ning saame taevase lootuse. Peetrus nimetab seda „kadumatuks ja rüvetamatuks ja närtsimatuks pärandiks..., mis on taevas talletatud teile“ (1Pt 1:4).

Paulus rõhutab sedagi, et evangeeliumi saab usaldada, sest selle aluseks on „tõesõna“. Seda väljendit kasutab Paulus ka muudes kohtades, kus ta viitab Jumala inspireeritud Sõnale (vaata 2Kr 6:7; 2Tm 2:15). Erinevalt „inimeste sõnast“ on see „tegev“ neis, kes usuvad (1Ts 2:13), ja „saadab korda“ Jumala tahte (Js 55:11). Nii et siis, kui evangeeliumi kuulutatakse, avaldub Jumala vägi Püha Vaimu töö tõttu kuulajate südames ning inimesed vastavad sellele. Evangeelium kannab vilja, sest see on „elusõna“ (Fl 2:16).

Ehk kõige hämmastavam on evangeeliumi levimine nii lühikese ajaga. Umbes kolmekümne aasta jooksul Kristuse surmast ja ülestõusmisest alates võis Paulus juba öelda, et see oli levinud „kogu maailmas“ (Kl 1:6). Samas peatükis pisut hiljem ütleb ta, et evangeeliumi „on kuulutatud kogu loodule taeva all“ (Kl 1:23). Rooma riigi laiahaardeline teedevõrgustik võimaldas kiiret sidepidamist ja reisimist; seetõttu said ka Pauluse kirjad levida nii laialdaselt ja kiiresti. Aga sõna kaudu toimiv Jumala vägi sünnitab inimeses vaimuliku elu (Jk 1:18; 1Pt 1:23) ning teeb temast uue loodu Kristuses (2Kr 5:17).

`Kl 1:5 kirjutab Paulus „lootusest..., mis on teile tallele pandud taevas“. Kuidas saad sina aru sellest lootusest ja miks käib see isiklikult sinu kohta, vaatamata sellele, et oled kõlbmatu?`

`Mõtted`
