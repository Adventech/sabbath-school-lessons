---
title: Pauluse palvesoovid
date: 05/01/2026
---

Mõni aasta tagasi rääkis üks pastor palvest, mis keerleb ümber _minu, minu, minu_ ja _minu_ vajaduste või soovide. Ta nimetas selliseid palveid leidlikult „isekateks väikesteks palveteks“, sest Jumala mõttes on midagi suuremat.

`Loe Pauluse palvet Fl 1:9–11. Mis siin tähelepanu köidab ja millised suured palvesoovid Paulus esitab? Mida räägib loetu sulle sinu palvest?`

Kreeka keeles on see palve vaid neljakümne kolme sõnaline, aga hõlmab Pauluse kogu hoole, mida ta epistli ülejäänud osas laiendab: armastuse, tunnetuse, arukuse, puhtuse, laitmatuse ehk teiste mitte pahandamise ning õiguse, mis meil Jeesuses Kristuses on. Selles palves ja ka Pauluse varasemates tänuavaldustes on rõhk kogudusel _tervikuna_. Pauluse palve on täielikult keskendunud teistele; ta palvetab kogu koguduse ja selle hea käekäigu nimel. Vaadelgem lähemalt selle palve mõningaid üksikosi:

__Et teie armastus üha enam ja enam kasvaks.__ Paulus ei palveta mitte ainult selle pärast, et armastus rohkeneks, vaid ka selle pärast, et armastus areneks kindlas suunas: „... kasvaks tunnetuses ja kõiksuguses kogemises“ (Fl 1:9). Tunnetust nimetades peab ta silmas intellektuaalsest teadmisest rohkemat; ta viitab vaimulike asjade tunnetamisele, mis on võimalik üksnes Jumalaga sõber olles ja Tema Sõna tundma õppides (vaata Ef 1:17; Ef 4:13; 1Tm 2:4).

__Kõiksuguses kogemises.__ Paulus selgitab seda kui suutlikkust „olulise kindlaksmääramiseks“ (eristades seda moraalselt kahjulikust) ning olemist „puhtad ja laitmatud“ (Fl 1:10).

__Puhtad.__ Kreeka keeles tähendab siinne sõna „päevavalguse järgi otsustades“ ning tähistab rikkumatult puhast tegutsemist. „Kõik, mida kristlane teeb, olgu selge kui päev.“ – Ellen G. White, „Reflecting Christ“, lk 71.

__Laitmatud / ei pahandaks teisi.__ See tähendab, et ei oldaks komistuskivi, ei öeldaks ega tehtaks midagi, mis teeks uskumise inimese jaoks keerulisemaks.

__Kristuse õigus.__ Paulus peatub sellel pikemalt oma Kirjas roomlastele ja Kirjas galaatlastele ning laiendab seda filiplastele saadetud kirja 3. peatükis. Meil endal ei ole õigust; on vaid see, mille saame Kristuse kaudu.

`Kuidas saab meie armastus „üha enam ja enam kasvada“ (Fl 1:9), ükskõik, mida teeme? Miks on see kristliku elu seisukohalt väga tähtis? (Vaata ka 1Kr 13:1–8.)`

`Mõtted`
