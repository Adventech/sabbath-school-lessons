---
title: Misjonilugu
date: 09/01/2026
---

#### Jumala sõnumitooja

_Loo on kirja pannud Andrew McChesney._

Oscar seisis liikumatult ja palvetas, kui kolm haukuvat, lõrisevat koera ta ühe maja ees Keenias sisse piirasid. Omanik, kes oli koerad lahti päästnud, kui Oscar majale ligines, tuli välja. „Kes te olete?“ nõudis ta vastust.

„Olen Jumala sõnumitooja,“ vastas Oscar.

„Millise sõnumi Jumal teiega saatis?“ küsis mees.

„See on sõnum Jumalalt,“ ütles Oscar. „Kas võin sisse astuda?“

Mees kutsus koerad ära ja sidus nad kinni.

Kui nad olid majja läinud, vaatas mees Oscarile äraootavalt otsa. „Palvetagem,“ ütles Oscar. Mees ei sulgenud silmi. Oscar palvetas ja hakkas siis rääkima Piibli esimesest viiest raamatust, Pentateuhist. See mees ei olnud kristlane. Ta kuulus suurde mittekristlikku maailmareligiooni, aga ta teadis neid seaduseraamatuid. Ta esitas palju küsimusi ning kaks meest sõbrunesid. Praegu on see mees ja ta naine seitsmenda päeva adventistid.

Ühel teisel korral ilmutas koduomanik huvi, kui Oscar pakkus võimalust õppida Piiblit tundma. Mees saatis oma kolm last, 6-, 8- ja 13-aastase, toast välja. Kui lapsed lahkusid, märkas Oscar, et nad lonkasid valu pärast. „Las lapsed tulevad siia, et saaksime nende pärast palvetada,“ ütles ta. Siis nägi ta, et lastel olid tšigerid, tillukesed parasiitsed lestad, kes elasid naha peal või all ja tekitasid ärritust.

Oscar palvetas laste pärast ja lahkus, et osta ravimit.

Perekond arvas, et tšigerid oli tekitanud nõidus, aga siis tuli Oscar tagasi ning aitas pereliikmetel puhastada maja ja magamisasemed. Ta õpetas ema-isa, kuidas lapsi vannitada, ja andis neile ravimit. Lapsed said parasiitidest lahti, Oscar palvetas lastega ikka ja jälle, ning koos ema-isaga õppis ta Piiblit. Hiljem said pereliikmetest adventistid ja nad müüsid maatüki uue adventkiriku ehitamiseks.

Evangeeliumi jagades külastab Oscar pühapäeviti mitut kogudust. Keenias on kombeks lubada külalisel koguduseliikmeid tervitada. Aga kord kutsus koguduse juht Oscari jumalateenistusele ja keeldus siis talle sõna andmast, kui sa teada, et ta oli adventist. Oscar oli kogu jumalateenistuse kohal. Koosolekult lahkudes märkas ta mitut tema naabruses elavat inimest, kes olid selle koguduse liikmed, ning läks neid tervitama.

„Piibel on nagu suur ookean ning enam pole aega oodata, et pastor tuleks ja õpetaks teid,“ ütles ta. „Mul on olemas õppetükid, mille abil saate ise õppida.“

Seitse inimest võttis sealsamas vastu „Prohvetikuulutamise Hääle“ Piibli avastamise õppetükid. Teised olid ettevaatlikud, aga nõustusid hiljem õppetükke võtma. Täna õpib 43 selle koguduse inimest Oscariga koos Piiblit. „Päris hea jumalateenistuse kohta, kus mulle sõna ei antud,“ ütles Oscar naeratusega.

Oscar on kümme aastat tegutsenud Globaalmisjoni teerajajana, juhtinud 120 inimest ristimiseni ja rajanud kaks kogudust. Peagi loodab ta avada kolmanda koguduse. Rohkem saad teada veebilehelt: bit.ly/GMPioneers.
