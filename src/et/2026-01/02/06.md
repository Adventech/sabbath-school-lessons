---
title: Palve jõud
date: 08/01/2026
---

`Loe Kl 1:9–12. Milliseid konkreetseid palvesoove sa Pauluse palves näed?`

Paulus palvetab, et „teid täidetaks tema tahtmise tundmisega“. Paulus kirjeldab Jumala tundmist „tarkuse ja vaimuliku mõistmisena“ (Kl 1:9). Tarkus tuleb eelkõige sellest, kui sa usaldad Jumalat täielikult, oled valmis täitma Tema tahet (Jh 7:17) ega toetu oma mõistusele (Õp 3:5). Kuid sageli kerkib esile küsimus: „Mis on Jumala tahe minu jaoks selles olukorras?“ On neli põhiallikat, millest saame teada Jumala tahte, kui seda palvemeelselt otsime.

1\. Tarkuse tähtsaimaks allikaks on Piibel. „Sinu sõna on mu jalale lambiks ja valguseks mu teerajal“ (Ps 119:105).

2\. Jumal on andnud meile lõpuajaks erilist tarkust prohvetluse vaimu kaudu (Ilm 12:17; Ilm 19:10), nagu avaldub Ellen G. White’i kirjutistes. Piibel kutsub meid üles uskuma „Issandasse, oma Jumalasse, siis te jääte püsima! Uskuge tema prohveteid, siis õnnestub teil kõik!“ (2Aj 20:20)

3\. Jumala tahet ja juhtimist võib tunda ka asjaolude ette nägemises, kui palume Temal avada või sulgeda võimaluste uksi (vaata Kl 4:3).

4\. Püha Vaim juhendab meid, kui oleme õppinud Tema häält ära tundma: „Su kõrvad kuulevad sõna, mis su tagant ütleb, kui te kaldute paremale või vasakule: „See on tee, käige seda!““ (Js 30:21)

Paulus palvetab, et koloslased käiksid „Issanda vääriliselt“ (Kl 1:10). Muidugi ei ole keegi loomupäraselt „vääriline“, aga Jumal arvestab meid oma armu läbi väärilisteks ja kutsub meid elama selle kõrge kutsumise kohaselt (Ef 4:1; 1Ts 2:12). Paulus kasutab ainuüksi selles kirjas veel kolmel korral tegusõna „käima“ või „käisite“ (Kl 2:6; Kl 3:7; Kl 4:5). See tähendab elada ja tegutseda Jumala seadusega kooskõlas (2Ms 18:20), mis on võimalik üksnes Püha Vaimu tegevuse tõttu (Hs 36:27).

Paulus palvetab ka selle pärast, et koloslaste (ja meie) elu oleks „kõigiti meeltmööda“ Issandale, ning loetleb siis mõningaid viise, kuidas nii elada: „... kandes vilja igasuguses heas töös“ (Kl 1:9, 10), „kasvades Jumala tundmises“ (Kl 1:10) ning viimaks „tänades“ (Kl 1:12).

`Kui keegi küsib sinult: „Kuidas sa tead, et Jumal sind mingisuguses suunas juhib?“, siis kuidas vastaksid ja miks?`
