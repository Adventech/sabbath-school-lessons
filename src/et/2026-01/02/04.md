---
title: Vaimse vahetegemise rakendamine
date: 06/01/2026
---

Mõistagi ahastasid filiplased, kui kuulsid Pauluse vangistamisest. Nüüd oli tema töö tõsiselt piiratud. Ta ei saanud reisida. Ta ei saanud jutlustada. Ta ei saanud minna sünagoogidesse ega õpetada inimesi nägema Jeesuses Messiat. Ta ei saanud enam kogudusi rajada. Filiplased saatsid teele Epafroditose, et saada selgust, millises seisukorras apostel on ning et teda julgustada ja tagada tema füüsiliste vajaduste rahuldamine.

`Loe Fl 1:12–18. Mida arvas Paulus oma vangistusest? Mida õppida tema suhtumisest ettetulevates olukordades?`

Küllap üllatas filiplasi sõnum, mille Paulus tagasi saatis. Paulus nägi oma olusid teistsuguste silmadega. Tema vaimulik vahetegemine pani teda nägema oma vangistust millegi heana. See ei takistanud sugugi tema tööd, vaid „on evangeeliumile tulnud pigem kasuks“ (Fl 1:12). Seal, kus kaasinimesed nägid ainult ahelaid ja trelle, nägi Paulus oma roomlastest valvureis võimalust võita inimesi Jumala riigile. Samuti nägi ta, et tema vangisolek julgustas teisi olema evangeeliumi levitamisel palju tegusamad ja otsustavamad ning rääkima julgelt Kristusest tagajärgi kartmata.

Võib olla raske ette kujutada, aga oli neidki, kelle meelest oli Pauluse vangistus neile kasulik. Nähtavasti mõtlesid nad, et nüüd, kui tema jääb varju, saavad nemad ja nende evangeeliumikuulutamine rohkem tähelepanu. Tugev ja kurb näide inimlikust isekusest koguduses! Jeremija ütles ju ammu enne Paulust: „Süda on petlikum kui kõik muu ja äärmiselt rikutud – kes suudab seda mõista?“ (Jr 17:9)

Õnneks oli ka vastupidi – palju ustavaid töölisi hakkas veel innukamalt evangeeliumi levitama. Nad armastasid Paulust niivõrd, et kannatuste nägemine, mida Paulus usu pärast talus, pani neid Kristust rohkem usaldama ning julgustas neid olema Issanda nimel tegusamad. See andis neile jõudu minna kaugemale, kuhu nad varem polnud julgenud; see pani nad rääkima olukordades, kus nad varem vaikisid; see viis sinnamaani, et üha rohkem inimesi võttis Kristuse vastu ja levitas evangeeliumi päästmisest.

`Mida oled õppinud kogemustest, mis olid kahtlemata halvad, kuid tõid ka mõningast kasu? Kuidas õpime usaldama Jumalat isegi neil juhtudel, mil kasu ei pruugi olla silmanähtav?`

`Mõtted`
