---
title: Evangeeliumi osadus
date: 04/01/2026
---

`Loe Fl 1:3–8. Mille eest Paulus tänab? Kuidas ta filiplasi julgustab ja miks on tema öeldu tähtis?`

Paulus rajas Filipis koguduse ning näeme tema kirjast läbi paistmas kristliku osaduse soojust. Vanglasse aheldatuna oli Paulus küll sadade kilomeetrite kaugusel, kuid ta kannab kogudust ja selle liikmeid oma südamel; ta igatseb nende järele „Kristuse Jeesuse südamlikkusega“ (Fl 1:8) ja tänab Jumalat nende eest. Pauluse tänupalve võimaldab meil heita pilku Jeesuse eestpalvetele meie eest taevas.

Ülempreestri rinnaplaadil oli 12 kivi, mis esindasid Iisraeli 12 suguharu. Inimesed olid ta „südame peal“, kui ta nad eestpalves Jumala ette tõi (2Ms 28:29). Seda enam kannab Jeesus kui meie Ülempreester taevases pühamus oma rahva nimesid endaga Isa ette.

Väärib märkimist, et Fl 1:3 sõnastus on mitmeplaaniline ning toob esile Pauluse ja filiplaste vahelise lähedase sõpruse. Tavaliselt tõlgitakse, et Paulus tuletab neid meelde palvetes, aga öeldu võib tähendada sedagi, et nemad peavad meeles teda. Igatahes tuleb esile vastastikune lähedane sõprusside, mida rõhutab samuti sõna „osadus“ (kreeka keeles: _koinonia_). Paulus sai osa Kristuse kannatustest (Fl 3:10), filiplased aga „võtsid osa“ (kreeka keeles: _sunkoinōneō_) Pauluse kannatustest ja toetasid Pauluse evangeeliumitööd rahaliselt (Fl 4:14, 15). See lähedane vastastikune sõprusside, mis loodi „esimesest päevast tänaseni“ (Fl 1:5), paneb Paulust filiplaste eest Jumalat tänama ja nende pärast „rõõmuga“ palvetama (Fl 1:4).

Väärib märkimist, et Paulus kirjutab oma vanglaoludest üpris positiivselt – ta võtab vangistust justkui võimalusena „kosta evangeeliumi eest ja seda kinnitada“ (Fl 1:7). Paulus kasutab siin kaht õigusalast sõna, mis annavad mõista nii seda, et tema kohtuprotsess on peagi käes, kui sedagi, et ta tegeleb aktiivselt sõduritele ja külastajatele evangeeliumi kuulutamisega. Mõlemad sõnad on väga olulised – kosta (kreeka keeles: _apologia_) evangeeliumi eest, st kaitsta seda rünnakute eest, ja kinnitada selle igavesi tõdesid. Näib, et Paulus hoolib oma tulevikust vähem kui evangeeliumi maine puhtana hoidmisest. Paulus on kindel, et hoolimata sellest, kas tema elab või sureb, lõpetab Jumal selle „hea töö“, mida Ta on alustanud kõigis, kes Teda usaldavad (Fl 1:6).

`Kuidas saad sina aru tõotusest, et Jumal viib lõpule „hea töö sinus“ (Fl 1:6)? Mida see tähendab? Kas see töö saab otsa enne Kristuse teist tulekut?`

`Mõtted`
