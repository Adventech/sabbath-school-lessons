---
title: Nähtamatu Jumala kuju
date: 15/02/2026
---

Kui vaatame peeglisse või silmitseme fotot, näeme iseenda kujutist, aga see on tasapinnaline, kahemõõtmeline. Mõnes mõttes annab skulptuur selgema ettekujutuse, ent jääb ikkagi elavast, hingavast, liikuvast tegelikkusest kaugele maha. Piiblis kannab kuju või kujutise mõiste küll mõnikord eelkirjeldatud lihtsamat tähendust, aga viitab enamasti millelegi hoopis avaramale.

`Loe 1Ms 1:26, 27; 1Ms 5:3; 1Kr 15:49; 2Kr 3:18 ja Hb 10:1. Võta kokku neis kirjakohtades oleva „kuju/näo“ eri tähendused. Mille poolest võivad need erineda Jeesuse kui Jumala kuju kirjeldusest?`

Inimesed loodi olema võimalikult Jumala sarnased – füüsiliselt, vaimselt, suhetes ja toimimise poolest. Ometi avaldub Jumala kuju neis üksnes teatud tahkudes ning patt on neidki tahke kahjustanud. Aga Jeesus võimaldab meil „näha“ nähtamatut Jumalat. „Kes on näinud mind,“ ütles Jeesus, „see on näinud Isa“ (Jh 14:9). Tema on Jumala olemuse „kuju“ (Hb 1:3; „täpne jäljend“, ESV). Tema on kuuldavaks tehtud Jumala mõte ja nähtavaks tehtud Jumala iseloom.

`Loe Mt 11:27 ja Jh 1:1, 2, 14, 18. Miks on Jeesus ainsana suuteline ilmutama Isa?`

Pane tähele võimalusterohkust, millega Jeesus kirjeldab oma seotust Jumal Isaga:

- „Minu Isa tegutseb tänini ja ka mina tegutsen“ (Jh 5:17).
- „Mina ja Isa oleme üks“ (Jh 10:30).
- „Ükski ei saa minna Isa juurde muidu kui minu kaudu“ (Jh 14:6).

Lisaks viitas Jeesus korduvalt endale Jumala nime tegeliku tähendusega: „Mina olen“ (vaata 2Ms 3:14); „Mina olen eluleib“ (Jh 6:35); „Mina olen maailma valgus“ (Jh 8:12); „Mina olen hea karjane“ (Jh 10:11, 14); „Mina olen ülestõusmine ja elu“ (Jh 11:25); „Mina olen Isas ja Isa on minus“ (Jh 14:11); ja „... enne kui Aabraham sündis, olen mina“ (Jh 8:58).

`Kui Jeesus olnuks keegi teine kui Jumal ise, siis mida muud oleks see tähendanud, kui et Isa saatis loodud olevuse meie eest surema? Miks erineb see väga teravalt ja otsustavalt Kristuse isikus olevast Jumalast, kes meie eest suri?`

`Mõtted`
