---
title: Misjonilugu
date: 20/02/2026
---

#### Usu pärast kaotas kaks töökohta

_Loo on kirja pannud Andrew McChesney._

Rodel võitis Rene Kristusele sellega, et käis temaga kalal.

Ellen White ütleb: „Üksnes Kristuse meetod tagab inimesteni jõudmises tõelise edu. Päästja seltsis inimestega nagu see, kes soovib neile head. Ta osutas nende vastu kaastunnet, teenis nende vajadusi ja võitis nende usalduse. Siis käskis Ta: „Järgne mulle!“ („Tervise teenistuses“, lk 143). Rodel praktiseeris Kristuse meetodit: veetis aega koos Renega, teenis tema vajadusi ja võitis ta usalduse. Siis järgnes Rene Jeesusele.

Pärast seda, kui Rene Kristuse juurde tagasi tuli, küsis Rodel, kas ta võiks elada Rene kodus. Rene vanemaid ei vaimustanud, et üks noor adventist Filipiinidel elas nende kodus, aga nad ei öelnud midagi. Rodel julgustas Renet koolis käima ja Rene hakkaski õppima.

„Ma ootan niikaua, kui sa lõpetad, ja siis läheme sinuga koos Manilasse, et sinust saaks misjonär „1000 misjonäri liikumises“,“ ütles Rodel.

Kui Rodel poolteist aastat tagasi esimest korda Renega kohtus, oli ta misjonär „1000 misjonäri liikumises“; organisatsioonis, mis on osa adventkoguduse Lõuna-Aasia ja Vaikse ookeani divisjonist

Ajal, mil Rene õppis, elas Rodel tema juures ja aitas tal maksta õpingute eest rahaga, mille nad teenisid koos riisipõldudel töötades. Rene lõpetas kooli 23-aastasena.

Rodel täitis oma lubaduse ja viis Rene „1000 misjonäri liikumise“ peakorterisse Silangis, mis asus Filipiinide pealinna Manila lähedal. Aga siis pakkus ta välja teise mõtte. Ta soovitas, et Rene õpiks edasi enne, kui temast saab misjonär. Kaks noormeest astusid Silangis asuvasse Filipiinide Adventülikooli. Rene põhialaks sai raamatupidamine ja Rodelil teoloogia. Renel kulus ülikooli lõpetamiseni kuus aastat. Ta ei saanud kodust mingit rahalist tuge. Sellel ajal abiellus ta Love Jhoiega.

Pärast lõpetamist töötas Rene kolm kuud ühes ettevõttes raamatupidajana. Siis vallandati ta sellepärast, et ta ei töötanud reede õhtuti. Ta toetus Jr 29:11 kirjas olevale tõotusele: „Sest mina tunnen mõtteid, mis ma teie pärast mõlgutan, ütleb Issand: need on rahu, aga mitte õnnetuse mõtted, et anda teile tulevikku ja lootust.“ Ta palvetas: „Jumal, ma tean, et Sinul on minu jaoks plaan.“

Möödus mitu kuud ja üks haigla palkas ta endale raamatupidajaks. Aga siis sai ta teada, et ei saa pikaajaliseks tööliseks, kui ta ei lase end ristida sellesse kogudusse, kellele haigla kuulus. Ta astus tagasi.

_Rene Tucaldo on „1000 misjonäri liikumise“ finantsjuht; selle liikumise peakorter asub Silangis, Filipiinidel, ning ehitati 1996. aasta kolmeteistkümnenda hingamispäeva annetuse abil. Loe jätku järgmisel nädalal._
