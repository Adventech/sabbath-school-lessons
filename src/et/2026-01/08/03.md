---
title: Kogu loodu esmasündinu
date: 16/02/2026
---

Uues Testamendis viitavad mõisted „esmasündinu“ ja „ainusündinu“ peaaegu alati Jeesusele (vaata Lk 2:7; Rm 8:29; Hb 1:6; Ilm 1:5), kaasa arvatud mõlemal juhul Kirjas koloslastele. Aga isegi siis, kui jutt on kellestki teisest, ei pruugi vastav mõiste tingimata tähendada kedagi, kes on kronoloogilises mõttes esimesena sündinud. Piibellik arusaam „esmasündinust“ rõhutab erilist seost, mis on pojal oma isaga, sõltumata sünnijärjekorrast. On ju juhtumeid, mispuhul on noorem poeg teistest palju silmapaistvam: näiteks Iisak, Jaakob ja Joosep.

Taavet, kaheksast pojast noorim, võitakse kuningaks (1Sm 16:10–13) ning psalmilooja suu kaudu ütles Jumal: „Ent mina teen ta esmasündinuks ning kõige kõrgemaks kuningaks üle ilmamaa“ (Ps 89:28). Samuti ütleb Ta Moosesele: „Iisrael on minu esmasündinud poeg“ (2Ms 4:22). Selles mõttes tähendab see termin eelkõige ülimuslikkust.

`Loe Kl 1:15–17. Mille abil põhjendab Paulus seda, et Jeesust on nimetatud „kogu loodu esmasündinuks“?`

Kindlasti ei taha Paulus mõista anda, et Jeesus oli esimene loodud olevus. Tegelikult välistab ta kategooriliselt selle võimaluse. Kaks korda ütleb ta eri moel, et Jeesus lõi kõik. Kõik loodi Tema _läbi_ ja Tema _poole_, _Temale_ (Kl 1:16). Mõlemal juhul on Jeesus volitatud isik, kelle läbi viis Jumal ellu loomisprotsessi (vaata ka Ef 3:9; Jh 1:1–3; Ilm 4:11).

Pauluse ütlus on nii laialdane kui võimalik. Kõik tähendab _kõike_ – ruumiliselt (taevas ja maa), olemise poolest (nähtav ja nähtamatu) ja funktsionaalselt (troonid, ülemused, valitsused, meelevallad). Viimased mõisted viitavad tavaliselt ingellikele olevustele (vaata Ef 3:10; Ef 6:12). Justkui veendumaks, et temast ei saada valesti aru, märgib Paulus ka, et Jeesus oli olemas „enne kõike“ (Kl 1:17). Kreeka keeles võib see väljend tähendada esikohta nii auastmes kui ka ajalises mõttes, aga igal muul juhul viitab see Pauluse kirjutistes ajale (vaata näiteks 1Kr 2:7; Gl 1:17; Ef 1:4).

Paulus esitab Jeesuse ülimuslikkuse kohta veel ühe põhjuse: „kõik püsib koos temas“ (Kl 1:17). Kreekakeelse sõna (_synistēmi_) otsene tähendus on „kokku tooma“ või „ühendama“. Jeesus on universumit ühendav tegur mitte üksnes oma Looja rolli pärast, vaid ka seetõttu, et Ta on Lunastaja.

`Jumal, Looja, suri meie eest. Mida saaksid meie teod sellele lisada? Miks on niisugune mõte, et meie teod saavad midagi lisada sellele, mida Kristus meie heaks juba tegi, jumalateotus?`

`Mõtted`
