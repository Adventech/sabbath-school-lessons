---
title: Lepitada kõik
date: 19/02/2026
---

`Loe Kl 1:19, 20. Mis on risti kaudu saadav lepitus ja kui kõikehaarav see on?`

Jeesuse kirjeldamise haripunktis kasutab Paulus üht väga huvitavat kreekakeelset väljendit, mis osutab tagasi Isale, keda mainiti Kl 1:12. Isal on olnud hea meel lasta kogu _Tema_ täiusel Jeesuses elada (võrdle Kl 2:9-ga). Mis see „täius“ on? Johannes osutab sellele kui Isa kirkusele, „täis armu ja tõde“ (Jh 1;14).

Aga siinse kirjakoha põhjal hõlmab see „täius“ väga paljut. Selles sisaldub Jumala igavikulisus ja iseenesest olemas olemine ning Tema vägi luua ja taasluua. Tähtsaim aga, see rõhutab Tema tarkust võita patt ja surm kõige mõeldamatuma vahendi kaudu – risti kaudu. Ja nii pani Jumal selle häbiväärseima eseme tunnistama Tema igavesest armastusest iga loodud olevuse suhtes. „Sest nõnda on Jumal maailma armastanud, et ta oma ainusündinud Poja on andnud, et ükski, kes temasse usub, ei hukkuks, vaid et tal oleks igavene elu“ (Jh 3:16).

Ainus viis, kuidas saab pattu päriselt igaveseks võita ja lepitada kõike, mida on võimalik lepitada, on kokku võetud selles ühes imelises tões: Jumal armastas – Ta armastas universumit ja Ta armastas _meid_ niivõrd, et riskis kõigega, päästmaks meid Kristuse surma kaudu ristil. Kreeka keeles on „maailma“ koha peal sõna _kosmos_, mis võib hõlmata tervet universumit. Paulus selgitab seda Kristuse järgimise kontekstis: „Jumal on meid... pannud ... kogu maailmale [_kosmos_, kõiksus] vaadata, nii inglitele kui inimestele“ (1Kr 4:9).

„Taevas jälgis valu ja imestusega, kuidas Kristus ristil rippus... Jumala vastu mässav elulaad, nagu on Saatanal ja tema pooldajatel, on Jumala omale nii vastandlik, et Tema lähedus hävitab nad. Armastuse Jumala auhiilgus on nende jaoks hävitav tuli. Siis, kui suur võitlus algas, ei mõistnud inglid seda...

Kuid siis, kui lunastusplaan on täielikult lõpule viidud, on Jumala iseloom saanud ilmsiks kõigile mõistusega olevustele...

Sellepärast oli inglitel tõesti põhjust rõõmustada, kui nad vaatasid Lunastajat ristil... Kristus mõistis oma ohvri tulemusi. Neid silmas pidades hüüdis Ta: „See on lõpetatud!“ – Ellen G. White, „Ajastute igatsus“, orig lk 760, 764.

`Mõtted`
