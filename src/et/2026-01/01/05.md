---
title: Paulus ja Kolossa
date: 31/12/2025
---

Kuskil pole üles tähendatud, et Paulus oleks üldse Kolossat külastanud; niisiis räägib see meile taas tema evangeelsest strateegiast. Kolossa linna elanik Epafras (Kl 4:12) tõi sellesse linna evangeeliumi(Kl 1:7). Aga kuidas temast usklik sai? Kõige tõenäolisemalt toimus see 50-ndate aastate keskpaiku, mil Paulus viibis lähedal asuvas Efesoses ning „kõik, kes Aasias elasid, said kuulda Issanda sõna“ (Ap 19:10; võrdle Ap 20:31-ga).

Ilmutusraamat tunnistab tõsiasja, kui ulatuslikult levis evangeelium selles piirkonnas (Ilm 1:4). Sellist edu, sealhulgas levikut Kolossasse, saab kõige usaldusväärsemalt selgitada Pauluse töö tagajärjel usku tulnud inimeste abiga, kes kõigepealt kuulsid sõnumit Efesoses, Väike-Aasia tähtsaimas linnas ja peamises sadamas. Epafras kuulis Paulust kõnelemas Efesoses ning, saanud üheks tema kaastööliseks, tõi evangeeliumi oma kodulinna Kolossasse.

See linn ise, umbes 15 kilomeetrit Laodikeiast kagus, kaevati välja alles nüüd; seetõttu teame sellest vähem kui vastava piirkonna muudest tuntud linnadest. Teame, et selle elanikkonnast küllaltki paljud olid juudid, „umbes kümme tuhat juuti elas Früügia selles piirkonnas.“ – Arthur G. Patzia, „New International Biblical Commentary: Ephesians, Colossians, Philemon“ (Peabody, MA: Hendrickson Publishers Inc., 1990), 10. kd, lk 3. Kolossas vermitud mündid osutavad, et sealsed inimesed, nagu paljude Rooma linnade elanikud, kummardasid mitmesuguseid jumalaid. Kinnistunud paganlikud tavad ja kultuurilised mõjud esitasid sealsetele kristlastele ilmselt tohutuid väljakutseid nii linna evangeliseerides kui ka evangeeliumi puhtale usule ustavaks jäämisel. Teiseks tuntud kristlaseks Kolossa linnas oli Fileemon, kes tuli usku tõenäoliselt umbes samal ajal kui Epafras.

`Loe Fm 15, 16. Vaata ka Kl 4:9. Mil viisil survestab Paulus Fileemonit käituma Oneesimosega leebelt?`

Kuigi Rooma seadus nõudis, et Paulus saadaks Oneesimose Fileemonile tagasi, koputab Paulus Fileemoni kui kaasuskliku tunnetele ja südametunnistusele ning õhutab teda kohtlema Oneesimost vennana, mitte orjana (Fm 16).

Kui väga me ka vihkame mis tahes vormis orjust ning soovime, et Paulus oleks selle tava hukka mõistnud, siis kuidas leppida sellega, mida Paulus siin ütleb? (Muljetavaldav on teada, et orjandusajal Ameerikas käskis Ellen G. White eelkõige adventistidel trotsida seadust, mis kohustas inimesi põgenenud orjad välja andma.)

`Mõtted`
