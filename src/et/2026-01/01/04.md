---
title: Paulus Filipis
date: 30/12/2025
---

Pauluse teise misjonireisi ajal, pisut pärast seda, kui Timoteos on meeskonnaga liitunud, keelab Püha Vaim neil Väike-Aasias tööd jätkata. Siis näeb Paulus öises nägemuses üht meest, kes palub: „Tule meie juurde Makedooniasse ja aita meid!“ (Ap 16:9) Nii suunduvad nad jalamaid Makedooniale lähemale viivasse meresadamasse ning seilavad Troasest üle Egeuse mere Neapolisse Euroopa mandril. Selle asemel aga, et seal evangeliseerida, suunduvad Paulus, Siilas, Timoteos ja Luukas, kes nendega Troases liitus (sellele viitab _meie_-vormi kasutamine Ap 16:11), Filipisse. Oma evangeeliumitöös mõtles Paulus alati strateegiliselt. Filipi oli „tähtsaim linn tolles Makedoonia osas“ (Ap 16:12) ja tegelikult üks auväärseim linn Rooma impeeriumis. Sellele oli antud Itaalia õiguse staatus, _Ius Italicum_, kõrgeim tunnustus, mis võis ühel linnal olla. Linnaelanikel olid samasugused privileegid, nagu asunuks linn Itaalias, muuhulgas vabastus maamaksust ja pearahamaksust, ning igast linnas sündinud inimesest saigi juba Rooma kodanik. Samuti oli see oluline peatuskoht Via Egnatial, põhimaanteel, mis ühendas Roomat Idaga. Seal kristlikule tugipunktile aluse panemine võimaldas neil viia evangeeliumi paljudesse ümbruskonna linnadesse, sealhulgas Amfipolisesse, Apollooniasse, Tessaloonikasse ja Bereasse (vaata Ap 17:1, 10).

Väärib märkimist, et esimese sajandi Filipi ametlik keel oli ladina keel, millest annavad tunnistust ülekaalukalt ladinakeelsed raidkirjad. Fl 4:15 pöördub Paulus linnaelanike poole ladinapärase nimega, Philippēsioi (filiplased), ilmse tunnustusena, et neil on eriline Rooma staatus. Ometi kasutati turuplatsil ning ümberkaudsetes alevites ja linnades kreeka keelt ning selle abil levitati evangeeliumi. Luukas kirjeldab, kuidas Paulus ja tema meeskond läks koos inimestega palvetama jõekaldale, kus Lüüdia ja tema pere (Ap 16:13–15) võttis usu vastu. Kuna tegemist oli ärinaisega („purpurimüüja“), võis tema olla Filipis üks peamisi Pauluse tegevuse rahalisi toetajaid. Sel korral, mil Paulus ja Siilas viibisid Filipi vanglas, toimus veel ühe perekonna uskutulek – vangivalvuri oma.

Püha Vaim teadis, et Filipi oli ideaalne sillapea evangeeliumi levitamiseks Euroopasse, ehkki ka seal pidi ette tulema tagakiusamist. Tagakiusamine on loomulikult halb, aga teatud oludes võimaldab see viia evangeeliumi inimestele, kelleni muidu ei jõutaks.

`Loe Ap 9:16. Kuidas aitab siinöeldu aru saada mõningatest Pauluse katsumustest? Kuidas aitab see meil aru saada mõningatest meie katsumustest?`

`Mõtted`
