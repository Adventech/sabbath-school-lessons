---
title: Paulus, Jeesuse Kristuse vang
date: 28/12/2025
---

Pauluse kirju filiplastele ja koloslastele nimetatakse vanglaepistliteks, sest Paulus kirjutas need vangis olles (lisaks veel Kiri efeslastele ja Kiri Fileemonile). Enamik piibliseletajaid arvab, et Paulus kirjutas need siis, kui ta oli Roomas, umbes 60.–62. aastal pKr (vaata Ap 28:16).

`Loe Ef 3:1 ja Fm 1. Mille poolest on tähtis see, kuidas Paulus oma vangis­olekut iseloomustab?`

Paulus on oma elu andnud Jeesuse Kristuse teenistusse. Kui selle teenistuse hulka kuulub vanglas viibimine, siis olgu nii. Paulus kasutab enda kohta väljendit „ahelais olev käskjalg“ (Ef 6:20, NKJV). Ta on käinud misjonireisidel, rajanud kogudusi ja õpetanud välja Issanda töölisi. Ta võiks küsida: „Miks ma olen siin, kui võiksin ilma ahelateta teha palju rohkem?“ Paulus vangistati ka hiljem; siis kirjutas ta Teise kirja Timoteosele, mida peetakse pastoraalseks kirjaks ehk karjasekirjaks. Niisiis on Paulus Uue Testamendi raamatutest vähemalt viis kirjutanud vanglas viibides.

Mitte üheski oma vanglaepistlis ei selgita Paulus, kus ta vangis oli; niisiis on mõni välja pakkunud Efesose või Kaisarea. Kuid Piiblis ei ole tõendusmaterjali selle kohta, et Paulus oleks kunagi Efesoses vangis olnud. Kaisarea näib tõenäolisema võimalusena, välja arvatud tõsiasi, et selles linnas ei olnud Pauluse elule mingit nähtavat ohtu. Sel ajal, kui ta kirjutas Kirja filiplastele, oli ta elu aga kindlasti ohus (vaata Fl 1:20; Fl 2:17).

Epistel ise annab mõningaid vihjeid selle kohta, kus Paulus oma vangistuse ajal viibis. Esiteks, selles kohas oli _praetorium_ ehk _kohtukoda_, mis võib viidata provintsi kuberneri ametlikule elukohale – just nagu Jeruusalemmas, kus Pilaatus küsitles Jeesust (Mt 27:27; Jh 18:33), ja Kaisareas, kus Paulus vangistati (Ap 23:35). On selge, et Paulus ei viita vastava mõistega mitte kohale, vaid inimestele. Ta ütleb, et „kogu kohtukojale“ sai evangeelium avalikuks (Fl 1:13). Roomas moodustasid sellise kohtukoja eliitsõdurid, keda oli ühtekokku 14 000 ja kes kaitsesid imperaatorit ning valvasid tema vange.

Teiseks, Paulus annab edasi tervitused „keisri kojas“ olijailt (Fl 4:22). See näitab, et Paulus oli vangis Roomas ning pidas ühendust nendega, kes teenisid keiserlikku perekonda.

`Kuidas õpime andma oma parima, ükskõik kui karmides oludes viibime? Miks ei ole seda alati kerge teha?`

`Mõtted`
