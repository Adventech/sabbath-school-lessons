---
title: Kogudused Filipis ja Kolossas
date: 01/01/2026
---

`Loe Fl 1:1–3 ja Kl 1:1, 2. Kuidas kirjeldatakse Filipis ja Kolossas olevaid kogudusi ning mis hakkab selles kirjelduses silma?`

Pauluse kirjades olevale tervitusele omaselt nimetab ta neis paigus elavaid kristlasi „pühadeks“; see tähendab, et nad on ristimise kaudu eraldatud Jumalale eri rahvaks, täpselt nagu ümberlõikamise tava kaudu oli Iisraeli rahvas eraldatud „pühaks rahvaks“ (2Ms 19:5, 6; võrdle 1Pt 2:9, 10-ga). (Sellel ei ole absoluutselt mitte midagi tegemist rooma kiriku tavaga kanoniseerida inimesi „pühakuteks“.)

Samuti on huvitav kõrvutada kahe kõnealuse kirja tervitust. Paulus viitab Filipi „ülevaatajatele ja abilistele/diakonidele“ (Fl 1:1, ESV) ning Kolossa „ustavatele vendadele Kristuses“ (Kl 1:2). Uus Testament räägib „ustavatest vendadest“ koguduses neil täita oleva konkreetse töö raamistikus (vaata Ef 6:21; Kl 4:7; 1Pt 5:12). Ilmneb, et Paulus pöördub nii nende linnade lihtliikmete kui ka koguduse juhtide poole. Viide ametikohtadele, millest räägitakse konkreetsemalt muudes kirjakohtades (näiteks 1Tm 3:1–12; Tt 1:5–9), annab tunnistust tõsiasjast, et algusperioodist alates on koguduse jaoks tähtis organiseeritus.

Pauluse ja tema evangeelsete jõupingutuste suurendamiseks oli esmajärjekorras vaja välja õpetada kaastöölised, nagu Timoteos ja Epafras, ning varustada kohalikud kogudused juhtidega. Võime siis öelda, et nii misjonitööle kui ka töötajate hoidmisele läheneti strateegiliselt. Meie teerajajad-adventistid lähtusid koguduse organiseerimisel Uue Testamendi mudelist, nagu näitavad paljud 1850-ndail aastail ajakirjas „Review and Herald“ avaldatud artiklid. James White ütles nii: „Uue Testamendi jumalik kord on piisav Kristuse koguduse organiseerimiseks. Kui läinuks vaja rohkemat, siis oleks seda andnud inspiratsioon.“ – „Gospel Order“, ajakirjast „The Advent Review, and Sabbath Herald“, 6. dets 1853, lk 173. Kaua aega enne seda, kui Paulus kogudustele kirjutas, olid apostlid Jeruusalemmas alustanud koguduse ametnike ametisse nimetamist (vaata Ap 6:1–6; Ap 11:30), mis „pidi olema musterkujuks koguduste organiseerimiseks kõikjal, kus tõe saadikud pöördunuid võitsid.“ – Ellen G. White, „Apostlite teod“, orig lk 91.

On hästi teada, et kui Paulus oma epistleid koostas, kasutas ta kirjutades vahetevahel abilisi. Timoteostki nimetatakse teisal kaasläkitajaks (vaata näiteks 2Kr 1:1; Fm 1). Tõsiasi, et Paulus kasutab _meie_ asemel _mina_-vormi, näitab pigem, et nende epistlite taga on tema autoriteet.

`Mõtted`
