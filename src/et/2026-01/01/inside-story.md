---
title: Misjonilugu
date: 02/01/2026
---

#### Investeering kolmeteistkümnendasse hingamispäeva

_Loo on kirjutanud Vania Chew._

Üks naine Austraalias heitis veel kord pilgu kolmeteistkümnenda hingamispäeva misjoniprojektile. Kogudus oli julgustanud liikmeid andma iga veerandaasta viimasel hingamispäeval rohkem kui lihtsalt see, mis neil taskus on.

Marilene Stevenson meenutas aega, mil koguduseliikmed valmistasid küpsetisi ja kasvatasid aedvilja ning müüsid neid, et koguda raha hingamispäevakooli investeerimisprojektide jaoks. Ta mõtles, kas temagi saaks teha midagi sarnast ja anda kogutud raha kolmeteistkümnenda hingamispäeva annetuseks, mida tuntakse ka veerandaasta misjoniprojekti annetuse nime all.

Marilene’il ei olnud aega ega kuigi palju oskusi küpsetisi teha ja aedvilja kasvatada. Kuid ta oli hakanud kasutama kurgupihustit, mis tema meelest aitas, ning ta oli hakanud seda soovitama teistelegi. Kui inimesed kurgupihusti vastu huvi ilmutasid, tuli Marilene välja mõttega osta seda hulgi ja müüa edasi. Kasum aga läks otse kolmeteistkümnenda hingamispäeva annetuseks.

Selline esimene investeering – kurgupihusti – kannustas Marilene’i mõtlema muudelegi võimalustele, kuidas misjoni jaoks raha koguda.

„Tegelikult sai see alguse sellest, et ostsin asju, mida ma ise soovisin,“ ütles ta. „Aga tuli välja, et neid asju, mida mulle meeldis osta, tahtsid osta ka teised inimesed, kuid neil lihtsalt polnud aega minna ja neid osta!“

Kohalikes taludes ja tööstustes töötaval Marilene’il oli võimalus osta tervislikke tooteid hulgihinnaga ning müüa neid peredele ja sõpradele soodsama hinnaga kui jaemüügis. Ta on aasta ringi müünud eksootilisi puuvilju, värsket tofut ja taimetoidu eritooteid. Samuti on ta teinud eriliste päevade puhul lilleseadeid ja müünud neid; näiteks emadepäevaks.

„Ma olen selle pärast tõeliselt elevil,“ ütles ta. „Ma aitan inimesi, kellele ma tooteid müün, ning kogun samal ajal raha heaks otstarbeks.“

Sellest ajast peale, kui Marilene investeerima hakkas, on ta kogunud 300 kuni 600 Austraalia dollarit (200–400 USA dollarit) iga veerandaasta kolmeteistkümnenda hingamispäeva misjoniprojekti jaoks.

Ta julgustab kõiki koguduseliikmeid andma heldelt kolmeteistkümnenda hingamispäeva annetuseks, kuigi niisugune investeering nõuab tavapärasest natuke rohkem.

„Loodan, et innustan kaasinimesi tegema rohkemat kui vaid sümboolselt annetama, nagu ma varem tegin,“ ütles ta. „Jumal on mind tõepoolest õnnistanud ja olen Tema suurt ustavust vahetult kogenud. Miks mitte seda teistega jagada?“

_Selle veerandaasta kolmeteistkümnenda hingamispäeva misjoniprojekt on Vaikse ookeani lõunaosa divisjoni heaks; sellesse divisjoni kuulub ka Marilene’i kodumaa Austraalia. Täname, et kavatsed 28. märtsil heldelt annetada._
