---
title: Järeleproovitud iseloom
date: 28/01/2026
---

Timoteose osa selle epistli kaassaatjana on juba nimetatud (Fl 1:1). Nüüd hakkab Paulus üksikasjalikult kirjeldama, kui väärtuslik on Timoteos kaastöölisena. Teda nimetatakse evangeeliumikuulutajaks (2Tm 4:5), kelle Paulus oli saatnud Makedooniasse (1Ts 3:2; võrdle Ap 18:5-ga ja Ap 19:22-ga) ja mitmel puhul Korintosesse (1Kr 4:17; 1Kr 16:10). Varem oli Timoteos töötanud koos Pauluse ja Siilasega Korintoses (1Ts 1:1; 2Ts 1:1) ning hiljem Efesoses (1Tm 1:2, 3: võrdle Ap 19:22-ga). Paulus nimetab teda „minuga samameelseks“ (Fl 2:20 NKJV, 1920). Kreekakeelne sõna (otsetõlkes „hingelt võrdne“) annab mõista, et Timoteos oli mitmeti Pauluse moodi, sealhulgas Kristusele pühendumises, tarmukate jõupingutuste poolest levitada evangeeliumi ja konkreetselt filiplaste eest hoolitsemises.

`Mida sa arvad, miks räägib Paulus siin Timoteosest nii positiivselt ja pikalt (vaata Fl 2:19–23)? Mida Paulus veel tema kohta ütleb (vaata 1Kr 4:17; 2Tm 1:5)?`

Veel üheks Timoteose omaduseks, mida Paulus siin nimetab, on tema „ustavus“ (Fl 2:22; „järeleproovitud iseloom“ – NKJV). Kreekakeelne sõna kirjeldab Timoteost inimesena, keda katsumused on põhjalikult proovile pannud (Rm 5:4) ning kelle iseloom ja jumalateenimine on osutunud ehtsaks (2Kr 2:9; 2Kr 9:13). Paulus teab, et Timoteose suhtes peab see paika, sest ta on näinud seda paljude juhtumite puhul, kui nad töötasid külg külje kõrval evangeeliumi levitamisel.

Rasked kogemused elus panevad proovile meie meelekindluse ja näitavad, kes me seesmiselt oleme. Ellen G. White sõnastab seda nii: „Elu on seotud kindlaksmääratud korraga... Meelelaadi panevad proovile ässitused ning kristlane kasvab armus, kui tal nendega kohtudes säilib õige meelsus. Kui solvanguid ja ülekohut kannatatakse alandlikult, kui solvavatele sõnadele vastatakse leebelt ja rusuvatele tegudele heatahtlikult, siis tõendab see, et Kristuse Vaim elab südames.“ – Ellen G. White, „Tunnistused kogudusele“, 5. kd, lk 344. Ta jätkab sõnadega: „Kui raskusi ja pahandamisi, mida oleme kutsutud kandma... talutakse hästi, arendavad need iseloomus Kristuse-sarnasuse ning eristavad kristlast maailmalikust inimesest.“ – „Tunnistused kogudusele“, 5. kd, lk 344.

`Mõtle mõnele ässitusele, raskusele või pahandamisele, millega hiljuti silmitsi seisid. Kas sa „kannatasid alandlikult“ ja „talusid hästi“? Mida saad teha, et need kogemused aitaksid sind distsiplineerida?`

`Mõtted`
