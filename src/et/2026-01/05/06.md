---
title: „Pidage lugu niisugustest meestest“
date: 29/01/2026
---

`Loe Fl 2:25–30. Kuidas kirjeldab Paulus Epafroditost? Millised konkreetsed hoiakud ja teod avalduvad selle kristlasest töölise iseloomus?`

Epafroditosest on räägitud ainult selles kirjas, aga me saame temast küllalt palju teada sellestki põgusast jutust. Otsustades tema nime põhjal, mis viitab Afrodite kultusele, oli ta usku tulnud paganlikust taustast. Tema nimetamine „kaastööliseks“ annab mõista, et ta oli evangeeliumitöös aktiivne, võib-olla töötas Pauluse kõrval Filipis. „Kaasvõitleja“ nimetus viitab arvatavasti tõsiasjale, et Epafroditos seisis evangeeliumi levitamise tõttu silmitsi vastuoludega ja oli valmis riskima ka oma eluga (Fl 2:30).

Filipi koguduse määratud „saadikuna“ (kreeka keeles _apostolos_) läkitati ta teenima Paulust vanglas ning hoolitsema tema mis tahes vajaduste eest (Fl 2:25). Tema oli see, kelle kätte usaldasid filiplased oma rahalise annetuse Pauluse heaks (Fl 4:18). Need annetused olid eluliselt vajalikud, sest kõik, mis puutus toitu, riietusse, magamisvarustusse või muudesse esmatarvetesse, mida Rooma vangid vajasid, tuli neil osta oma kulu ja kirjadega või tuua kohale pereliikmetel ja sõpradel (võrdle Ap 24:23-ga). Oma teise vangistuse lõpuosas Roomas palus Paulus Timoteosel tõtata „enne talve“ ja tuua „kaasa mantel“, mis jäi Troasesse (2Tm 4:21, 13). Ilmselgelt vajas Paulus oma külmas kivises kambris seda paksu villast ülekuube. Epafroditos oli ka see, kellele Paulus usaldas oma kirja tagasitoimetamise Filipisse (vaata Ellen G. White, „Apostlite teod“, orig lk 479).

Võib-olla probleemide pärast Filipis (vaata 4. õppetükk) peab Paulus vajalikuks saata Epafroditose tagasi varem kui eeldatud ning palub tungivalt, et filiplased võtaksid „ta siis vastu Issandas kogu rõõmuga“ (Fl 2:29). Paulus tahab olla kindel, et nad ei muretseks tema olukorras pärast vanglas. Samuti rühutab ta, et Epafroditos on sedalaadi kristlane, kellest ei tule lugu pidada mitte jõukuse ega sotsiaalse seisundi, vaid ohvrimeelsuse pärast Jeesuse eeskuju järgimisel (Fl 2:6–11, 29, 30; võrdle Lk 22:25–27-ga). Kreekakeelne sõna, mis tähistab _lugu pidamist, au sees hoidmist_, esineb Uues Testamendis üksikutel kordadel: väeülema puhul, kes „pidas lugu“ oma sulasest (Lk 7:2), nende puhul, kellele osutatakse au saada osa pidusöögist (Lk 14:8), ning Jeesuse puhul, kui Teda nimetatakse „hinnaliseks“ nurgakiviks (1Pt 2:4, 6). Epafroditos, kes arvatakse nende hulka, peab olema küll ustav mees.

`Mõtted`
