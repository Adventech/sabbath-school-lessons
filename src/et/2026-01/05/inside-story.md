---
title: Misjonilugu
date: 30/01/2026
---

#### Ilma kuradi paelteta

_Loo on kirjutanud Olivia Fairfax._

Marovo laguuni hõimurahvast peeti Saalomoni saarte hõimudest sõjakaimaks ja kõige hullemateks inimsööjateks. Nad kummardasid oma esivanemate vaime; esivanemate pealuud hoiti pärast surma alles. Nad elasid kuradit kartes.

Aga umbes 1902. aastal hakkas Marovo pealik nimega Tatagu arutlema, kas tal ikka on vaja kuradit karta. Ta otsustas selgusele saada ega kinnitanud kalastusretkele minnes oma kanuu ninasse viinamarjavääte. Arvati, et viinamarja­väädid rahustasid kuradit ja tagasid hea saagi. Viinapuuvääte polnud, aga kalaretk oli väga edukas. Pealik Tatagu naasis koju ja leidis eest vastsündinud poja. Ta pani poisile nimeks Kata Ragoso, mis tähendab „ilma kuradi paelteta“.

Kata Ragoso elu pidi hakkama paljastama Jumala väge muuta ühiskond ning kõrvaldada kuradi paelad, millega ta rahvast sidus.

Kata Ragoso kasvas üles ajal, mil autud kaupmehed Euroopast ahvatlesid Saalomoni saarte elanikke võõramaiste kaupadega oma laevadele, et nad siis orjaks röövida. Aga 1914. aastal, kui Kata Ragoso oli umbes 12-aastane, seilas Marovo laguuni valge laevake, mille nimeks oli „Advent Herald“. Selle meeskond ei püüdnud neid ahvatleda ega röövida, vaid kapten Griffiths F. Jones küsis pealik Tatagult, kas ta saaks kooli jaoks maatüki. Järgmisel aastal ehitati Sasaghanasse kool ning Kata Ragoso hakkas ühena 23 esimesest õpilasest seal õppima. Koolis võttis ta vastu Jeesuse ning oli üks kümnest esimesest Saalomoni saartel 1918. aastal ristitud inimesest. Ta asus tööle misjoniõpetajana, tõlgina ja trükkalina. 1935. aastal ordineeriti ta adventkoguduse evangeeliumitööliseks.

Teise maailmasõja ajal pandi Kata Ragoso vastutama adventistide töö eest Saalomoni saartel. Kui Jaapani armee sinna tungis, käskisid nad tal tappa valgenahalised ja liitlasvägede inimesed. Kui ta teatas, et kuuletub pigem Jumalale kui inimesele, toimus ülekuulamine, teda piitsutati ja anti korraldus ta maha lasta. Ülekuulajast ohvitser, kes jälestas adventkirikut, andis laskekomandole korralduse tulistada, kui ta loeb kolmeni. Ta luges: „Üks, kaks...“ aga ei saanud öelda „kolm“. Ohvitser püüdis mitu korda lugeda, aga loobus siis. Kata Ragoso istus kümme päeva vangis, aga pääses siis põgenema. Ülejäänud sõja-aja juhtis ta liitlasvägede sõjameeste päästmise operatsioone, kelle lennukeid või laevu rünnati. Ta päästis 27 USA lendurit ning 187 Austraalia ja Uus-Meremaa sõdurit.

Kata Ragoso suri 1964. aastal 64-aastasena, olles kogudust teeninud 37 aastat. Selle ajaga nägi ta, kuidas Marovo muutus sõdivast ühiskonnast Jumalat teenivaks armuliseks inimrühmaks.

_Selle veerandaasta kolmeteistkümnenda hingamispäeva misjoniprojektid on suunatud Vaikse ookeani lõunaosa divisjonile, kuhu kuuluvad ka Saalomoni saared. Täname, et kavatsed 28. märtsil heldelt annetada._
