---
title: Valgus pimedas maailmas
date: 26/01/2026
---

Fl 2:14 innustab Paulus filiplasi tegema „kõik nurisemata ja vaidlemata“. Väljakutsed koguduse ühtsusele on nii tõsised, et ühtsust pole võimalik säilitada ilma meiepoolsete märkimisväärsete jõupingutusteta. Koguduses olev ühtsus on selle kõrvalsaadus, kui oleme ühenduses Kristusega ja sõnakuulelikud Tema Sõnale. See on eluliselt oluline meie tunnistustöös, millele Paulus nüüd tähelepanu juhib, kutsudes meid paistma „nagu tähed maailmas“ (Fl 2:15).

Kuuvalguseta ööl näeb eemal suurlinnade ja tänavavalguse kumast rohkem tähti ja need näivad olevat säravamad. Just kontrast toob valguse esile. Mida tumedam on taevas, seda selgemalt tähed silma paistavad. Sama lugu on meie tunnistustööga. Mida suurem on meie ümber olev kõlbeline pimedus, seda suurem on vahe Jumala tõeliste järelkäijate ja maailma inimeste elu vahel. Seega on väga tähtis mitte lubada ilmalike mõttekäikude, painete ja tavade kunstlikul valgusel meie tunnistust tuhmistada, tagaplaanil toimuvasse sulandada või sootuks kaotada.

`Loe Fl 2:15, 16. Millised peame Jumala lastena Pauluse sõnade kohaselt olema ja mida tegema?`

„Laitmatu“ tähendab „veatu, etteheiteta“. Seda sõna kasutatakse konkreetselt Iiobi ja tema laitmatu iseloomu puhul (vaata Ii 1:1, 8; Ii 2:3; vaata ka Ii 11:4; Ii 33:9). Kreekakeelne sõna, mida tõlgitakse kui „puhas“, tähendab sõna otseses mõttes „segamata, puht-“. Pidades silmas õelaid rünnakuid, millega Tema tunnistajatel tuleb ilmselgelt silmitsi seista, julgustab Jeesus meid olema „tasased nagu tuvid“ (Mt 10:16, „tasane“ – eesti keeles ka konarusteta, sile, ühetasane; originaalis on siin sõna „puhas“ – tlk.). Samuti kutsub Paulus meid üles, „et te ... jääksite puutumatuks kurjast“ (Rm 16:19). Meie tänapäevased meediakanalid ei ole teadaolevalt puhta, meeltülendava ega eeskujuliku sisuga. Taaveti kunagine teguviis on meie jaoks tänapäeval suur elureegel: „Ei ma sea oma silma ette tühje asju“ (Ps 101:3).

Ärgem kunagi kartkem erineda – meie usk peaks meid üha enam eristama. Eesmärk on „paista nagu tähed maailmas“ (Fl 2:15). Ainus viis seda teha on hüljata mugandumine maailmaga (Rm 12:2), pidades „kinni elusõnast“ (Fl 2:16). Meie valikud määravad, kas saame „kiidelda Kristuse päeval“ või oleme „tühja jooksnud“ (Fl 2:16; võrdle 1Kr 9:24–27-ga).

`Kui su elus on alasid, mida pead „ilmalikeks“ (ja tõenäoliselt neid on), siis kuidas need puhtaks saada?`

`Mõtted`
