---
title: Valmistame seda, mida Jumal meie sees teeb
date: 25/01/2026
---

Olles just esitlenud Jeesust kui täiuslikku alandlikkuse ja Jumala tahtele kuuletumise eeskuju, võtab Paulus nüüd kõne alla filiplased. Ta kinnitab, et nad olid kuulekad Issandale pärast seda, kui võtsid vastu evangeeliumi sõnumi (vaata Ap 16:13–15, 32, 33), ning kutsub neid üles jätkuvalt kuuletuma.

Kui Paulus on esitanud eeskuju Kristuse elust ja ristist kui lunastusteest, pöörab ta nüüd otsesemalt tähelepanu sellele, kuidas see kõik tegelikkuses toimib.

`Loe Fl 2:12, 13. Mida peab Paulus silmas sõnadega „valmistage endile päästet“? Kuidas kirjeldad usu ja tegude vahelist seost?`

Paulus ei kuuluta neis kahes salmis teistsugust evangeeliumi kui see, mis joonistub välja tema kirjas roomlastele ja teistes epistlites. Saame olla kindlad, et tema siinne sõnum on kooskõlas usust õigeksmõistmise evangeeliumiga, mida ta jutlustas ka Filipis ja teistes kohtades. Kuid tähtis on võtta arvesse seda, mida kogu Piibel antud teemal räägib – eriti just lunastamise teemal, mida võib vägagi valesti mõista.

`Loe Rm 3:23, 24; Rm 5:8 ja Ef 2:8–10. Mida need kirjakohad lunastamise kohta õpetavad?`

Ilma kahtluseta on lunastamine Jumala töö ja meie ei saa mitte mingisugust au selle eest enesele võtta. Uskki on ju and, millele julgustab Püha Vaimu tegevus. Oma teod ei saa meid päästa, kuid uussünd – see, kui Jumal meid vaimselt taasloob – võimaldab meil teha häid tegusid. Jumala Vaim tegutseb meis, tugevdab meie tahet valima seda, mis õige, panema vastu kiusatustele ja langetama õigeid valikuid.

Niisiis, valmistame seda, mida Jumal meis teeb, „kartuse ja värinaga“. Kas see tähendab Jumala kohtuotsuse kartmist meie sageli nõrkade kuuletumispüüdluste pärast? Muidugi mitte. See väljend viitab Jumala kohaloleku tajumisele (vaata Ps 2:11) ja meie vajadusele olla Talle sõnakuulelik.

`Mismoodi oled eneses kogenud Jumala tööd? Kuidas aga võitleb su pattulangenud olemus vastu sellele, mida Jumal sinus teeb, ning kuidas sellele tõmbele vastu paned?`

`Mõtted`
