---
title: Suremine on kasu
date: 12/01/2026
---

Meeldetuletus juhuks, kui sa pole märganud: meie kõik, eelkõige usklikena, oleme haaratud suurde võitlusesse, mis möllab kõikjal meie ümber ja päriselt meis endas. Kogeme kõik mingil moel selle kosmilise võitluse olemasolu ning tajume seda oma surmapäevani, ükskõik, millal või kuidas see juhtub.

`Loe 2Kr 10:3–6. Mis on meie peetava vaimuliku sõja alus ja millised on meie relvad?`

Kõige surmavamateks vaimulikeks relvadeks on ideed, head või halvad vaated. Saatan kasutab kriitikat, reetmist, kimbatusse viimist, hirmutamist, kaaslaste survet ja hulgaliselt sarnaseid vahendeid, mida kristlased ei peaks iialgi kasutama. Meil tuleb kasutada hoopis armastust, halastust, rahu, leebust, kannatlikkust, lahkust ja enesekontrolli. Meie võimsaim relv, arukalt tarvitatuna, on Vaimu mõjujõudu omav „Jumala Sõna“ (Ef 6:17), sest ainult Jumal saab muuta tõe osaks inimese südamest. Meie oleme üksnes riistad, mida Jumal kasutab Tema eesmärkide täitmiseks.

`Loe Fl 1:21, 22. Kuidas saame aru Pauluse mõtte tuumast, eelkõige just suure võitluse kontekstis?`

Kuna võitlus on vaimulik, oleme ideede ja väärtushinnangute sõjas. Ometi on Kristus saavutanud ristil meie heaks võidu ja nii kaua, kui jääme Temaga seotuks, ei saa meid kunagi võita, isegi kui meid tapetakse. Paulus loovutas oma elu (juhtugu temaga siin maa peal ükskõik mis ja olgu see kuitahes ebaõiglane), sest ta usaldas oma elu ja tuleviku kõrgema kohtu kätte.

Kristlastena ei peaks me võitlema mitte niivõrd oma õiguste eest, kuivõrd selle eest, mis on õige. Ei ole „rusikaõigust“, vaid „jõud on õiguses“. Jumala tahtele allumine on auväärne; tegelikult on see ainus tee, kuidas olla võidukas sõjas, millest end leiame. Jeesus on mõistagi Jumala tahtele allumise musternäide, nagu toob Paulus esile filiplastele saadetud kirja 2. peatükis.

`Mismoodi koged praegu suure võitluse tegelikkust? Kuidas saad lohutust ja jõudu teadmisest, et Kristus on meie nimel juba võidu saavutanud?`

`Mõtted`
