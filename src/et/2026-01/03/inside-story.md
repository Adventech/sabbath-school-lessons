---
title: Misjonilugu
date: 16/01/2026
---

#### Paabulinnud appi!

_Loo on kirja pannud Andrew McChesney._

Kobrapoegade puhang tegi Beulah Fernandezi ärevaks. Beulah oli seitsmenda päeva adventistide koolisüsteemi kuuluva Sunshine’i lastekodu ja kooli juht Bangalores, Indias. Tal oli vägagi põhjust muretseda. Viis aastat tagasi oli kobra üht poissi salvanud, kui poiss mangosalus vasikat taga ajas. Kuigi temaga kiirustati kohe haiglasse, tuli talle teha mitu operatsiooni ja aastane tüsistuste ravi, enne kui ta paranes.

Nüüd näis kobrapoegi olevat kõikjal kümneaakrises linnakus: teede peal, aias, auto all ja isegi Beulah’ kodu ukse taga.

„Oo, Issand!“ palvetas naine. „See peaks olema laste jaoks ohutu koht. Palun aita!“

Kutsuti maopüüdjad, aga nemad olid harjunud püüdma madusid linna hoonetest ja suletud ruumidest. Nüüd oli vaja leida kobrapoegi avaralt alalt, kus kasvasid mitmesugused viljapuud, mis kandsid mangosid, banaane, leiva­puu vilju, magusa marmelaadipuu vilju, papaiasid, vanillikastme õunu, avokaadosid, kooskospähkleid, guajaave, viigimarju, granadille ja hapupuu vilju.

Personal ja lapsed palvetasid tõsimeelselt.

Siis märkas üks töötaja linnakus paabulindu. Kas tõesti? Paabulind suurlinna keskel asuvas linnakus? Teatakse, et paabulinnud söövad mürkmadusid.

Üsna pea nägi teine töötaja teistki paabulindu.

Mõni õhtu hiljem said töötajad ja lapsed osa suurejoonelisest etendusest, kui isane ja emane paabulind aias ringi siblisid. Kõik jälgisid imetledes, kui säravsinine paabulind lõi lehvikuna laiali oma pikad, sädelevad, silmakujulise mustriga sabasuled.

Pärast seda õhtut kadusid kobrapojad.

Kuigi maod läksid, jäi paabulind oma emandaga linnakusse justkui laste ja töötajate püsivalvuriks. Tänagi hüüatab peaaegu iga päev keegi: „Paabulind!“ – ja lapsed jooksevad välja kaunist lindu vaatama.

Beulah usub, et paabulinnud olid nende innukate palvete vastus. Kooli ja lastekodu 45aastase tegevusaja jooksul ei olnud ükski paabulind varem linnakut väisanud.

„Me usume, et Jumal saatis paabulinnud,“ ütles Beulah. „Jumal tõepoolest armastab oma lapsi ja hoolitseb nende eest ning üllatab meid ikka veel sellega, et pakub kauneid lahendusi meie kõikidele hädadele.“

_Sinu hingamispäevakooli misjoniannetus toetab seitsmenda päeva adventistide antavat haridust maailma eri paigus. Täname, et annad misjonitöö heaks._
