---
title: Püsige kindlalt ühtsuses
date: 14/01/2026
---

Jeesuse viimases palves, mida Ta oma jüngritega koos palvetas, oli valdav üks põhiteema: ühtsus. Jeesus vaatas ristist kaugemale, taasühinemisele oma Isaga _ning_ taasühinemisele meiega: „Isa, ma tahan, et ka need, keda sa mulle oled andnud, oleksid minuga seal, kus mina olen, et nad näeksid mu kirkust, mille sa oled andnud mulle“ (Jh 17:24). Jeesus palvetas, et Isa hoiaks oma lapsi, „et nad oleksid üks nii nagu meie“ (Jh 17:11). Samuti rõhutas ta, kui kohutavad on lõhestatuse tagajärjed, sest see saab põhjuseks, miks paljud ei usu. Kaks korda rõhutab Jeesus selles lühikeses palves meie üksolemist Temaga ja Isaga, „et maailm usuks“ ja „et maailm tunneks ära, et sina oled minu läkitanud“ (Jh 17:21, 23).

`Loe Fl 1:27 ja võrdle seda Jh 17:17–19-ga. Mis nii Jeesuse kui ka Pauluse öeldus on koguduse ühtsuse jaoks hädavajalik?`

Fl 1:27 olev kreekakeelne sõna, mida tõlgitakse „käituge vääriliselt“, on _politeuomai_, mille tähendus on „ela nagu kodanik“ – mitte nagu mingi maise riigi kodanik, vaid kui taevase riigi kodanik. Mäejutlus maalib kauni pildi sellest, mida tähendab olla taevase Isa lapsed ja Tema riigi elanikud: vaimus vaesed, tasased, nälgivad ja janunevad õiguse järele, halastajad, puhtad südamelt, rahutegijad, teise põse ette pöörajad, oma vaenlaste armastajad, oma needjate õnnistajad, oma vihkajatele hea tegijad. Ühesõnaga, nad „teevad, mis on õige, armastavad headust ja käivad alandlikult koos oma Jumalaga“ (Mi 6:8).

Seesuguse inimese peale on raske ärrituda või vihastuda – või kas on? Mõnikord häirivad meid inimesed, kes tunduvad olevat _liiga_ head. Meil võib olla kiusatus nad õigesse mõõtu lõigata või leida üles mõni nõrk koht tõestamaks, et nad ei ole nii head, nagu tunduvad – seda kõike selleks, et tunda ennast paremini. Miks mitte selle asemel vaadata, kui palju armastavamad, heldemad, halastavamad ja alandlikumad saaksime ise olla?

Ellen G. White rääkis neist, kes „armastavad rohkem seda maailma ja selle tulu kui et armastavad Jumalat ehk tõde.“ – „Tunnistused kogudusele“, 5. kd, lk 277.

Väga sageli võrsub ebakõla koguduses lõppkokkuvõttes uhkusest. „Kui on kalliks peetud uhkust ja maiseid taotlusi, siis on Kristuse meelsus lahkunud ja kogudusse on sisse tulnud imiteerimine, lahkmeel ja vaidlus, mis on nõrgestanud kogudust.“ – „Tunnistused kogudusele“, 5. kd, lk 240, 241.

`Äärmiselt oluline, et me igaüks õpiksime olema alandlikud ja tasased, et Jeesus oleks meie jaoks eeskuju! Siis oleks meil teistsugune kogudus, kas pole?`

`Mõtted`
