---
title: Olla kindel
date: 13/01/2026
---

`Loe Fl 1:23, 24. Mida peab Paulus silmas sellega, kui ütleb, et „lahkuda ja olla Kristusega“ on „väga palju parem“?`

Seda kirjakohta on aegade jooksul vägagi valesti mõistetud. Sel nädalal uuritavas kirjakohas tegeleb Paulus vastandusega elamise ja suremise vahel. Kristlased elavad Kristuse nimel ja võivad ka surra Tema nimel. Selles mõttes on see „kasu“, sest meie tunnistus on palju võimsam ja veenvam (Fl 1:21). Inimene usub ju kahtlemata siis, kui ta on valmis oma uskumuse eest surema.

Aga pangem tähele sedagi, et surnud on päriselt surnud. Nad „ei tea midagi“. Nad puhkavad hauas kuni ülestõusmiseni (vaata Kg 9:5; Jh 5:28, 29). Just sellepärast ütles Jeesus Laatsaruse kohta, kes oli surnud: „Meie sõber Laatsarus magab, kuid ma lähen teda unest äratama“ (Jh 11:11).

Kujutlegem, kuidas näeks Laatsaruse puhul välja see, kui inimene läheks pärast surma kohe taevasse. Neli päeva lustib Laatsarus paradiisis, siis tuleb ingel „halva“ uudisega: „Vabanda, Laatsarus, aga Jeesus kutsub sind tagasi maa peale. Sa ei saa siia jääda.“

Sellise arusaamisvea puhul ei ole mõistlikku järeldust; näeme, kui ekslik see on. Surm on nagu unenägudeta uni, millest Jeesus äratab enda ustavad järelkäijad oma teisel tulekul; siis tõmmatakse nad koos elus olevate pühadega üles õhku ja viiakse taevasse, et olla igavesti koos Jeesusega (vaata 1Ts 4:16, 17).

Pauluse „lahkumine“ siinsest elust, et olla koos Kristusega, tähendab olemist Temaga kannatustes ja surmas (2Tm 4:6) selleks, et „jõuda ülestõusmisele surnuist“ (Fl 3:11). Kahtlemata teadis Paulus, et kui ta suleb surres silmad, on kohe järgmine hetk tema teadvuses see, et ta näeb Jeesust, kes viib ta koos kogu Jumala rahvaga kohta, mille Jeesus on valmistanud kõikidele, kes teda armastavad (Jh 14:3; 1Kr 2:9).

Kuigi Paulus oli valmis surema Kristusele, teadis ta, et filiplaste jaoks oli tema „ihusse jäämine“ parem. Väärib märkimist, et kristlasel ei pruugi olla lihtne vastata, kas parem on elada Kristusele või surra Temale. Paulust „paelusid mõlemad“ (Fl 1:23), püsida elus või puhata hauas.

`Veel kord: ükskõik kui väga inimene surma väldiks, kas oled mõelnud sellele, et kui sured, on järgmine, mida sa teadvustad, Kristuse tagasitulek? Kuidas aitab see arusaam sul Pauluse siinset mõttekäiku paremini mõista?`

`Mõtted`
