---
title: Olge alati rõõmsad Issandas
date: 10/02/2026
---

`Loe Fl 4:4–7. Kuidas kogeme „Jumala rahu“?`

Pärast veelkordset ühtsuse teema puudutamist (Fl 4:1–3) liigub Paulus edasi teise teema juurde: rõõm Issandas (Fl 4:4–7).

Kui palju kordi oled muretsenud raskuste pärast, mis lahenesid lõpuks vaevata sama kiiresti, nagu ilmusid? Jeesus rõhutas põhjusega korduvalt, et me ei peaks muretsema (vaata Mt 6:25–34; Mt 10:19), ning Peetrus tuletab meile meelde, et heidaksime kõik oma mure ja ärevuse Issanda peale, „sest tema peab hoolt teie eest“ (1Pt 5:7). Tegelikult peaksid üle kogu maailma kasvavad probleemid innustama meid lootma, et Issanda tulemine on lähedal (võrdle Mt 24:33; Lk 21:28; Jk 5:8).

Vastumürk igasugusele ärevusele igasuguses olukorras on saata üles usupalve (Fl 4:6, 7). On ilmne, et meil tuleb uskuda ja tegutseda oma palve järgi, nagu oleks vastus tulnud, juba enne, kui tegelikku vastust näeme, sest meil tuleb palvetada „tänuütlemisega“. Lisatud on ka sõna „anumises“ (kreeka keeles, _deēsis_), mis annab märku äärmuslikest ja kiireloomulistest olukordadest (vaata näiteks Lk 1:13; Fl 1:19; 1Tm 5:5; Jk 5:16). Meie palved on küll „soovid“, aga teame, et meie palvetaotlused on vastu võetud seni, kuni palume „tema tahtmist mööda“ (1Jh 5:14). Siis saame puhata ja rahu tunda, teades, et meie palvesoovid on Jumala käes.

`Kuidas laiendavad järgnevad kirjakohad meie arusaamist Jumala rahust? Ps 29:11; Js 9:5; Lk 2:14; Jh 14:27; 1Kr 14:33.`

Jumala rahu on midagi, mida maailm iial anda ei saa, sest Jumala rahu tuleb kindlusest, et Jeesuse, meie Päästja kaudu on meil igavese elu and (Rm 5:1; Rm 6:23). See rahu mõjutab meie elu iga tahku ning „on ülem kui kogu mõistmine“ (Fl 4:7): seda pole võimalik üksnes mõistusega haarata, nagu kreekakeelne sõna _nous_ (aru/mõistus) siin väljendab.

`Kuidas kirjeldaksid kellelegi, mida tähendab kogeda „Jumala rahu“?`

`Mõtted`
