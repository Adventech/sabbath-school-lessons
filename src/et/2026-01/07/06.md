---
title: Rahulolu võtmed
date: 12/02/2026
---

`Loe Fl 4:10–13, 19. Mis on Pauluse sõnul rahuloleva ja õnneliku elu võti?`

Kui inimest tabavad äärmuslikud olukorrad (nälg, haigus, vigastus, kaotus), hakkab ta mõtisklema selle üle, mis on tõeliselt tähtis, ning mõtleb õnnistustele, mida tavaliselt võetakse vastu enesestmõistetavalt. Kui oleme „puuduses“ (Fl 4:12), elame „kehvalt“ või oleme „peaaegu kõigest ilma jäetud“, siis asub usk tegutsema.

Vastupidi, kui elame „jõukalt“, tuleb meil alati endale aru anda, et jõukus võib hetkega kaduda (vaata Õp 23:5). Mõlemad – nii Iiob kui ka Paulus – tuletavad meile meelde, et kui me maailma sündisime, ei toonud me midagi kaasa, ning ka hauda ei vii me endaga midagi kaasa (Ii 1:21; 1Tm 6:7).

Pööra tähelepanu järgnevatele Piibli tõotustele:

- Ps 23:1 – „Issand on mu karjane, mul pole millestki puudust.“
- Mt 6:32 – „Teie taevane Isa teab ju, et te seda kõike vajate.“
- 1Pt 5:7 – „Heitke kõik oma mure tema peale, sest tema peab hoolt teie eest.“
- Fl 4:19 – „Küll mu Jumal täidab kõik teie vajadused oma rikkust mööda kirkusega Kristuses Jeesuses.“

Ja imelisim kõigist: „Ma suudan kõik tema läbi, kes teeb mind vägevaks!“ (Fl 4:13). Võib-olla ei suuda keegi meist täiesti hoomata, mida see „kõik“ tähendab. Kindlasti peame paluma Jumala tahte kohaselt, nagu alati, kui Temalt abi ja jõudu soovime. Aga paljudel kordadel ei küsi me isegi seda, millest teame, et see sobib kokku Tema tahtega. Sellepärast ütleb Jk 4:2: „Teil ei ole, sest te ei palu.“

Siin on üht-teist, mida võime paluda veendunult, sest teame, et see on kooskõlas Jumala tahtega:

- Armsa inimese või sõbra ärapääsemine (1Tm 2:3, 4).
- Julgus oma usku jagada (Ilm 22:17).
- Andestus, kui tunnistame üles ja loobume halvast (1Jh 1:9).
- Jõud kuuletuda Jumala käskudele (Hb 13:20, 21).
- Armastus nende vastu, kes meid vihkavad või väärkohtlevad (Mt 5:44).
- Tarkus keerukates olukordades (Jk 1:5).
- Jumala Sõnas oleva tõe mõistmine (Jh 8:32).

`Kuidas toimid sellega, mille pärast oled palvetanud, aga mida sa pole veel saanud või ehk üldse ei saagi?`

`Mõtted`
