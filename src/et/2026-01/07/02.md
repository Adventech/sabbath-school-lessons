---
title: Eeskujud
date: 08/02/2026
---

Oleme kõik mingil hetkel kohanud inimesi, keda imetleme ja keda tahame jäljendada. Eriti tähtis on, et lastel oleksid head eeskujud. Ideaalis võiks eeskujuks olla isa ja ema. Kui lapsed kasvavad, hakkavad nad leidma teisi eeskujusid, võib-olla seoses nende valitud tegevusalaga või isegi elulugudega, mida nad on lugenud. Samuti saavad nad õppida, kuidas mitmesugused piiblitegelased probleeme käsitlesid, ning kõrvutada neid oma elukogemustega.

Kahjuks on tänapäeva meedias küllaga halbu eeskujusid. Meid pommitatakse klikipeibutuslugudega, mis kirjeldavad üksikasjalikult kuulsuste kõlvatuid probleeme ja sassis elu. Kuigi Pauluse lugejatel Filipis ei olnud muidugi internetti, seisid nad ometi silmitsi sarnaste väljakutsetega.

Tõsiasi on, et maailm, milles Paulus elas, oli väga allakäinud, ebamoraalne ja kuri, just nagu meie oma praegu. Meie ümber on alati olnud – ja saab alati olema, kuni lõpuni välja – rohkem kui küllaldaselt kurjust. Küsimus on selles, kuidas me reageerime.

`Loe Fl 3:17–19. Kuidas kirjeldatakse selles kirjakohas häid ja halbu eeskujusid? Milles peitub nende eristamise võti?`

Me ei tohi märkamata jätta Pauluse armastust nende vastu, kellega ta on eriarvamusel – ta nutab nende pärast! Pööra tähelepanu sellele, et ta ei nimeta neid _oma_ vaenlasteks, vaid „Kristuse risti vaenlasteks“ (Fl 3:18). Paulus mõistis, et kaalul olid palju suuremad teemad, nimelt, kuidas ristisurm purustab müürid ja seab meid kõiki ühele tasemele – oleme patused ja vajame Päästjat (vaata Ef 2:11–14).

Samuti ei saa jätta kahe silma vahele seda, kuidas Paulus ergutab filiplasi tähelepanu pöörama headele näidetele, mitte halbadele; jälgima hoolikalt inimesi, kelle elulaad sarnaneb tema omaga. Väärib märkimist, et Paulus kasutab samu sõnu, kui hoiatab roomlasi pidama „silmas neid, kes tekitavad lõhesid ja pahandusi õpetuse vastu, mida teie olete õppinud. Hoiduge neist eemale“ (Rm 16:17). Roomas olevaid eksiteele viijaid kirjeldab ta inimestena, kes „ei teeni meie Issandat Jeesust Kristust, vaid oma kõhtu“ (Rm 16:18).

`Kuigi Jeesus on ainus täiuslik eeskuju, on ka teisi, kes on vähemalt mõnes valdkonnas heaks eeskujuks. Samas, milliseks eeskujuks oled sina kaasinimestele?`

`Mõtted`
