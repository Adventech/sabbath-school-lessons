---
title: Seda arvestage
date: 11/02/2026
---

Rahu, mis ületab arusaamise, ka „hoiab teie südamed ja mõtted Kristuses Jeesuses“ (Fl 4:7). Meie siseelu vajab kaitset. On huvitav, et Fl 4:7 kasutab Jumala rahuga seoses sõjandusalast kujundit. Vastavat kreekakeelset tegusõna (_phroureō_) kasutatakse sõdurite garnisoni kohta, kes valvab linna sissetungi eest (2Kr 11:32; võrdle Ap 9:24-ga).

Veel üks sisemise rahu väga tähtis tahk on Jumala tahtega kooskõlas elamine. „Sinu Seaduse armastajail on suur rahu ja nad ei komista“ (Ps 119:165).

`Loe Fl 4:8, 9. Millistele konkreetsetele tegevustele kutsutakse lugejaid tungivalt üles?`

Sõnadega „viimaks veel“ loetleb Paulus Fl 4:8, 9 kuus väärtust, millele järgneb nende lühike kokkuvõte ja julgustamine jäljendada Pauluse eeskuju. See viimane kultuurideülene manitsus koos kaheosalise rõhuasetusega nii väärtustele kui ka eeskujule sobitub hästi Filipi linna kreeka-roomalikku raami. Väärib aga märkimist, et tulipunktis on piibellikud väärtused ehk voorused, mida näeb üsna ilmselt sellest, et Paulus jätab välja neli kreeka mõttele omast põhivoorust (mõistlikkus, õiglus, mõõdukus ja vaprus).

1\. __Tõene__ – loetelu ei alga mitte juhuslikult selle piibelliku põhiväärtusega, mida Jeesus („Tõesti ma ütlen teile...“) ja kogu Uus Testament sageli rõhutab (vaata näiteks Ap 26:25; Rm 1:18; 1Kr 13:6; 2Kr 4:2; Ef 4:15; 1Tm 3:15; Jk 1:18; 1Pt 1:22; 1Jh 2:21).

2\. __Auväärne__ – kreekakeelne sõna viitab isiku voorusele (võrdle selle sõna muid kasutusi 1Tm 3:8, 11; Tt 2:2, kus see tõlgitakse „väärikuseks“).

3\. __Õige__ – see voorus määratleb Jumala õiglast iseloomu (võrdle selle kasutamist Fl 1:7).

4\. __Puhas__ – mõte ja tegu, mis pärineb Jumala õigeksmõistvast õigusest ja omandatakse usu läbi (vaata 1Jh 3:3).

5\. __Armastusväärne__ – esteetiline ilu, mida on laialdaselt näha Jumala loomingus.

6\. __Ülendav__ – „lahke ja veetlev ja armuline“ (AMPC).

Paulus esitab veel kaks täiendavat tingimust, et ühelegi neist voorustest ei omistataks paganlikku tähendust: „... kui miski on vooruslik ja kui miski on kiidetav“ (Fl 4:8), tuleb nende taevalike väärtuste üle mõtiskleda. Siis, kõrvaldamaks igasugust kahtlust ja võimalikku vääritimõistmist, kutsub Paulus meid üles rakendama seda, mida oleme tema eeskuju varal teada saanud, omaks võtnud, kuulnud ja näinud (Fl 4:9).

`Mõtted`
