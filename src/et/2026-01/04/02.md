---
title: Lahkhelid Filipis
date: 18/01/2026
---

`Loe Fl 2:1–3. Millised tegurid tunduvad viivat lahkhelideni koguduses? Mida pakub Paulus raviks?`

Küllap valmistas Paulusele tohutult pettumust, kui ta nägi kogudust, mille ta rajas ja mida väga armastas, rivaalitsemisest vaevatuna ning tülidest haaratuna. Ta kasutab nende probleemide kohta väga karme sõnu. „Isemeelsus, kius“ tõlgitakse kreeka keele sõnast _eritheia_, mida Paulus kasutas varem Fl 1:17, kui oli juttu tema omakasupüüdlikest võistlejatest Roomas, kes kaldusid pigem reklaamima ennast kui edendama Kristuse tööd.

„Kiuslikkus“ on liha tegude loetelus (Gl 5:20) ja, nagu Jaakobus ütleb, „kus on kadedust ja riiakust, seal on kärsitust ja igasuguseid halbu tegusid“ (Jk 3:16). Kreekakeelset sõna „ennasttäis olemise“ kohta kasutatakse Uues Testamendis ainult siin, aga piiblivälises kirjanduses esineb seda ülbusest, autust uhkusest ning ülespuhutud enesetundest rääkimisel. Paulus kasutab sellega suguluses olevat sõna siis, kui manitseb galaatlasi: „Ärgem olgem auahned, üksteise ärritajad, üksteise kadestajad!“ (Gl 5:26)

Pööra tähelepanu abinõudele, millega Paulus neid probleeme ravib.

1\. Julgustus Kristuses. Paulus mainib üha uuesti võimsa ajendina Kristuse eeskuju.

2\. Armastuse lohutus. Jeesus ilmutas jumalikku armastust ja käsib meid: „... armastage üksteist, nagu mina olen armastanud teid“ (Jh 15:12).

3\. Vaimu osadus. Püha Vaimu kohalolek loob lähedase kristliku sõpruse, millest oli tulvil varakristlik kogudus (Ap 2:42; võrdle 2Kr 13:14-ga).

4\. Südamlikkus. Näeme seda jumalikku omadust sageli väljendumas Kristuse elus (vaata Mt 9:36; Mt 20:34; Mk 1:41) ning seda kirjeldavad tähendamissõnad halastajast samaarlasest (Lk 10:33) ja kadunud pojast (Lk 15:20).

5\. Kaastunne. Seda omadust, mille musternäiteks on Jeesus, on näha ka Tema järelkäijate elus (Lk 6:36).

6\. Mõttekaaslased, kellel on sama armastus ning kes on üksmeelsed ja ühtviisi mõtlejad. Milline pilt! Raske on ette kujutada, kuidas saaks Paulus ühtsuse tähtsust veel tugevamini rõhutada. Paulus juhib tähelepanu sellele, et meil peaks olema samasugune meelsus, nagu oli „Kristusel Jeesusel“ (Fl 2:5).

`Mõtted`
