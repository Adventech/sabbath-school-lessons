---
title: Kristuse meel
date: 21/01/2026
---

Muhammad Ali ütles kord: „Ma olen suurim.“ 1963. aasta augustis, kuus kuud enne seda, kui ta võitis poksi raskekaalu maailmameistrivõistlused, andis ta välja plaadialbumi pealkirjaga „Ma olen suurim.“ Kahtlemata oli Ali väljapaistev atleet, aga ta ei olnud järgimist vääriv eeskuju kellelegi, kes tahab, et tal oleks Kristuse meel.

Jeesus aga oli täiesti patuta. Kuigi ta oli „kõigiti kiusatud nii nagu meie“ (Hb 4:15), ei teinud Ta kunagi pattu, isegi mitte mõttes. Ometi ütleb Hb 5:8, et kuigi ta oli Poeg, „õppis ta kuulekust selle läbi, mida ta kannatas“. Isa tahtele allus Jeesus alati täielikult. Polnud hetkegi, mil Ta keeldunuks allumast, ehkki alistumine ei olnud sageli kerge.

`Loe Fl 2:5–8, mida nii mõnigi inimene peab võimsaimaks ja kauneimaks Pühakirja tekstiks. Mida Paulus meile siin ütleb? Mida need sõnad tähendavad? Tähtsaim aga, kuidas rakendame siin väljendatud põhimõtte oma ellu?`

Vähe sellest, et Jeesus – võrdne Jumalaga, Jumal ise – tuli inimihusse, sai Ta sulaseks ehk orjaks (_doulou_: sulane, ori) ja ohverdas siis ennast meie pattude eest! Teisal ütleb Paulus, et Ta „sai needuse meie eest“ (Gl 3:13). Jumal, meie Looja, suri ristil selleks, et olla ka meie Lunastaja, ja selleks pidi Ta saama meie pärast needuse.

Kuidas vajutada oma mõtteisse see, mida siin öeldakse? Kuidas teha nii, nagu see kirjakoht käsib – olla samamoodi valmis ennast alandama ja ennast kaasinimeste heaks ohverdama?

Teisal ütles Jeesus: „Aga suurim teie seast olgu teie teenija! Kes ennast ise ülendab, seda alandatakse, ja kes ennast ise alandab, seda ülendatakse“ (Mt 23:11, 12). Siit kumab suuresti läbi korraldus, mille Paulus meile Fl 2:5–8 andis. Neis salmides kordab Paulus veel piltlikumalt oma varasemaid sõnu – et me ei teeks midagi „kiusu ega auahnuse pärast“ (Fl 2:3).

`Kuidas reageerida sellele, mida Kristus on meie heaks teinud ja millest räägib Fl 2:5–8? Milline reaktsioon oleks võimalikult „sobiv“ ehk vääriks seda, mida Kristus on meile teinud? Kas on võimalik teha veel enamat kui langeda põlvedele ja kummardada Teda? Miks on väga vale mõelda, et meie teod lisavad midagi sellele, mida Tema on juba meie heaks teinud?`

`Mõtted`
