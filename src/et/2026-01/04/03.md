---
title: Ühtsuse allikas
date: 19/01/2026
---

Mõtesta lahti Pauluse rõhuasetus ühtsusele Fl 2:2; ta ütleb sisuliselt üht ja sedasama neljal eri moel. Pööra tähelepanu ka sellele, et ta tõstab tulipunkti aru, mõtted ja tunded. Kui usujuhid kaldusid rõhutama välist käitumist, siis Jeesus pööras tähelepanu meie mõtetele ja tunnetele. Näiteks väitis noor rikas valitseja, et on alati seadust pidanud. Ometi pani Jeesus tema kiindumuse maisesse proovile sellega, kui palus tal müüa ära kõik, mis tal oli, ja anda vaestele ning järgneda Talle. Jeesus ütles ka, et inimest rüvetab see, mis tuleb südamest (ehk arust): „Südamest lähtub kurje mõtteid, mõrvamist, abielurikkumist, hooramist, vargust, valetunnistust, pühaduseteotust,“ (Mt 15:19) ja „... suu räägib sellest, millest süda on tulvil“ (Mt 12:34).

`Loe Fl 2:3, 4. Milliseid praktilisi samme innustab Paulus astuma koguduse ühtsuse heaks?`

Pauluse sõnad loovad pildi alandlikkusest: mõistlikust alandlikkusest, kaasinimeste väärtustamisest endast enam, mitte üksnes enda huvide, vaid ka kaasinimeste huvide silmas pidamisest. Kergem öelda kui teha, eks ole? Aga neid põhimõtteid on tähtis meeles pidada igasuguses suhtlemises. Sageli kaldume vestlustes keskenduma sellele, mida öelda, selle asemel, et keskenduda kuulamisele ja mõista, mida teine inimene ütleb, ning püüda näha kõneainet tema vaatenurgast. Tihti tõuseb tüli pelgalt vääritimõistmisest, mida saaks vältida lihtsalt aktiivse kuulamisega. Me ei pruugi vestluskaaslasega nõustuda, aga esimene samm eluterve suhtlemise ja usalduse edendamise teel on püüda mõista teise inimese vaatenurka.

Paulus räägib ühtsusest, mille „Vaim annab“ (Ef 4:3) ja mis loob „rahusideme“ (Ef 4:3). Kui koguduses on tüli, vaigistab Püha Vaim tormilaineid ja toob meid ühtsusesse, loob kooskõla. Samas peatükis räägib Paulus „usu ja Jumala Poja tundmise ühtsusest“ (Ef 4:13). Need mõlemad on omavahel seotud. Meie seas valitseva ühtsuse jaoks on oluline, et meil oleks ühesugune usk, ühesugune arusaamine Pühakirjast, mis tuleneb Kristuse ja Tema õpetuste tundmisest.

`Mismoodi viib surm oma minale meid nii kaugele, et peame tõepoolest kaasinimesi iseendast paremaks? Kuidas õppida seda tegema? Mil määral erineksid meie suhted praegusest, kui me kõik sedamoodi elaksime?`

`Mõtted`
