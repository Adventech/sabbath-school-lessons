---
title: Jumalakartuse saladus
date: 22/01/2026
---

Tuntud salmis, 1Kr 8:2, on kirjutatud: „Kui kellelegi tundub, et ta on midagi tunnetanud, siis ta pole veel tunnetanud, kuidas peab tunnetama.“ (NKJV: „Kui keegi mõtleb, et ta midagi teab, siis ei tea ta veel midagi nii, nagu ta peaks teadma.“) Ei ole ainevaldkonda, millest teaksime kõike. Saame igal alal ikka midagi juurde õppida. Veel rohkem kehtib see igaveste tõdede kohta, mis on seotud jumalikkusega ja lihassetulekuga. Paulus osutab sagedasti sellele, et Kristuse hämmastav armutegu oli saada inimeseks. See on teema, mida igavikki piisavalt ei ammenda.

`Loe Rm 8:3; Hb 2:14–18 ja Hb 4:15. Mis iseloomustas Jeesuse armutegu ja endale inimolemuse võtmist?`

Kuidas oli igavesel Jumala Pojal võimalik Püha Vaimu tegevuse kaudu (vaata Lk 1:35), saada jumalik-inimlikuks olevuseks Maarja üsas? Tõsiasi, et lõpmatu ja ajatu sai järsku surma mõju all olevaks ajaliseks inimeseks, paneb kahe käega peast kinni hoidma. Siin ongi Pauluse väljendi „jumalakartuse saladus“ tuum (1Tm 3:16).

Pauluse kaunis laul Kirjas filiplastele 2. peatükis annab sellele armuteole mõnes mõttes täielikuma, üksikasjalikuma lihvi kui mujal Pühakirjas.

- „Olles Jumala kuju“ (Fl 2:6). Sõna morphē (kuju) osutab siin Jeesuse jumalikule olemusele, Tema võrdväärsusele Isaga (võrdle Jh 1:1-ga).
- „Loobus iseenese olust“ (Fl 2:7). Hämmastavaks saladuseks jääb Jeesuse olemus loobuda oma jumalikest eesõigustest – nii et Ta saaks päriselt inimeseks ja kiusatuks nagu meie.
- „Ta alandas iseennast“ (Fl 2:8). Inimolemust enesele võttes liikus Ta kõikehõlmavast ülimuslikkusest täielikku sulase-seisusesse; vastupidi Lutsiferi taotlusele.
- „Surmani, pealegi ristisurmani“ (Fl 2:8). Enam häbiväärsemat viisi suremiseks ei olnud – ja selle valis Jeesus koos Isaga kavandatu, nendevahelise „rahutahte“ kohaselt (Sk 6:13). Oma surma näitas Jeesus kujundlikult ette mao kaudu, kelle Mooses ridva otsa tõstis (4Ms 21:9; Jh 3:14), et saada „patuks meie asemel..., et meie saaksime Jumala õiguseks tema sees“ (2Kr 5:21).

`Kui hoiame tähelepanu sellel, mida Kristus tegi ristil meie heaks, ning näeme Tema eeskuju allumises ja alandlikuks saamises, siis kuidas muudab ja peaks see meid muutma alandlikumaks ja Jumalale veel kuulekamaks?`

`Mõtted`
