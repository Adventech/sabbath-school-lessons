---
title: Teadmise uuenemine
date: 10/03/2026
---

`Loe Kl 3:6–11. Kuidas jätkab Paulus seda mõttelõnga?`

Kl 3:8 algussõnad „nüüd aga“ annavad märku tugevast ja otsustavast muutusest – surmast ellu. Kreeka keeles on sõna „nüüd“ siin rõhuline. _Nüüd_, see tähendab, _kuna_ olete koos Kristusega üles äratatud ja otsite seda, mis on ülal, erineb teie praegune elu märgatavalt teie varasemast elust. Olles surmanud selle, „mis teis on maapealne“ (Kl 3:5, ESV), „peate nüüd maha jätma kõik sellise – viha, raevu, pahatahtlikkuse, laimujutu ja solvava sõnavara oma suust“ (Kl 3:8, NRSV).

Nii vihaga kui ka raevuga kirjeldatakse Jumala õiglast vastust patule (puudutasime seda eile). Näeme sedasama Jeesusegi puhul (Mk 3:5; Ilm 6:16). Seevastu kutsutakse meid tungivalt üles olema „kärmas kuulama, pikaldane rääkima, pikaldane vihastama. Sest mehe viha ei soeta õigust Jumala ees“ (Jk 1:19, 20). Pahatahtlikkus soovib, et kaasinimest tabaks ebaõnn. Laimujutu mõte on kellegi au häbistada. Samuti mõistab Paulus hukka vägivaldse ja nilbe keelepruugi. Lõpuks keelatakse üksteisele valetamine (võrdle 3Ms 19:11, 18-ga), „sest te olete seljast võtnud vana inimese tema tegudega“ (Kl 3:9).

`Mida peab Paulus silmas mõistega „vana inimene“, vastandades seda „uue inimesega“? Vaata Rm 6:6 ja Ef 4:22–24.`

Tegusõnad, mida Paulus kasutab, et kirjeldada vana muutumist uueks, viitavad riietumisele, justkui võtaks keegi seljast räpased rõivad ja saaks kaetud uue valge rõivaga (võrdle Sk 3:4-ga). Vana ja uut eristatakse sarnaselt vana ja uue lepingu puhul, mida iseloomustavad vastavalt väline seaduse kirjatäht ja Vaimu poolt südamesse kirjutatud seadus (2Kr 3:4–18).

Sellised metafoorid kujutavad uskutulekut ja selle toimet, mida Paulus nimetab „uueks looduks“ (2Kr 5:17). Me uueneme pidevalt „tunnetama oma Looja [Kristuse] näo kohaselt“, kes on nähtamatu Jumala kuju (Kl 1:15). Kristuse tundmaõppimine Tema Sõna kaudu muudab meid „samasuguseks kujuks kirkusest kirkusesse“ (2Kr 3:18). See asetab meid kõrgemale kõiksugustest rahvuslikest, geograafilistest ja ühiskondlikest piiridest (Kl 3:11), sest oleme kõrgema riigi kodanikud.

`Mõtted`
