---
title: Uue elu meelelaad
date: 11/03/2026
---

Kui Paulus on rääkinud halbadest harjumustest ja negatiivsetest omadustest, mis kõrvaldatakse ja hüljatakse, kui tuleme Kristuse juurde, jätkab ta positiivsega – liigub justkui pimedusest valgusesse.

`Loe Kl 3:12–14. Kuidas kirjeldatakse usklikke ja kuidas on see sinu meelest seotud omadustega, mida nad „selga panevad“?`

Nagu Iisrael, keda Jumal kutsus olema Tema erirahvas ja peegeldama Tema iseloomu, nii on usklikud Jeesuses „Jumala valitud pühad“ (Kl 3:12). Siiski ei ela kõik selle kutsumise kohaselt. Jeesuski ütles: „Sest paljud on kutsutud, aga vähesed valitud“ (Mt 22:14; võrdle Mt 24:22, 24, 31-ga). Pauluse viide valitutele tähendab sedasama (Rm 8:33; 2Tm 2:10). Nagu Iisrael oli „Issanda poolt armastatud“ ja „pühitsetud“, nii on seda usklikud (5Ms 7:6–8). Selline eesõigus toob endaga kaasa tähtsa kohustuse: kuulutada „tema kiidetavust, kes teid on kutsunud pimedusest oma imelisse valgusse“ (1Pt 2:9). Ja me kuulutame selle kaudu, kuidas me nüüd elame.

Paulus nimetab kaheksat omadust, ja on see vast loetelu! Südamlik kaastunne, lahkus, alandlikkus, tasadus, pikk meel, üksteise talumine, üksteisele andestamine ja „üle kõige selle olgu armastus“ (Kl 3:12–14). See kõik saab lähtuda üksnes Kristusega liitunud südamest, sest need omadused kirjeldavad Tema siseloomu ja seda, kuidas Tema meiega käitub. Andestagem üksteisele nii „nagu Issand teile on andeks andnud“ (Kl 3:13). Armastus on „täiuslik side“ (Kl 3:14), sest armastus, mida Tema on meile osutanud, seob meid Temaga ja võimaldab meil tõetruult kaasinimesi armastada (1Jh 4:11, 12).

Need omadused mõjutavad meie suhteid kahel viisil. Esiteks, kui oleme teiste vastu armastavad, halastavad, lahked ja andestavad, õnnistab see meid ja teisi. Kaasinimesi armastades ja õnnistades tunneme rahuldust. Inimesed vastavad meile tavaliselt lahkusega ning me saame jätkuvalt Jumalalt halastust ja andestust (Mt 5:7; Mt 6:14). Teiseks ja tähtsamaks on, et see austab Jumalat ning võib julgustada kaasinimesi Jeesust uskuma ja järgima, sest see näitab jumaliku armu jõudu. „ Ühelgi teisel mõjul, mis võib inimhinge ümbritseda, ei ole niisugust väge nagu omakasupüüdmatu elu mõjul. Tugevaim argument evangeeliumi kasuks on armastav ja armastusväärne kristlane.“ – Ellen G. White, „Tervise teenistuses“, orig lk 470.

`Kui hästi esindad sa Jeesust teiste kohtlemise kaudu, eriti nende kaudu, kes on sinu vastu ebasõbralikud?`

`Mõtted`
