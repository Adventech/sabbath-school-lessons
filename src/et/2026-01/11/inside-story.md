---
title: Misjonilugu
date: 13/03/2026
---

#### Ultimaatumiga silmitsi

_Loo on kirja pannud Andrew McChesney._

Hingamispäeval, mil Rene valis minna kontori asemel kirikusse, tuli ta tagasi hoonesse, kus elas, ning läks pärast päikeseloojangut tööle. Kaastöötaja ulatas talle ülemuse kirja. Ta oli vallandatud.

Rene oli rabatud. Ta ei teadnud, mis edasi saab. Võõramaalasena, kes töötas kristlaste jaoks vaenulikus riigis, arutles ta, kas nüüd tulebki tal seista Jumala eest, kui ta saadetakse vangi või seisab silmitsi surmaga. Ta palvetas: „Issand, kas nüüd on mul aeg minna tagasi koju Filipiinidele? Kui sa tahad, et ma siin sureksin, siis olgu. Paljud inimesed teavad, et võitlen oma usu pärast.“

Järgmisel varahommikul läks Rene kontorisse ja saatis ülemusele kirja. „Pean teist lugu,“ kirjutas ta. „Te olete mu sõber ja vanem vend. Tean, et peame arutlema probleemide üle, mida põhjustasin siis, kui te kontorisse tulite.“

Sellel õhtul tuli ülemus töö juurde. Ta oli ilmselgelt erutatud. Rene palvetas: „Palun aita. Lase mu ülemusel maha rahuneda. Aga kui Sinu tahtmine on, et ma suren, siis olen valmis.“

Siis kutsus ülemus Rene oma kabinetti. Rene püüdis püsti tõusta, kuid ei suutnud. Tema põlved ei kuuletunud talle. Talle tundus, et ta sureb. Kogu jõudu pingutades ajas ta ennast toolilt sirgu ja komberdas küüru vajununa ülemuse kabineti poole. Kui ta tõstis käe, et uksele koputada, kuulis ta üht häält sosistamas: „Ära karda. Mina olen tõeline Jumal. Ma olen ustav oma tõotustele.“

Hetk hiljem avas Rene ukse ja nägi ülemuse kurja nägu. Kui ta sisse astus, sosistas hääl teist korda: „Mina olen tõeline Jumal. Ma olen ustav oma tõotustele.“ Iga korraga hääl valjenes.

Ülemus ulatas Renele kaks paberilehte ja ütles: „Vali.“ Kui Rene väljendas hämmingut, ütles ülemus: „Üks on tööleping. Teine on lennukipilet.“ Kergendusega palvetas Rene vaikselt: „Tänan Sind, Issand, et see ei ole vangla.“ Ta valis lennukipileti.

Aga ülemus ütles: „Kõigepealt loe töölepingut.“

Rene nägi, et tema tasu saab olema kahekordne, kui ta töötab laupäeviti ühe tunni. Ta valis taas pileti. Kui ta arutles, kuidas ta selle eest maksab, kuulis ta jälle häält ütlemas: „Mina olen tõeline Jumal. Ma olen ustav oma tõotustele.“

Rene pöördus tagasi koju Filipiinidele. Lennukis ta palvetas: „Sa ütled: „Mina olen tõeline Jumal. Ma olen ustav oma tõotustele.“ Mida Sa mulle tõotad?“ Hääl sosistas: „Sa ei jõua kogu oma raha ära kulutada enne, kui leiad uue töökoha.“

_Rene Tucaldo on „1000 misjonäri liikumise“ finantsjuht; selle liikumise peakorter asub Silangis, Filipiinidel, ning ehitati 1996. aasta kolmeteistkümnenda hingamispäeva annetuse abil. Loo lõpuosa saad lugeda järgmisel nädalal._
