---
title: Uue elu elamine
date: 12/03/2026
---

Pauluse hool selle pärast, et koguduses oleks rahu ja kooskõla, ilmneb selgesti koloslastele kirjutatud kirja 3. peatüki viimastes salmides. Oleme juba vaadelnud Jumala rahu mõningaid külgi (vaata 7. õppetükki). Erinevalt _pax Romana_’st ei ole _pax Christi_ väljastpoolt peale surutud rahu, vaid „valitseb“ meid seestpoolt. See juhtub üksnes siis, kui Kristus meid kontrollib.

`Loe Kl 3:16, 17. Mis konkreetselt võimaldab olla Kristuse kontrolli all ning milline osa on selles kõiges muusikal?`

Siinne väljendusviis on väga piltlik. See kirjeldab ilmekalt, kuidas Kristuse sõna loob meis oma kodu. Nii juhtub siis, kui loeme teraselt Piiblit selleks, et Jumala tarkust kuulda ja tundma õppida. Nagu näha (kuigi kreekakeelne tekst on mõnevõrra ebaselge), on muusikal oluline osa üksteise õpetamisel ja manitsemisel (vt Kl 3:16).

Aga mitte igasugusel muusikal. Paulus kasutab väga iseloomulikku terminoloogiat nii siin kui ka Ef 5:19: „... psalmid, hümnid ja vaimulikud laulud“.

Me ei saa olla täiesti kindlad, aga näib, et siin tehakse vahet olemasoleva Vana Testamendi psalmidekogu ja alles moodustuva Uue Testamendi kirikulaulude kogu vahel. „Vaimulikud laulud“ võib olla üldisem mõiste ükskõik millise kiituslaulu kohta, mis seostub vaimuliku elu või koguduse eluga. Laulude sõnad on tõe õpetamise vahendid ning juhendavad kristlast elama uut elu. Paljud mitme sajandi tagused tuntud kirikulaulud on tohutult meeliülendavad sõnumid, mis pakuvad lootust ja kindlustunnet.

Muusika mõju on võimas. Taaveti kandlemängul oli kuningas Sauli jaoks rahustav toime (1Sm 16:23). Aga kui Taavet sai tema rivaaliks, tärkas Sauli viha ja vimm (1Sm 18:10, 11). On kliiniliselt tõestatud, et rahulik klassikaline muusika vähendab ärevust, optimeerib ajutegevust, lõõgastab, leevendab valu ja edendab suhtlemist.

Kes meist poleks ise näinud, kui võimas on muusika mõju (nii hea kui ka halb) meie tunnetele ja mõtetele? Muusika – õige muusika – võib olla vaimselt ülendav.

`Meile on öeldud, et kõike, mida teeme, „tehke Issanda Jeesuse nimel“ (Kl 3:17). Kas saad, käsi südamel, kinnitada, et teed nii? Kui mitte, siis kuidas ennast muuta; see tähendab, mille tegemise pead lõpetama, kuna ei saa seda teha Issanda nimel?`

`Mõtted`
