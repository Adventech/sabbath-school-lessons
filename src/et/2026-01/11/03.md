---
title: Lõpetage maapealsus
date: 09/03/2026
---

Kuuleme tänapäeval tihti lööklauseid „Lõpetage sõda!“, „Lõpetage metsade hävitamine!“, „Lõpetage tuumarelvad!“. Aga üks, mida me pole ilmselt varem kuulnud, on „Lõpetage maapealsus!“. See lihtsalt ei sobi kokku maailma tunnetega. Teised lipukirjad ei ole valed ning vale pole ka see, mille eest need seisavad. Kuid igaviku ligidust silmas pidades on need lihtsalt väga lühinägelikud. Meie fookus peab olema kõrgemal, igavesti kõrgemal.

`Loe Kl 3:5, 6 (vaata ka Rm 6:1–7). Kust teame, mida tähendab olla surnud iseendale ja maapealsusele ning elada sellele, „mis on ülal“ (Kl 3:1)?`

Ehkki oleme vaimulikus mõttes koos Kristusega surnud, tuleb surmata meie „liikmed“ – see tähendab, kiusatused, mida meie keha ja vaim meile pakuvad.

Aga selle korralduse juures tuleb meil mõista kaht asja.

Esiteks, kreeka keeles eeldab sõnavorm, mida Paulus Kl 3:1 kasutab, et meid on tegelikult Kristusega koos üles äratatud. Teiseks, Kl 3:5 olev korraldus on selle tõsiasja tagajärg („sellepärast“, 1968). Saame surmata maapealsed asjad (hooruse, rüveduse, kire, kurja himu, ahnuse jne) üksnes seetõttu, et meid on koos Kristusega üles äratatud ja meil on Tema vaimulik elu ning vägi saata need asjad meie peast ja elust välja.

Väärib märkimist, et kreeka keeles esineb Kl 3:6 olev fraas „Jumala viha“ ainsana veel Rm 1:18. Jumal „on andnud“ inimesed nende kurjade eluviiside kätte ja nii „ilmub“ (vaata Ilm 6:16, 17) Jumala viha „sõnakuulmatute laste peale“ (Kl 3:6). Rm 1:18 võrdsustab Paulus mõisted „jumalakartmatus ja ülekohus“ mõistega „rüvedus“ (ta kasutab kreeka keeles sama sõna, mille leiame Kl 3:5) ning osutab sellega väga konkreetselt inimestele, kes „südame himudes“ annavad vaba voli rüvedusele, „et nad oma ihu ise häbistaksid“ (Rm 1:24).

Kuidas nad oma ihu häbistavad? Esmalt sellega, et nad keelduvad tundmast Loojat, kuid ka häbitute kirgedega: „Nende naised on ju vahetanud loomuliku vahekorra loomuvastasega, nõndasamuti ka mehed, loobudes loomulikust vahekorrast naisega, on oma tungis süttinud üksteise vastu – mees on teinud mehega nurjatust“ (Rm 1:26, 27).

`Kuidas saame aru sõnadest „surmake nüüd need liikmed, mis on maa peal“ (Kl 3:5)?`

`Mõtted`
