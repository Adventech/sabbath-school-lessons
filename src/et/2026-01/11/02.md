---
title: Taevane meelsus
date: 08/03/2026
---

`Loe Kl 3:1–4. Milline tingimus on Pauluse sõnul siin meie jaoks vajalik, et oleksime taevase meelsusega? Mida see sinu meelest tähendab?`

Mäeharjalt on võimalik enda ümber olevat maastikku väga kaugele näha. Igivanast ajast peale on mägede külalisteks inimesed, kes otsivad lähemat kogemust Jumalaga (vaata Ps 121:1, 2). Paganad on sarnasel eesmärgil – et jumalatega kohtuda – ehitanud isegi inimkätega mägesid, mida nimetatakse tsikuraatideks ehk astmikpüramiidideks. Väärib märkimist, et Uuri linnas, millest Aabraham lahkuma kutsuti, oli väga suur tsikuraat, mis hakkas silma juba miilide kauguselt. Aga kõrguse muutmine ei too iseenesest kedagi vaimulikus mõttes taevale lähemale. Inimese jõupingutused ei suuda seda iial.

See-eest on võimalik taevale lähemale tulla üksnes armuime kaudu, mille abil sureme koos Kristusega ja ärkame üles Temaga (mida piltlikult kujutab ristimine [Kl 2:12, 13]).

Pane tähele, et Kirjas koloslastele on 3. peatüki algussalmidest peale korduvalt rõhk sellel, mis on ülal, seega sellel, mis on taevas: „seda, mis on ülal“, „kus Kristus istub“, „mis on ülal“, „koos Kristusega Jumalas“, „koos [Kristusega] avalikuks kirkuses“ (Kl 3:1–4).

Muidugi on kristlase elus palju sellist, mida ei suuda seletada. Kuidas võib inimene päriselt „surra“ ja saada „üles äratatud“, kui ta on pealtnäha sama isik ning tal pole olnud sellist elu ja surma kogemust? Siin on palju niisugust, millest loomupärane, Pühast Vaimust mõjutamata meel aru ei saa. Kuna vaimuliku meelega inimesed on aga saanud uue, Jumala tõotatud südame, on suremine patule ja Kristusega üles äratamine ehe reaalsus. Nagu üks laulusalm kinnitab: „Sa küsid mult, kust tean ma, et Ta elab? Ta elab minu südames.“

Ometi annab Paulus korraldused sellepärast, et vaimulikku elu on pidevalt vaja uuendada (vaata 2Kr 4:16). Me võime tõepoolest ära langeda ja kaduma minna! Ning selles elus ei ole me iialgi kaitstud kiusatuse eest.

Seepärast tuleb meil iga päev otsida „seda, mis on ülal“ (Kl 3:1). Meie igavene elu on tervena varjul koos Kristusega Jumalas“ (Kl 3:3, NKJV ja 1968), kuid selle elu avaldumine väljapoole on kõike muud kui varjatud.

`Millel on su mõtted tavaliselt, kas ülal või all? Kui seda viimast, siis kuidas nende suunda muuta?`

`Mõtted`
