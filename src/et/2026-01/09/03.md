---
title: Kui jätkate usus
date: 23/02/2026
---

`Loe Kl 1:23. Mida peab Paulus sinu arvates silmas ütlusega „jääte kindlaks ja rajatuks usule“? (Vaata ka Kl 2:5 ja Ef 3:17.)`

Kreeka keeles on sõna „kui“ kohta neli erinevat sõna, igaühel neist isesugune varjund. Üks, millega Kl 1:23 algab, eeldab, et tingimus vastab tõele. Järelikult julgustab Paulus koloslasi siin mõttega, et nad tõepoolest jätkavad usus. Nagu Paulus peagi märgib, on ta juba näinud tõendeid nende usust ja kindlameelsusest (Kl 2:5). Ometi sõltub nende lootus ikka veel sellest, kas nad jätkavad usuteel, millele nad on asunud.

Jätkamine on selle kreekakeelse sõna tähendus, mida tõlgitakse kui „jääte“ (Kl 1:23). Seda kasutatakse kirjatundjate ja variseride puhul, kes jätkasid nõudmist, et Jeesus vastaks, mida peab tegema abielurikkumiselt tabatud naisega (Jh 8:7). Sama sõna kasutatakse siis, kui Peetrus koputas jätkuvalt uksele pärast seda, kui Roode tundis ta hääle järgi ära, kuid ei keeranud ust lukust lahti, vaid jooksis tuppa teistele rääkima (Ap 12:16). Samuti kasutas seda sõna Paulus, kes julgustas Timoteost jääma ustavaks tema antud õpetusele ja elulistele juhtnööridele (1Tm 4:16). Pauluse mõte on siinkohal sarnane, välja arvatud see, et ta kasutab seda usklike kohta üldiselt.

Nagu järgmise nädala õppetükist näeme, on Paulus mures, et koloslased võivad hakata otsima inimeste välja mõeldud pääseteid selle asemel, et hoida kõvasti kinni evangeeliumi pakutavast lootusest (vaata näiteks Kl 2:8, 20–22). Sõna „[jääte] rajatuks“ osutab Jumala Sõnal põhineva usu ja armastuse kindlal alusel olemisele (vaata Mt 7:25; Ef 2:20; Ef 3:17).

Selle mõttekäiguga on seotud kreekakeelne sõna, mida tõlgitakse kui „kindel“ ning mis tähendab kindlat ehitist ja ülekantud mõttes kristlast, keda ei saa viia kõrvale „evangeeliumis olevast lootusest“ (Kl 1:23). Sama sõna kasutatakse 1Kr 15:58: „Olge kindlad, kõigutamatud ning ikka innukad Issanda töös, teades, et teie vaevanägemine Issandas ei ole tühine.“

Erinevalt üleüldisest uskumusest „kord päästetud, alatiseks päästetud“ ütleb Paulus siin midagi täiesti teistsugust.

`Milline on sinu kogemus sellega, kui tähtis on jätkuvalt uskuda? Miks tuleb sul alatasa langetada uskumiseks teadlik valik? Mis juhtub, kui sa seda ei tee?`

`Mõtted`
