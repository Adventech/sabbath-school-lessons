---
title: Jumala igavene plaan
date: 24/02/2026
---

`Loe Kl 1:24, 25. Mida ütleb Paulus Kristuse pärast kannatamise kohta?`

Kuigi Paulus kirjutas koloslastele Roomas koduarestis olemise ajal, kannatas ta enim võib-olla selle all, et ei saanud enam usinalt paigast paika ja majast majja liikudes tööd teha nagu varem (Ap 20:20). Need vaevused (või katsumused), mille eest Kristus hoiatas (Mt 24:9; Jh 16:33), „ei vääri… mainimist tulevase kirkuse kõrval, mida meile ilmutatakse“ (Rm 8:18). See on suurem pilt. Paulus oli ju kirjutanud kristlastele Filipis ja nüüd koloslastele, et ta rõõmustas kannatuste üle, mis on nende heaks (Kl 1:24).

Paulus on küll vangis, aga „Jumala Sõna ei ole ahelais“ (2Tm 2:9). Ajal, mil Paulus oli vahi all, kirjutas ta veel filiplastele, efeslastele ja Fileemonile. Pärast vabanemist inspireeris Jumal teda kirjutama tähtsaid nõuandeid, mis leiduvad Esimeses kirjas Timoteosele ja Kirjas Tiitusele. Oma viimase vanglasoleku ajal Roomas kirjutas Paulus teise kirja Timoteosele. Ühesõnaga, need viimased aastad pakkusid Paulusele võimaluse kirjutada märkimisväärne osa (kuhu arvatavasti kuulub ka Kiri heebrealastele) Uuest Testamendist.

Jumala igavene plaan nägi ette kõike seda ja rohkematki. Kreekakeelne sõna, mida Paulus Kl 1:25 kasutab ja mida üldiselt tõlgitakse kui „[Jumala] korralduse/seadmise [järgi]“, on _oikonomia_. Piiratud tähenduses (näiteks 1Tm 1:4) on see „Jumala viis asju korraldada“. – Luke Timothy Johnson, „The First and Second Letters to Timothy“ (New York: Doubleday, 2001), lk 164. See hõlmab ka Pauluse apostliametit. Laiemas tähenduses hõlmab see aga kõiki Jumala päästmisplaanis tehtud korraldusi. Pauluse, teiste apostlite ja isegi Vana Testamendi prohvetite teenimistöö (Ef 2:20; Ef 3:5), sealhulgas Moosese oma, oli jumaliku plaani järgi mõeldud „täielikult kuulutama Jumala sõna“ (Kl 1:25).

Kuigi vaatame seda teemat lähemalt homses õppetükis, on siinkohal kasulik märkida, et Pauluse meelest oli tema teenimistöö vaid osake suuremast, kaugeleulatuvast jumalikust plaanist, mille rakendamist alustati „maailma rajamisest peale“ (Mt 13:35; Ef 1:4).

`Mõtle oma elule. Kuidas sobituvad Jumala suuremasse plaani need (suuremad või väiksemad) otsused, mida sa langetad? Kas me teame ikka päriselt, kas mingisugune otsus on tegelikult „väike“? Kas sellel võivad olla suuremad tagajärjed, mis selguvad alles hiljem?`

`Mõtted`
