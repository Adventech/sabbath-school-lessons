---
title: Jumala avalikuks saanud saladus
date: 25/02/2026
---

`Loe Kl 1:26, 27. Paulus räägib kaks korda „saladusest“. Millisest saladusest?`

Teisal osutab Paulus „Jumala saladusele“, Jumala igavesele eesmärgile, mille Ta on „ette määranud meie kirkuseks enne ajastuid“ (1Kr 2:7) ja avaldanud lunastusplaani kaudu. Peetrus räägib sellest tõest kui niisugusest, mida prohvetid ootasid ja millesse „isegi inglid igatsevad kummardades vaadata“ (1Pt 1:10–12). See mõeldi välja „enne maailma rajamist“ (1Pt 1:20) ja sellest „on igavesest ajast vaikitud“ (Rm 16:25). Kuid Kristuse elu, surma ja ülestõusmisega kergitati sellelt saladuselt kate (2Kr 3:14).

`Kuidas iseloomustavad järgmised viited Jumala saladusele lunastusplaani eri tahke?`

`1. Ef 1:7–10`

`2. Ef 3:3–6`

Lõppude lõpuks tuuakse „kõik“ taevas ja maa peal täielikku ühtsusesse Kristuses. See oli Kristuse palve tulipunkt Johannese evangeeliumi 17. pea­tükis. Kuidas see täpselt toimub, oli saladus, mis on nüüd saanud avalikuks evangeeliumi kaudu.

Õpime kogu igaviku kestel, miks küll Jumal meid nii väga armastab, et Ta andis meie päästmiseks Jeesuse, taevase hindamatu aarde. Aga me teame, et Kristus „on surnud kõikide eest, et elavad ei elaks enam enestele, vaid temale, kes on nende eest surnud ja üles äratatud“ (2Kr 5:15). Selle tulemusena saavad kõik, kes Kristusesse usuvad (nii juudid kui ka paganad), võrdselt osa evangeeliumi kaudu antud Jumala tõotustest ja on kokku toodud ühte ihusse, kogudusse.

„Kristus teie sees“ (Kl 1:27) osutab Kristuse elamisele südames usu kaudu (Ef 3:17; võrdle Gl 2:20-ga). Selline vaimulik liit Kristusega võimaldab usklikel juba praegu asetuda „istuma taevasesse olukorda“ (Ef2:6) ning kogeda „tulevase ajastu vägesid“ (Hb 6:5). Kuna Kristus on meie elus, alustab Ta juba meie liitmist taevaga. Evangeelium, mis töötab usklike südames, on see, mis on meid „teinud kõlblikuks osa saama pühade pärandist valguse riigis“ (Kl 1:12).

`Mõtted`
