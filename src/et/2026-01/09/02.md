---
title: Lepitatud kurjadest tegudest
date: 22/02/2026
---

`Loe Kl 1:21, 22. Millele Paulus vihjab, kui räägib võõrandumisest ja vaenlaseks olemisest? Ja mis on Kristuse surma oodatud lõpptulemus (vaata ka Ef 5:27)?`

Paulus on alati maalinud tumeda pildi inimkonnast, vähemasti Kristuse õigusest lahus seisvast inimkonnast. Ja kes võiks tänapäeval, pea kaks tuhat aastat hiljem, sellele arvamusele vastu vaielda? Keegi ütles kord, et üks kristlik doktriin, mida pole vaja usus vastu võtta, on inimkonna patusus.

Kuid patu tulekust saati on Jumal võtnud algatuse enda kätte ja püüdnud meid Temaga lepitada; nii halvad, kui ka oleme. See tähendab, et algusest peale on Jumal tegutsenud patuprobleemi lahendamise nimel, ehkki lahendus sai peituda üksnes Tema ristisurmas.

Eedenis hüüdis Ta Aadamat, oma loomistöö meistriteost: „Kus sa oled?“ (1Ms 3:9) Ja täna jätkab Ta oma kadunud lamba – meie – otsimist. Ta otsib meid üles ühekaupa. Tal on täpne plaan, kuidas meieni jõuda; 1Ms 3:15 kirjas oleva esialgse evangeeliumitõotuse järgi tekitab Ta vaenu meie ja Saatana vahele.

Mõnikord tehakse evangeelium nii keeruliseks ja teoreetiliseks, et sellel pole kahekümne esimesel sajandil elava inimese jaoks kuigi palju praktilist tähendust. Aga evangeelium on tegelikult üsna lihtne ja sirgjooneline.

Evangeeliumil on kolm osa.

Esiteks, kuna oleme abitud ennast päästma, tuli Jeesus ja suri meie pattude eest. (Vaata Rm 5:6–8.)

Teiseks, kui võtame usu, meeleparanduse ja ristimise kaudu vastu Tema surma nii, nagu oleks see meie oma, mõistetakse meid õigeks ning vabastatakse patu hukkamõistust. (Vaata Rm 5:9–11; Rm 6:6, 7.)

Kolmandaks, meie praegune elu on Kristusega ühenduses olemise tulemus. Kogeme Tema uueksloovat väge ja lubame Tal elada meis Tema elu. (Vaata 2Kr 5:17–21; Gl 2:20.)

Need ei ole tingimata eraldi sammud või sündmused. Need võivad toimuda kõik korraga, niipea kui oleme valmis võtma Jeesuse vastu oma ellu. Ja neid on võimalik iga päev uuendada, kui anname ennast igal hommikul Talle. Olenemata sellest, kuidas me igaüks oleme kogenud Kristuse päästvat tööd oma elus, jääb aluseks alati Jeesuse surm. Tulgem selle juurde alati tagasi.

`Kui vaatad ennast, oma iseloomu ja oma sisimat mina, siis mida räägib see pilguheit sulle vajadusest risti järele?`

`Mõtted`
