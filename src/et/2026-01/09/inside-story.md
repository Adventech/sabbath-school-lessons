---
title: Misjonilugu
date: 27/02/2026
---

#### Kahepäevast nädalavahetust liigutatakse

_Loo on kirja pannud Andrew McChesney._

Pärast seda, kui Rene kaotas Filipiinidel seitsmenda päeva adventistide usu pärast teise töökoha, palvetas ta taas Jumala poole. „Issand,“ ütles ta, „näib, et adventist saab olla ainult rikas inimene. Ma ei suuda leida tööd, mis ei nõuaks töötamist laupäeviti. Kuidas me hakkama saame?“

Kuigi Renel oli ülikoolikraad, tegi ta juhutöid ehitusplatsidel. Tasu polnud aga küllaldane, et katta kasvava perekonna vajadusi. Nüüd oli ta kahe väikese lapse isa. Ta palvetas jälle: „Jumal, kas aitaksid mul leida töökoha, millega saaksin oma peret elatada?“

Siis nägi Rene töökuulutust, milles otsiti raamatupidajat Lähis-Itta. Tal tuli lahkuda pere juurest Filipiinidel. Ta kandideeris ja pärast töövestlust võeti ta tööle. See oli raske aeg. Kui Rene kohale jõudis, sai ta teada, et selles riigis olid nädalalõpupäevadeks neljapäev ja reede. See tähendas, et inimestelt oodati töötamist laupäeviti ja pühapäeviti.

Kuigi Renel tuli laupäeviti kontorisse minna, ei teinud ta tegelikult tööd. Ta luges Piiblit ja Ellen White’i raamatuid. Tema ülemus astus sisse alles laupäeva õhtul, nii ei teinud Rene sel päeval tööd. Aga ta tundis ennast halvasti. Ta oli hingamispäeval tööl. Ta tundis, et läheb oma usuga kompromissile, ja ta igatses hingamispäeval olla kirikus. „Jumal,“ palvetas ta, „kui Sina annad mulle võimaluse laupäeval kirikusse minna, siis ma pean hingamispäeva pühaks kuni surmani.“

Kaks aastat palvetas ta sellist palvet. Siis rääkis ta oma ülemusega.

„Palun anna mulle laupäev hingamispäevaseks puhkuseks,“ ütles ta.

„Ei, ma ei saa seda lubada,“ vastas ülemus. Aga ta lubas teha erandi „siis, kui mu kuningas kuulutab nädalalõpupäevadeks reede ja laupäeva; siis oled sa vaba puhkama.“

Rene palvetas: „Sa kuulsid, mida mu ülemus ütles. Palun, kas Sa aitaksid?“

Kolm kuud hiljem oli Rene ülemus parajasti Euroopas, kui kuningas allkirjastas käskkirja, et riigi nädalalõpp liigutatakse reedele ja laupäevale. Rene, kes oli kogu aeg palvetanud, ei kuulnud seda uudist ja läks laupäeva hommikul nagu tavaliselt kell 9 kontorisse. Kui ta oli istet võtnud, vaatas ta üle elektronkirjad, et näha, kas oli saabunud mõni tähtis sõnum. Siis märkas ta ülemuselt saabunud sõnumit. Ta luges: „Rene, ma kuulsin uudist oma kuningalt. Mul on meeles sulle antud lubadus, et sa oled vaba puhkama juhul, kui mu kuningas kuulutab reede ja laupäeva nädalalõpuks.“ Rene sulges kontoriukse ja läks kirikusse. Ta oli nii rõõmus, et nuttis.

_Rene Tucaldo on „1000 misjonäri liikumise“ finantsjuht; selle liikumise peakorter asub Silangis, Filipiinidel, ning ehitati 1996. aasta kolmeteistkümnenda hingamispäeva annetuse abil. Loe jätku järgmisel nädalal._
