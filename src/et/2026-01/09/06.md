---
title: Evangeeliumi vägi
date: 26/02/2026
---

`Loe Kl 1:28, 29. Millele Paulus keskendub? Mida sa arvad, miks korratakse kolm korda sõna „iga“?`

Pauluse jutluse keskpunktis oli Kristus; Kristus ristilööduna (1Kr 1:23). Ef 5:27 sõnade kohaselt on Kristuse ohvri eesmärgiks „kogudust iseenda ette seada kirkana, nii et tal ei oleks plekki ega kortsu ega muud sellesarnast, vaid et ta oleks püha ja laitmatu.“ Niisiis on Pauluse eesmärk evangeeliumi kuulutades „seada iga inimest Jumala ette täiuslikuna Kristuses“ (Kl 1:28). Ta teeb seda õpetamise ja manitsemise kaudu – õpetab kristliku doktriini ja eluviisi eri külgi (2Ts 2:15; 1Tm 4:11; 1Tm 5:7; Tt 1:9) ning hoiatab evangeeliumi hülgamise tagajärgede ja valeõpetajatest tuleneva ohu eest (Ap 20:29–31; Rm 16:17).

Nii kasvame – Pühakirja õpetusi omaks võttes ja hoiatusi tähele pannes – küpseteks kristlasteks. Küpsus on oluline mõiste. Väikelapse vanemad rõõmustavad iga verstaposti üle: esimesed sõnad, kõndima õppimine ja lugema õppimine. Millised vanemad poleks ärevil, kui nende laps ei suudaks mõne aasta pärast ikka veel kõndida või rääkida? Kasvamine ja arenemine on normaalne ja ootuspärane. Sama kehtib kristlikus elus.

Kreekakeelne sõna, mida tõlgitakse kui „küps“ (_teleios_), tähendab laitmatut, ilma puuduseta. Kristliku kasvamise protsessi kaudu saame teravalt teadlikuks Jumala seaduse sügavusest ja sellest, et need nõudmised on „väga avarad“ (Ps 119:96). Saame aru, et see ulatub „südame meelsuse ja kaalutlusteni“ (Hb 4:12).Aga meil tuleb olla ettevaatlik, ja seepärast kasutabki Paulus Kl 1:28 sõna „manitsema“. Tee, mis inimese „meelest on … õige“, on lõpuks „surmatee“ (Õp 14:12). Vaimulik eristamisvõime tuleb Jumala Sõna tundmisest, mis on Vaimust juhitud. Valeõpetustes on tavaliselt üksjagu tõtt, millest Piibel räägib, aga sellele lisatakse midagi või võetakse midagi ära (vaata Js 8:20). Viimane kujuneb sageli edukaks: kui Jumala öeldus otseselt kahtlema ei hakata, siis peetakse vähemalt küsitavaks, kas see on päriselt võimalik või kas seda saab tänapäeva jaoks kohaldada. Olgem arukad nagu maod, aga kahjutud nagu tuvid, kui tuleb õpetuslikku tõde eristada valest.

`Kuidas saad aru sellest, mida tähenab olla „täiuslik Kristuses“ (Kl 1:28)? Kuidas aitab arusaamine sellest, mida Kristus meie heaks ristil tegi, meil teada, mida tähendab olla „täiuslik Kristuses“?`

`Mõtted`
