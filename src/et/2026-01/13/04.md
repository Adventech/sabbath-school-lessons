---
title: Püsige täiuslikuna ja täidetuna
date: 24/03/2026
---

Eesmärgipärasest elust ja eesmärgipärasest kogudusest on kirjutatud palju raamatuid. Kuigi „eesmärgipärane“ ei pruugi olla päris õige sõna, on selge „eesmärgile keskendumine“ väga oluline mis tahes mõtteka ettevõtmise elluviimiseks. Nii Pauluse enda elu ja teenimistöö kui ka tema kaastööliste ja teiste apostlite oma on sellise keskendumise näide (vaata Fl 3:13, 14). Tulemused räägivad enda eest – evangeelium levis kiiresti kogu Rooma impeeriumis ja kaugemalgi (Kl 1:23). Samasugust fookust on vaja tänapäeval.

`Loe Kl 4:12, 13. Millisest eesmärgist siin räägitakse ja kuidas see peaks teostuma?`

Varasemas õppetükis juba mainisime, et tõenäoliselt oli Epafras aidanud kaasa evangeeliumi levimisele Kolossasse ning ümberkaudsetesse linnadesse Laodikeiasse ja Hierapolisesse (vaata 1. õppetükki). Tema tervitused ja eestpalved nende koguduste pärast julgustasid sealseid usklikke kahtlemata väga. Epafrase palvetel oli selge keskpunkt – et koloslased „püsiksid täiuslikena ja oleksid täidetud kõigega, mis on Jumala tahtmine“ (Kl 4:12). Vaadelgem lähemalt selle palve väärtuslikke koostisosi.

__Püsida.__ Sama sõna tähendab seista kindlalt ja vankumatult, mis on võimalik ainult siis, kui jäädakse „kindlaks ja rajatuks usule“ ja ollakse veendunud evangeeliumi tões (Kl 1:23). Paulus kasutab sama sõna mitmel korral, kui osutab võitlemisele „kuradi salanõude vastu“ (Ef 6:11) või räägib seismisest „Jumala sõjavarustuses“ (Ef 6:10–18; võrdle 2Tm 2:19-ga) ning jumaliku väe abil pimeduse jõududele vastu panemisest.

__Täiuslik.__ See sõna osutab iseloomu täiuslikkusele, mille ülimaks väljenduseks on ennastohverdav armastus (Mt 5:44, 48) neilt, kes iial ei väida, et nad on „juba täiuslikud“ (Fl 3:12–15).

__Täidetud.__ See võimas sõna tähendab millegi täiel määral rahuldamist või viimist täie mõõduni. Seda kasutatakse siis, kui räägitakse, mismoodi Aabraham oli „täiesti veendunud“, et Jumal võib teha seda, mida Ta tõotas, kuigi see oli inimlikult võttes võimatu (Rm 4:21), ja siis, kui Paulus sai Issandalt kinnituse, et „sõna kuulutamine minu läbi saaks täielikult teoks“ (2Tm 4:17).

__Kõigega, mis on Jumala tahtmine.__ Sõna „kõik“ on ulatuslik. Paulus ise palvetas, et koloslasi „täidetaks Jumala tahtmise tundmisega“, et nad elaksid „Issanda vääriliselt ja Talle igas mõttes meeldides“ (Kl 1:9, 10, NET) Tema kirkuse väe läbi (Kl 1:11).

`Mõtted`
