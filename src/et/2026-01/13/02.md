---
title: Õppetunnid teavitustööst
date: 22/03/2026
---

Õpime Pauluselt palju evangeeliumi levitamise kohta. Kõigi oma reiside jooksul liikus ta umbes 13 400 miili. See on hämmastav, kuna palju sellest tuli käia jalgsi ja osa ajast oli ta ju vangis.

Paulus viibis arvestatava osa ajast kaubalinnades, nagu näiteks Korintos ja Efesos, kust sõnum sai levida sisemaa linnadesse. Samuti pöördus ta tagasi oma rajatud koguduste juurde, et julgustada ja kinnitada sealseid usklikke. Kui ta ei saanud kogudusi isiklikult külastada, siis saatis ta kirju. Sel moel teadsid usklikud, et nad on Paulusel meeles ja ta hoolib neist.

`Loe Kl 4:7–9; võrdle Ef 6:21-ga. Kuidas räägitakse Tühhikosest ning mis põhjusel saadab Paulus tema ja Oneesimose Kolossasse?`

Mõnikord saab sõnumeid paremini edasi anda suuliselt kui kirjalikult. Huvitav oleks teada, millised uudised need kaks meest Kolossasse toimetasid. Arvestades Pauluse kavatsust, et kõik see „julgustaks“ neid (Kl 4:7–9), olid uudiste hulgas kindlasti üksikasjad Pauluse olukorrast vanglas. Igal juhul oli selline teabe edastamine väga tähtis ka usklikke ühte siduva isikliku sõpruse säilitamiseks.

Tühhikos, kelle nimi tähendab „õnnelik“, oli kindlasti usaldusväärne saadik. Teda iseloomustatakse sõnadega „ustav abiline“ ja „kaassulane“ ning ta oli üks kahest aasialasest, kelle Paulus valis (Ap 20:4) endale reisikaaslaseks teekonnal Jeeruusalemma, et viia kohale abivajavatele usklikele kogutud annetus. Samuti oli ta Pauluse juures Roomas Pauluse teise vangistusaja jooksul, kust ta saadeti Efesosse sealset tööd tugevdama (2Tm 4:12). Paulus mõtles ta saata ka Tiituse juurde Kreetale (Tt 3:12). Temaga ühes oli Oneesimos, kelle Paulus Roomas usu juurde tõi (vaata 1. õppetükk) ja kelle kohta ta ütles „ustav vend“.

Näib, et Paulus tahtis omakorda kuulda Kolossas olevate usklike käekäigust. Polnud keeruline saata kellegagi talle sõna tagasi, kas või Tühhikosega. See oli Pauluse jaoks jälle üks võimalus näidata oma armastust ja hoolt sealsete usklike vastu, ehkki ta ei olnud seda kogudust isiklikult külastanud, ning kinnitada neid usus, et nemad omakorda jõuaksid kaasinimesteni.

`Kuidas näitavad Pauluse kirjades leiduvad isiklikud sõnumid ühest küljest tema inimlikkust, aga teisalt kinnitavad pisut ka tema teenimistöö paikapidavust?`

`Mõtted`
