---
title: Koguduse sidusus
date: 23/03/2026
---

Maailmas, mis on ühendatud interneti, sotsiaalmeedia ja arvukate seadmete abil, on raske ette kujutada probleemi, millega seisis silmitsi Paulus, kui aitas kogudustel tunda end osana millestki suuremast kui vaid oma kohalik kogudus.

`Loe Kl 4:10, 11. Millisel muul moel peale uudistega edasi-tagasi liikuvate saadikute (Kl 4:7–9) aitas Paulus sidususele kaasa? Kui meenutada mõningaid probleeme, mida Paulus selles epistlis käsitles, siis millist sõnumit need tervitused veel edasi annavad?`

Nende sõnumitega loob ja kindlustab Paulus kaasusklike vahelist sidusust. Saame siit teada, et Markus oli Barnabase õepoeg. Niiviisi sillutab Paulus teed Markuse võimalikule külaskäigule Kolossasse. Aristarhost nimetab ta „mu vanglakaaslaseks“, see tähendab, et Aristarhos oli vangistatud koos Paulusega. Nad mõlemad olid „Jumala sõjavarustust“ (Ef 6:10, 11) kandvad sõjamehed, kes võitlesid selleks, et vabastada Saatana küüsis olevad vangid Jumala riigile (vaata 2Tm 2:1–4). Jeesuse/Justuse (juudi- ja roomapärane nimi, mis kreeka keeles kõlas väga sarnaselt, nagu ka Saulus/Paulus) kohta on samuti tunnustavalt öeldud, et ta oli usaldusväärne kaastööline evangeeliumi levitamisel. Paulus võtab aega märkida, et Aristarhos, Markus ja Justus on juudisoost usklikud („ümberlõigatutest“). Siis jätkab ta kolme paganasoost inimese nimetamisega: Epafras, Luukas ja Deemas (Kl 4:12–14). Märkimisväärne on, et olenemata mõningasest pingest koguduses juutide ja paganate vahel suudavad need kaastöölised töötada tõhusalt koos ühtsuses ja harmoonias. Sõnaga „ainuke“ näib Paulus aga viitavat teatud pettumusele, et rohkem juutkristlasi ei seisa tema kõrval ta kannatustes. Ometi on märkimisväärne, et selleks ajaks on Johannes Markus, kes oli mõni aasta varem Pauluse ja Barnabase esimese misjonireisi ajal (Ap 13.13) nende juurest minema läinud, osutunud ustavaks, aga enam veel – olnud Paulusele „lohutuseks“ (Ap 15:36–40).

Oht ühtsusele pole midagi uut. Viimastel aastatel, kui adventkogudus on muutunud üleilmseks, on sellega toimunud sügavad muutused ning mitmesugused jõud on koguduse ühtsust lõhkunud. Seda survet ühtsusele on tunda koguduse igal tasandil.

`Kuidas saad sina oma kohalikus koguduses aidata vähendada seda, mis meie ühtsust ohustab? Millised on pinged kohalikul tasandil ja mida nendega peale hakata?`

`Mõtted`
