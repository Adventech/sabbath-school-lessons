---
title: Abielumehed ja -naised
date: 15/03/2026
---

Uues Testamendis on palju juhtnööride seeriaid kristliku kodu jaoks (vaata Ef 5:21–6:9; Kl 3:18–4:1; Tt 2:1–10; 1Pt 2:18–3:7). Paistab silma, et sellised „leibkonna koodeksid“, nagu neid nimetatakse, ei ole mitte täielikult hierarhilised, vaid neisse kuulub osi, mis teevad sellised suhted vastastikuseks ja üksteist arendavamaks.

`Loe Kl 3:18, 19. Milles näed tasakaalu? Milliseid nõuandeid lisab Paulus Ef 5:22–25, 33?`

Osa mehi tsiteerib: „Naised, alistuge meestele,“ (Kl 3:18) ja peatuvad siinkohal ega pööra tähelepanu Pauluse tähtsale lisandusele: „... nagu on sünnis Issandas!“ Uus Testament ei õpeta mitte kuskil, et naistel tuleb alistuda kõikidele meestele või et abielunaised peaksid olema alamad või ikestatud; samuti ei kohustata neid pimesi alluma oma abikaasa igale tujule või soovile. Pauluse mõte on, et abielunaine on truu esmajärjekorras Issandale ja teisena oma abikaasale. Abielumees ei tohi endasse neelata oma naise isiksust ega toimida tema südametunnistusena.

Kristuse armastus koguduse vastu – Kristus andis ennast koguduse eest – illustreerib, kuidas peaksid abielumehed armastama oma naist (Ef 5:25). Neil tuleb olla ustav, maksku mis maksab. Neil tuleb langetada otsuseid, mis on abikaasa parimates huvides, kuigi tavaliselt peaksid need huvid kokku langema. Seesugune armastus teeb abielunaise jaoks kergemaks kuuletuda Jumala korraldusele austada oma abikaasat (Ef 5:33).

Tugevat kristlikku abielu iseloomustab mõlemapoolsus – teineteisele nõu andmine, koos kõige läbimõtlemine ja paarina otsuste langetamine. Mõnikord, kui langetatakse otsuseid, millel on tõsine mõju kogu perekonnale, on kohane kaasata sellesse arutellu lapsedki, aga ärgu lapsevanemad iial riielgu laste ees. Sellise protsessi järel, juhul kui abielumees ja -naine ei suuda kokkuleppele jõuda, on piibellik tee rahu säilitamiseks see, et naine lepib oma mehe otsusega eeldusel, et otsus ei ole vastuolus Jumala Sõnaga. Samamoodi võib enamik abielumehi – kui mitte kõik – meenutada kordi, mil nad olid õnnelikud, et kuulasid oma naist ja võtsid kuulda tema nõu. Mida rohkem abielumees ja -naine ühise meeskonnana toimivad, seda õnnelikum on abielu.

`Kuidas vältida tegemast seda, mida kahjuks on ajaloos ikka tehtud: võtta neis kirjakohtades väljendatud kaunid põhimõtted ja pöörata need kuidagi kurjaks?`

`Mõtted`
