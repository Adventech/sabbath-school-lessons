---
title: Töösuhted
date: 17/03/2026
---

`Loe Kl 3:22–25 ja Kl 4:1. Millised juhised antakse orjadele? Millised põhimõtted on siin töösuhete jaoks üldiselt?`

Tänapäeval toovad inimesed vahel üles orjapidamise teema, et tõrjuda kas mõni Piibli nõuanne minevikku või umbusaldada Pühakirja täielikult. Aga pilklikul kombel ei arvestata seejuures üldse Vana Testamendi Iisraeli ja Uue Testamendi koguduse ajaloolist konteksti. Inimesed on loodud Jumala näo järgi ja on mõeldud olema vabad, sarnaselt kõigi Jumala loodud mõistuslike olevustega. Moosese seadused keelasid iisraellasi olemast igavesti orjad (5Ms 15:12) ning sätestasid rahaliste võlgade tasumiseks maksimaalselt kuueaastase teenistusaja (2Ms 21:2–6; 3Ms 25:39–43). Piiblis kirjeldatud orjus on meie tänapäevasele arusaamale küll vastumeelne, kuid see ei olnud üldiselt sama nagu läänemaailma jäledad orjapidamistavad, mis olid nuhtlus ja kohutav inimsusevastane kuritegu.

Uue Testamendi ajal pidi kogudus tegutsema Rooma seaduse kontekstis, mis nägi ette orjade omamist, „aga erinevalt kaasaegsetest orjanduse vormidest võimaldas Rooma seadus orjadele märkimisväärselt õigusi ja võimalusi ning selle tava ümber lükkamise katse oleks võinud ohustada evangeeliumi levikut.“ – Clinton Wahlen, „Culture, Hermeneutics, and Scripture: Discerning What Is Universal“, Frank M. Haseli toimetatud teoses „Biblical Hermeneutics: An Adventist Approach“ (Silver Spring, MD: Biblical Research Institute / Review and Herald Academic, 2020), lk 166.

Õigupoolest olid orjad koguduses, erinevalt Rooma impeeriumist üldisemalt, kohustatud kõigepealt kuuletuma Issandale. Ja nende isandaid juhendati kohtlema neid õiglaselt, „teades, et ka teil on isand taevas“ (Kl 4:1). Peale selle juhendas Paulus Fileemonit, et ta ei kohtleks Oneesimost mitte enam kui oma orja, vaid kui oma venda (Fm 16). Tõtt-öelda nimetavad nii Vana kui ka Uus Testament usklikke Jumala orjadeks ehk sulasteks (vaata näiteks Ps 34:23; Lk 17:10; 1Pt 2:16).

Isegi kui meile ei meeldi kultuuriolud, milles mõningad piiblitekstid kirjutati, peame teksti autoriteetsust ikkagi aktsepteerima. Vastasel juhul seame iseenda ja oma kultuuri Pühakirjast kõrgemale. Enne kui hakkame tegema järeldusi selle kohta, mida Piibel meile mõnel teemal ütleb, oleks parem otsida Piiblist üles kõik, mida on vastaval teemal kirjutatud.

`Mõtle, kuidas rakendada seda kirjakohta oma töösuhetes. Kuidas on need põhimõtted abiks sulle kui ülemusele või töötajale?`

`Mõtted`
