---
title: Käige tarkuses
date: 19/03/2026
---

Milline on tähtsaim tõde, mida kristlastena teame? Muidugi see, et Jeesus Kristus suri meie pattude eest ja et usu kaudu Temasse saame igavese elu. See on tõde, mida me iialgi poleks ise välja mõelnud. Vastupidi, see oli tõde, mida meile tuli rääkida, teatavaks teha. Ja seda on meile teada antud Jumala Sõnas.

On suur hulk tõde, teadmist ja tarkust, mida me poleks kunagi taibanud, kui Jumal poleks seda meile oma Sõnas ilmutanud. Aga see teadmine ja tarkus pole meile antud lihtsalt teadmiseks. Meil tuleb seda tõde, teadmist ja tarkust oma elus rakendada.

`Loe Kl 4:5, 6. Millistes oludes vajame Pauluse sõnul eriliselt „tarkuses käimist“? Miks see nii on?`

Kahjuks oleme meie, kristlased, nii mõnigi kord kõike muud kui kristlased! Ja, nagu Paulus näitas (ta tsiteeris Js 52:5), oli Iisraelgi uskmatute jaoks komistuskiviks: „Sest, nagu on kirjutatud, teie pärast teotatakse Jumala nime paganate seas“ (Rm 2:24). On väga tähtis, kuidas käitume kaasinimestega, eriti nendega, kes meiega ühtemoodi ei usu (vaata Tt 2:5; 2Pt 2:2). Kristlik kodu, noorte kogunemine palveks, mitte koerustükkideks, lihtne lahkus ning rahulik, kannatlik meelsus räägivad kõnekalt neile, kes jälgivad, kas meie usutunnistus on ehtne või mitte.

Kl 4:6 keskendub Paulus eriliselt sõnadele, mida räägime: „Teie kõne olgu alati armu sees.“ Meie öeldud sõnad ärgu olgu lihtsalt lahked ja viisakad, vaid Jumala armust Püha Vaimu mõju kaudu ajendatud ja läbi imbunud.

„Soolaga maitsestatud“. Vastandina ilmalikule arusaamale „vürtsikast“ kõnepruugist peaksid meie sõnad olema kohased ja meeldivad neile, kelle poole pöördume.

„Et te teaksite, kuidas teil tuleb igaühele kosta.“ Üksnes Püha Vaim saab anda meile õiged sõnad õigel ajal ja eesmärgil ning valmistada kuulajate meeled ette sõnumi jaoks, mida „tuleb“ jagada (ka siin kasutatakse sõna _dei_ – vaata eilses osas märget Kl 4:4 juures).

`Mõtiskle oma sõnade, tegude ja selle üle, kuidas sa teiste ees elad. Millise sõnumi saavad teised su usust ja sellest, mida tähendab olla kristlane?`

`Mõtted`
