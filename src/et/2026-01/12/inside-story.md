---
title: Misjonilugu
date: 20/03/2026
---

#### „Mitte midagi ei jää juhuse hooleks“

_Selle loo on kirja pannud Andrew McChesney._

Veidi aega pärast seda, kui Rene jõudis tagasi Filipiinidele, sai ta pakkumise töötada raamatupidajana adventistide arengu- ja hädaabi organisatsioonis. Pärast pooltteist aastat tööd ADRAs töötas ta kaheksa aastat raamatupidajana adventkoguduse organisatsioonis Cavite Mission. Rene nautis adventkiriku heaks töötamist. Elu oli lihtne ja käepärane. Poisikesena oli ta mõelnud, et adventistiks saamine on tee jõukuse juurde. Aga nüüd ei olnud tal soovi rikastuda. Ta tahtis lihtsalt teenida kaasinimesi Jeesuse teise tulekuni.

Ühel päeval sai Rene ootamatult kutse asendada pensionile minevat „1000 misjonäri liikumise“ laekurit. Liikumine on adventkoguduse Lõuna-Aasia ja Vaikse ookeani divisjoni osa ning õpetab igal aastal oma peakorteris Silangis (Cavite Missioni territooriumil asuv linn) välja sadu misjonäre.

Rene meelest oli see justkui unenägu. Ta tahtis osaleda „1000 misjonäri liikumises“ sellest peale, kui oli andnud oma südame Kristusele sõpruse tõttu ühe sellise misjonäriga. See misjonär, Rodel, töötas nüüd ordineeritud pastorina Filipiinidel ning küllap oleks ta üllatunud ja rõõmus, kui Renest saaks laekur. Aga Rene kaalutles: „Kas ma saan laekuri tööga hakkama? Ma olen lihtsalt raamatupidaja.“

Sellel ööl nägi Rene unes, et ta töötas „1000 misjonäri liikumises“. Siis palus Lõuna-Aasia ja Vaikse ookeani divisjoni esimees tal esitada selle töökoha tarvis oma CV. Mõne aja pärast kiitis divisjoni komitee tema kandidatuuri heaks ja ta palgati tööle.

Rene ei ole tagasi vaadanud. Ta on olnud Jumalale ustav ning kohtunud sugulastega, kes kunagi põlastasid tema ühinemist adventkogudusega. Kaks kuud pärast Filipiinidele naasmist ristiti tema vanemad. „See oli Jumala kingitus mulle,“ ütles ta. „Jumal oleks justkui öelnud: „Kuna sina oled olnud mulle ustav, siis on minul sulle kingitus.““ Samuti on ristitud tema kaks õde.

Muide, see ettevõtte, kus Rene piiri taga töötas, kukkus COVIDi-pandeemia ajal kokku. Kui ta oleks vastu võtnud pakkumise suurema töötasuga, oleks ta igati kaotanud. Praegu, ütleb Rene, on tal kõik olemas tänu Issandale, kes ütleb: „Mina tunnen mõtteid, mis ma teie pärast mõlgutan... need on rahu, aga mitte õnnetuse mõtted, et anda teile tulevikku ja lootust“ (Jr 29:11). „Midagi ei jää juhuse hooleks,“ ütles Rene Tucaldo. „Jumalal oli minu jaoks plaan.“

_„1000 misjonäri liikumise“ peakorter Silangis, Filipiinidel, rajati 1996. aasta kolmeteistkümnenda hingamispäeva annetuse abiga. Nagu selle annetuse mõju on tunda kogu Lõuna-Aasia ja Vaikse ookeani divisjonis ja kaugemal „1000 misjonäri liikumise“ tegevuse kaudu, nii võib käesolevagi annetuse mõju olla pikaaegne. Täname sind, et annetad järgmisel hingamispäeval heldesti. Vaata Rene kohta lühikest videot YouTube’ist: bit.ly/Rene-1000MM._
