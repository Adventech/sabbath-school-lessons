---
title: Palvetage üksteise eest
date: 18/03/2026
---

`Loe Kl 4:2–4. Millised palve kohta käivad põhimõtted neist salmidest leiad? Millised palvesoovid esitab Paulus?`

Ühed tähtsaimad sõnad, mida saame öelda kellelegi, kes heitleb mingisuguste probleemidega, olgu siis pere, tervise, raha või mõnes muus vallas, on need: „Ma palvetan sinu pärast.“ See on taeva valitud ühendusepidamise ja omavahelise suhtlemise vahend. „Osaks Jumala plaanist on vastata usupalvele sellisel viisil, mis jääks meile mõistmatuks, kui me Teda ei paluks.“ – Ellen G. White, „Suur võitlus“, orig lk 525.

Pane tähele, millisel mõjukal viisil kirjeldab Paulus palvet: „Palvetage püsivalt“ (ehk visalt), „innukalt“, „olles valvas“ ja „tänulikult“ – see annab märku, et tegemist on usupalvega (Kl 4:2). Paulus käsib meil palvetada „igal ajal“ (Ef 6:18) ja „lakkamatult“ (1Ts 5:17). Kõige hämmastavam on, et me „ju ei tea, kuidas palvetada, nõnda nagu peab, kuid Vaim ise palub meie eest sõnatute ägamistega“ (Rm 8:26).

`Loe uuesti Kl 4:3. Millise „sõna ukse“ võiks Jumal avada sinu ees, et saaksid oma usku tutvustada?`

Väärib märkimist, et Paulus palvetas õigete sõnade pärast, mida rääkida. Mõnikord, kui loeme tema kirju või Apostlite tegude raamatust tema kõnesid, kujutame ette, et apostel oli igal ajal kõneosav, kõhklemata hetkekski, mida öelda. Aga siin palub ta enda pärast palvetada, et ta oskaks sõnumit avaldada „selgesti“ (Kl 4:4, NIV). Ta kasutab selle salmi lõpuosas väga tähtsat sõna kreeka keeles (dei), mida saab tõlkida „nagu ma pean rääkima“, osutades tõsiasjale, et kuulutustöös vajame Jumalat. Paulus tundis, kui tähtis oli sõnumi esitamine Rooma riigi kõrgeimatel tasanditel, sealhulgas keisri kojas.

„Alati pole vaja palvetamiseks põlvedele laskuda. Arenda harjumust rääkida Päästjaga, kui oled üksinda, kui kõnnid ja kui oled hõivatud oma igapäevase tööga. Olgu süda pidevalt vaikses abipalves üles tõstetud, paludes valgust, jõudu ja teadmisi. Olgu iga hingetõmme palve.“ – Ellen G. White, „Tervise teenistuses“, orig lk 510, 511.

`Mõtted`
