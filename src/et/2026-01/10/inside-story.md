---
title: Misjonilugu
date: 06/03/2026
---

#### Riskides vangla või surmaga

_Loo on kirja pannud Andrew McChesney._

Pärast seda, kui Rene oli käinud kuus kuud hingamispäeviti kirikus, kutsus ülemus ta enda juurde. „Teine raamatupidaja ei tööta nii hästi nagu sina,“ ütles ta. „Kas ma võin sinult teenet paluda? Kas töötaksid laupäeval kas või tund aega?“

Renele meenus, et ta oli kaks aastat palvetanud: „Jumal, kui sa annad mulle võimaluse laupäeval kirikusse minna, siis ma pean hingamispäeva pühaks kuni surmani.“

Ta raputas pead. „Ma ei saa,“ ütles ta.

„Sa pead,“ ütles ülemus. „Ainult üks tund. Mis kell su kirik on?“

„Kaheksast kaheteistkümneni.“

„Siis pärastlõunal. Võid tulla kella ühest.“

„Aga see on laupäev.“

„Sobib väga hästi.“

„Mulle ei sobi.“

Rene ülemus vaatas talle pikalt ja karmilt otsa.

„Kõik on sinu kätes,“ ütles ta ja lahkus.

Kuus nädalat hiljem andis ülemus ultimaatumi peenelt varjatud ähvardusega. „Mis su lõplik otsus on?“ küsis ta. „Sul tuleb eeloleval laupäeval tööle tulla. Kui sa ei tule, siis ma ei tea, mida teen.“

Rene teadis, et ta töötab kristlaste jaoks vaenulikus riigis. Inimestel ei olnud õigust oma usku viljeleda. Ta oli kuulnud inimestest, keda oli vangi pandud ja kes olid usu pärast seisnud silmitsi surmaga.

Kodus hüüdis ta: „Issand, paistab, et mul on palju probleeme. Kas Sa tahad, et ma siin sureksin?“

Kolm päeva hiljem läks Rene hingamispäeval kirikusse. Ta elas korteris, mis asus samas hoones, kus tema kontorgi. Kui ta hoonest välja astus, küsis kaastöötaja: „Kas sa täna ei tulegi?“

„Ma ei tule,“ vastas Rene.

Renel oli ettevõtte mobiiltelefon ja ta lülitas selle välja. Ta ei tahtnud, et teda jälgitakse, kui ta kirikusse läheb.

Sellel pärastlõunal astus ülemus üllatuslikult kontorist läbi. Ta helistas Renele korduvalt, aga ei saanud teda kätte. Hiljem rääkis kaastöötaja Renele: „Ülemus oli nagu kurat. Ta silmad olid nii punased, nagu tahaks ta sind nahka pista. Ta võib tahta sind vangi panna. Palun ära too ka meile häda kaela.“

_Rene Tucaldo on „1000 misjonäri liikumise“ finantsjuht; selle liikumise peakorter asub Silangis, Filipiinidel, ning ehitati 1996. aasta kolmeteistkümnenda hingamispäeva annetuse abil. Loe jätku järgmisel nädalal._
