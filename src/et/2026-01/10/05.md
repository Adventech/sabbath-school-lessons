---
title: Vari või tõelisus?
date: 04/03/2026
---

`Loe Kl 2:16–19. Milliseid juutlikke-kristlikke tavasid Paulus siin esile toob?`

Tänase päevani pole õpetlased ühel meelel, millistele probleemidele Paulus siin täpsemalt tähelepanu pöörab. Aga võime kindlad olla, et Pauluse epistel ise annab üsna palju teavet selle kohta, kuidas juutkristlaste mõju lõhestas kogudust, kus enamik liikmeid oli pärit paganate seast (Kl 2:13). See tähendab, et juutidest usklikud surusid peale tavasid, mille järgi koguduseliikmetel polnud tingimata vaja elada.

Kl 2:16 on loetletud mitu tavapärast juutlikku kommet, mille pidamist osa kristlusesse pöördunud juute ilmselt jätkas. Kl 2:18 üksikosad sobivad samasse konteksti. Jeesus kritiseeris usujuhtide hulgas esinevat alandlikkuse teesklemist (näiteks Mt 6:1, 5, 7, 16). Qumrani kirjarullidelt saame teada, et mõnes juudi jumalateenistuse käsitluses tõsteti silmapaistvalt esile ingleid. Seega sarnaneb probleem, millega Paulus Kolossa puhul silmitsi seisis, tõenäoliselt teiste probleemidega, millega ta mujal kokku puutus.

Kuna Kl 2:16 saadakse nii sageli valesti aru, on oluline vaadelda seda üksikasjalikumalt. Pööra tähelepanu järgnevatele mõttekohtadele.

Tõsiasi, et Paulus kasutab sõna „siis“ („sellepärast“, ESV ja 1968), annab märku, et tegemist on järeldusega, mille ta teeb varem öeldust. Eelnevalt jäeti kõrvale otsese ümberlõikamise vajadus, kuna oluline on seespoolne, südame muutus (Kl 2:11–15).

Väljend „sööma või jooma“ osutab söögi- ja joogiohvritele, mida iisraellased templisse kaasa tõid.

Väljendit „mingi püha või noorkuu või hingamispäevade pärast“ (Kl 2:16) saab lähemalt iseloomustada ilmselt Hoosea raamatu 2:11 abil, kus tuuakse välja samasugune pidupäevade rida, millesse kuuluvad tseremoniaalsed hingamispäevad (vaata näiteks 3Ms 23:11, 24, 32).

Sellest salmist arusaamiseks on väga oluline panna tähele Pauluse enda tõlgendust, et need „on tulevaste asjade vari, aga Kristuse ihu on tõelisus“ (Kl 2:17). Kõnealused tseremoniaalsed päevad, nagu ohvridki, suunasid pilgu Kristuse tegevuse juurde (vaata 1Kr 5:7; 1Kr 15:23). Seitsmenda päeva hingamispäev aga seati sisse Eedenis, enne patu tulekut ja kaua aega enne, kui pühamu tseremoniaalne ohvriteenistus tarvitusele võeti; järelikult ei olnud see vari, mis pidi pärast risti ära kaduma.

`Kuigi siin ei ole kõne all seitsmenda päeva hingamispäev, kuidas rakendaksid Pauluse nõuannet teiste üle mitte kohut mõista?`

`Mõtted`
