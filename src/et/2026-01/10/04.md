---
title: Ristile naelutatud
date: 03/03/2026
---

`Loe Kl 2:11–15. Millise tüliküsimusega näib Paulus siin võitlevat?`

Kui sageli oleme näinud, et neid kirjakohti, eriti Kl 2:14, kasutatakse vääriti, väitmaks, et hingamispäeva ei pea pidama?

Neid kirjakohti aitavad mõista kaks peamist tõlgendust, mille on välja pakkunud seitsmenda päeva adventistid. Esiteks, ristile naelutatud „võlakiri“ on „meie vastu“ esitatud süüdistuste nimekiri, sarnane Pilaatuse kirjutatuga, kui Jeesus rippus ristil (Mt 27:37; Jh 19:19, 20). Teiseks, ristile naelutati Moosese kirja pandud tseremoniaalseadus (vaata 5Ms 31:24–26).

Kui vaatame seda salmi laiemas kontekstis, näeme, et see räägib kindlasti tseremoniaalseadusest.

Pauluski viitab „kätega tehtamatule ümberlõikamisele“ (Kl 2:11), see tähendab, „südame ümberlõikamisele“ (Rm 2:28, 29; võrdle 5Ms 30:16-ga), vastandades seda ilmselgelt lihalikule ümberlõikamisele, mis oli tseremoniaalseaduse üks tähtsaim säte (3Ms 12:3; võrdle 2Ms 12:48-ga).

Seega seostab Paulus sisemise muutuse „lihaliku ihu äraheitmisega“ ning ristimisega vette kastmise teel. Sellise ristimisega samastame end Kristuse surma ja ülestõusmisega (Kl 2:11, 12).

Niisugune uskutuleku kogemus on siis võrreldav tõsiasjaga „olite surnud üleastumistes“ ja Kristus „on teid elavaks teinud, andestades meile kõik üleastumised“ (Kl 2:13).

Sõna „määrused“ (Kl 2:14) osutab seaduslikele dekreetidele, olgu ilmalikele (Lk 2:1; Ap 17:7) või kiriklikele (Ap 16:4). See kreekakeelne sõna esineb ainult Pauluse kirjutistes ning osutab tseremoniaalseadusele, mis moodustas vaheseina juutide ja paganate vahele (Ef 2:14, 15).

Kuna Paulus on juba osutanud pattude andestamisele ja sisemisele muutusele, mida ristimine kujutab, on ebatõenäoline, et ta naaseb sama teema juurde teistsuguse kujundi kaudu, mida Pühakiri kuskil mujal ei kasuta. Küll aga näib Paulus rõhutavat samasugust mõtet nagu Kirjas efeslastele, et Kolossas olevad paganasoost usklikud ei pea muretsema tseremoniaalseaduse järgimise pärast, sealhulgas ümberlõikamise ega puhastamisseaduste pärast, mis sellise kohustusega kaasas käisid (võrdle Ap 10:28, 34, 35-ga).

Kindlasti ei anna Paulus mõista, et ristile naelutati kümme käsku, sest mujal ütleb ta otsesõnu, et patt on kümnest käsust üleastumine (Rm 7:7).

`Mõtted`
