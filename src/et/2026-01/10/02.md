---
title: Jumala tunnetus ja tarkus
date: 01/03/2026
---

Iiob küsis: „Aga tarkus – kust seda leitakse? Ja kus on arukuse asupaik?“ (Ii 28:12). Paulus vastab: Kristuses, „kelles peituvad kõik tarkuse ja tunnetuse aarded“ (Kl 2:3); võrdle 1Kr 1:30-ga). Kui meil on Kristus, on meil kõik – ka elu mõtte „täieliku mõistmise kogu rikkus“ (Kl 2:2). Tema kaudu on ilmutatud Jumala saladus, millesse kuulub kogu lunastusplaan.

`Loe Kl 2:1–7. Mis eesmärgil Paulus seda epistlit kirjutab?`

Kreekakeelne sõna _paraklēthōsin_ tähendab „julgustatud“ või „kinnitust saanud“ (Kl 2:2). Pauluse soov on Kolossa usklikud kokku liita kristlikus armastuses, mitte lihtsalt aidata neil ära tunda valeõpetajaid. Mõlema tegusõna puhul kasutatud ajavorm – „julgustatud“ ja „kokku liidetud“ – näitab Pauluse kindlust, et see epistel saavutab ettenähtud eesmärgi.

Samas kiitis Paulus, et näeb usklike „korda ning [nende] kindlat usku Kristusesse“ (Kl 2:5).

Kreekakeelne sõna _taxis,_ tõlgitud kui „kord“, kasutatakse Uues Testamendis siis, kui viidatakse Aaroni (Lk 1:8; Hb 7:11) ja Melkisedeki preesterlikule korrale (Hb 5:6, 10; Hb 6:20; Hb 7:11, 17). Paulus rakendab seda aga korra kohta koguduses (1Kr 14:40), kaasa arvatud siin. Mõnikord kaldutakse koguduse korda ja organisatsiooni pidama lihtsalt kiriklikuks tavaks, millel pole teoloogilist tähtsust.

Aga kui Paulus kirjutab jumalateenistusele kohasest väärikusest (vaata näiteks 1Kr 11. ptk) ning täpsustab, kuidas valida kogudusevanemaid ja diakoneid (1Tm 3. ptk; Tt 1. ptk), on näha, et ta kaitseb väga hoolikalt korda koguduses. Nende meetmete abil säilitatakse ja avaldatakse Jumala tarkust ja Piibli õpetusi.

Õige õpetuse tulemusena, mida koloslased olid Pauluse abilistelt saanud, olid nad usus „kinnitatud“. Seda ei saa kõigutada, sest see toetub kindlale piibel­likule alusele, mis, kui sellest kinni peetakse, aitab usklikke kaitsta eksituste eest, mida kuulutavad valeõpetajad.

`Kuidas oled sina kogenud vajadust „korra“ järele oma vaimulikus elus?`
