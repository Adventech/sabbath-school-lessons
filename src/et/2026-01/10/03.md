---
title: Juurdunud ja üles ehitatud Kristuses
date: 02/03/2026
---

Koloslastele saadetud kirja teemaks on üks selgeim kristliku elu reegel: „Nii nagu te nüüd olete Kristuse Jeesuse võtnud vastu Issandaks, nõnda käige temas“ (Kl 2:6). Võtame vastu pääste, kui võtame vastu Isiku, mitte lihtsalt õpetuste kogu. Aga Jeesuse vastu võtmine tähendab ühtlasi kõigi Tema õpetuste vastu võtmist, mis on Piiblis antud apostlite ja prohvetite kaudu (vaata Ef 2:20).

Kristuse vastuvõtmine tähendab enim surma oma minale, ego täielikku allutamist elavale Kristusele.

Elavat Sõna (Jeesust) ei saa lahutada kirjutatud Sõnast (Piiblist). Need on ühe mündi kaks külge. Tegelikult saame Jeesust tundma õppida üksnes Pühakirja kaudu. Me „käime“ ehk elame „Temas“, mis tähendab, et lubame Tema Sõnal ja Vaimul end juhtida kõigis meie otsustes ja tavades.

Kl 2:7 kasutab Paulus Piiblis tuntud võrdlust – kristlaste võrdlemist taimedega. Me juurdume Kristuses, kui võtame Kristuse vastu oma Päästjaks ja korraldame oma elu vastavalt Tema Sõnale. Niiviisi saame „kinnitatud usus“.

`Kuidas selgitavad järgnevad kirjakohad taime metafoori kasutamist usklike sümbolina? (Vaata Js 61:3; Mt 3:10; Lk 8:11–15; 1Kr 3:6.)`

Paulus piiritleb selgelt kaks võimalust usklike ees. Üks on jääda „Issanda istanduseks“ (Js 61:3) ning jätkata valmimist Kristuses, olla Tema ja Ta õpetuste küljes. Teist saab võrrelda kunstlillega, mis võib välja näha nagu päris, aga on tegelikult elutu. Inimlike filosoofiate ja traditsioonide omaks võtmisega „riisutakse“ meid (Kl 2:8; „võetakse vangi“, ESV). Ehkki Kristus on meid vabastanud, on meid võimalik jälle panna orjaikkesse (Gl 5:1, võrdle Ap 15:10-ga).

Ühesõnaga, ebapiibellike õpetuste omaks võtmine tähendab, et hülgame Kristuse, sest need, kes on valmis uskuma valeõpetusi, võtavad kahjuks omaks teistsuguse evangeeliumi ning peavad inimlikke mõjuisikuid autoriteetsemaks Pühakirjast (vaata Gl 1:6–9). Selline oht oli olemas varakristlikus koguduses ja see oht on olemas tänapäeval.

`Kuidas oled isiklikult kogenud suremist enese minale selleks, et vastu võtta Kristus? Miks peab see olema pidev protsess?`

`Mõtted`
