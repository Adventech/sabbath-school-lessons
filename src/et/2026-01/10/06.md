---
title: Inimeste käskimised
date: 05/03/2026
---

`Loe Kl 2:20–23. Kuidas mõistad Pauluse manitsust selles peatükis arutletud muude üksikasjade valgel?`

Nagu Kirjas galaatlastele, nii võrdleb Paulus siingi muret juudi pühade pidamise pärast „maailma algainetega“ (Kl 2:8, 20; „maailma põhiprintsiipidega“, NKJV; võrdle Gl 4:3, 9-ga). Teisisõnu, nagu maapealne tempel, nii kuuluvad needki asjad maapealsuse juurde, aga meie oleme taeva kodanikud. Tseremoniaalseadus ei pea meid koormama, sest see kujutas lihtsalt ettetähenduslikult tegelikkust, millest tunneme nüüd Kristuses rõõmu. See tähendab, et ehkki algselt andis tseremoniaalseaduse Jumal, täitsid need korraldused oma ülesande ega ole enam vajalikud.

Kuna kogu see määrustik sai ristil lõpetatud, nagu näitas tõsiasi, et jumalik käsi rebis lõhki templis oleva eesriide (Mt 27:51; võrdle Tn 9:27-ga), ei kehti need määrused enam kristlaste (sealhulgas juutkristlaste) jaoks. Kui me ennast ikka veel nendele allutaksime, samastaksime ennast tegelikult selle maailmaga, mis on möödumas, selle asemel, et samastada ennast meile Kristuses tõotatud uue maailmaga.

Me ju ootame „tema tõotuse järgi uusi taevaid ja uut maad, kus elab õigus“ (2Pt 3:13), mitte lihtsalt vana maailma kordategemist.

Isegi kui jätta arvestamata, et variserid ja kirjatundjad olid lisanud Moosese kaudu antud määrustele täiendavaid inimeste loodud nõudmisi (vaata Mk 7:1–13), ei saanud Vana Testamendi tseremooniate jätkumist – mis olid juba Kristuses täitunud – pidada enam millekski, mida Jumal ootas. Seda nõudsid nüüd ainult inimesed. On tõepoolest näha, et tseremooniad muutusid usule koormaks ega aidanud sellele kuidagi kaasa. Väga kerge on hakata arvama, et kommete täitmine teeb meid neist paremaks, kes vastavaid kombeid ei täida – ja see on juba piisavalt halb. Kuid sellele võib peenelt lisanduda uskumus, et nii teenime kuidagi ära pääste, ja sellisesse lõksu ei taha me astuda.

Kogu kristluse ajaloo jooksul on piiblieksperdid andnud järele kiusatusele tulla lagedale mingisuguste religioossete teadaannetega ja võtta endale Püha Vaimu koht, et juhtida usklikke selles, mida mõni piiblitekst tähendab. Kristus on läte, millest voolab välja Pühakirja tõde, nagu õpetasid Paulus ja teised Piibli kirjutajad.

`Kuidas teha kindlaks, et saame ikka aru, et meie ainus päästeallikas on see, mida Jeesus on meie heaks teinud; meist väljaspool, meie asemel – olenemata sellest, mida kõike Ta meie sees teeb?`

`Mõtted`
