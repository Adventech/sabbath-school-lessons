---
title: See, mis on oluline
date: 03/02/2026
---

Eilne uurimus näitas, et see, mis varem tekitas Pauluses uhkust, takistas teda tegelikult uskumast, sest see varjas tema eest tõsiasja, et ta vajab Kristust. Paulus räägib ärimaailma keeles tulust ja kulust, kui kirjeldab uskutulekule eelnevat vaimulikku raamatupidamist. Kuigi me ei taha sellele palju mõelda, on iga inimene „vaimulik raamatupidaja“. Varem mõõtsid Pauluse raamatupidamist pigem oma aja juutide väärtushinnangud, mitte piibellikud väärtushinnangud, mida õpetas Jeesus.

Pärast uskutulekut nägi Pauluse vaimulik raamatupidamine välja vägagi teistsugune, sest selle väärtusskaala muutus järsult – judaismi „käibevahenditelt“ „taevas käibivate vahenditeni“.

„Tema, kes tuli taevast alla, saab taevast rääkida ning õigesti esitada seda, millest moodustub taevane valuuta, millele tema oli vajutanud oma kujutise ja andnud allkirja. Ta teab ohtu, milles on need, keda ta tuli mandumisest üles tõstma ja enda kõrvale troonile ülendama. Ta juhib tähelepanu sellele, kui ohtlik on kiinduda kasututesse ja ohtlikesse sihtidesse. Ta püüab mõtted eemale tõmmata maiselt ja suunata taevasele, et me ei raiskaks aega, talenti ega võimalust sellele, mis on täiesti tühine.“ – Ellen G. White, „The Advent Review and Sabbath Herald“, 1. juuli 1890.

`Johannese evangeeliumi 9. peatükk jutustab loo mehest, kes oli pime ja nägi seejärel Jeesust selgelt. Jeesus ütles, et Ta tuli maailma, „et need, kes ei näe, hakkaksid nägema, ning nägijad jääksid pimedaks“ (Jh 9:39). Kuidas rakendad seda põhimõtet oma elus?`

Mis saab olla väärtuslikum igavesest elust taevas ja uueksloodud maal? Ometi pimestavad maised väärtushinnangud nii paljusid selle tegelikkuse suhtes. Juba loomupäraselt konkureerivad omavahel see, mida hinnatakse siin maal (vaata Mt 13:22; Lk 4:5, 6; 1Jh 2:16), ja see, mida hindab taevas – sarnanemine Kristusega ja hingede päästmine.

`Maailm võib meid pimestada vaimulike tõdede ja selle suhtes, mis on päriselt tähtis. Mis aitab hoida pilku püsivalt sellel, mis on tegelikult oluline?`

`Mõtted`
