---
title: Pauluse „möödunud elu“
date: 02/02/2026
---

Kristlikku usku tulijad jagavad sageli oma elu mõttes kaheks – enne ja pärast Jeesuse vastuvõtmist. Sama teeb Paulus Kirjas filiplastele 3. peatükis.

Ometi ütleme – ükskõik, kas õigesti või valesti – mõnikord nende kohta, kes kristlased ei ole, et nad on „head inimesed“. Vähemasti maailma mõõdupuu kohaselt on paljud seda tõepoolest. Jumala mõõdupuu järgi ei ole aga keegi hea, ka kristlased mitte.

`Fl 3:4–6 toob Paulus oma elust esile palju sellist, mille üle ta oli kord uhke. Mis see on? Kuidas kirjeldaksid „head“ oma elus – nii minevikus sündinut kui ka praegust?`

Paulus vastandab kaudselt usklikud juudid, kes levitavad valeõpetust, ja ümberlõikamata usklikud, kes toetuvad oma pääste küsimuses täiesti Kristusele ega usalda pelgalt inimeste tegusid, nagu näiteks ümberlõikamine (vaata Hb 6:1; Hb 9:14; võrdle Rm 2:25–29-ga). Kuigi Pauluse möödunud elu ja põlvnemine avaldasid kaasjuutidele küllaltki muljet, ei aidanud mitte miski neis kaasa tema päästmisele. Tegelikult need isegi takistasid päästetud saamist, kuna varjasid teatud aja jooksul Pauluse eest, et ta vajab Kristust.

Paulus polnud mitte lihtsalt ümber lõigatud – ta oli „kaheksandal päeval“ ümber lõigatud, mis tähendas, et sünni poolest iisraellasena kuulus ta lepingurahva hulka, kes lõigati ümber kaheksandal päeval. Pealegi oli ta Benjamini suguharust, kelle maa-alale jäid Iisraeli mõningad tähtsaimad linnad. Vähe sellest, et Paulus oskas heebrea keelt, oli ta vanem Gamalieli õpilasena (Ap 22:3; Ap 26:4, 5) ja variserina sügavalt juurdunud seaduse tundmises ning teadis, kuidas seda – vähemasti traditsiooni järgi – rakendada.

Paulus oli seaduse suhtes nii innukas, et kiusas kogudust taga, kuna tajus seda ohuna juutlikule eluviisile, mille seadus tema meelest ette kirjutas. Väärib märkimist, et kuigi inimesest lähtuva „õiguse“ mõistes oli Paulus „laitmatu“, sai ta aru, et tegelikult oli seadus kaugelt sügavam ja nõudis enamat, kui ta ette kujutada suutis. Ilma Kristuseta mõistis seadus tema hukka.

`Võrdle omavahel Rm 7:7–12 ja Mt 5:21, 22, 27, 28. Millise üliolulise mõtte esitasid seaduse kohta nii Jeesus kui ka Paulus ja miks on õiguse allikaks „Kristusesse uskumine“ (Fl 3:9), mitte seadus? Vaata olukorda sellest küljest: kui hästi sa seadust pead, vähemalt nii, nagu peaksime Jeesuse sõnade kohaselt seda pidama?`

`Mõtted`
