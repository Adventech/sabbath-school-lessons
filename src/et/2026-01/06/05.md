---
title: Kristusesse uskumine
date: 04/02/2026
---

Pauluse elu põhisündmust ei saa kahe silma vahele jätta. Damaskuse teel koges ta imelist valuutavahetust – ta vahetas oma seadusel põhineva vana elu Kristuse kohalolu vastu, et „saada kasuks Kristust ja et mind leitaks tema seest“ (Fl 3:8, 9).

`Huvitav väljend on olla leitud „tema seest“, see tähendab Kristusest. Loe Ef 1:4; 2Kr 5:21; Kl 2:9 ja Gl 2:20. Mida sa eelnevatele kirjakohtadele tuginedes arvad, mida Paulus selle mõiste all mõtleb?`

Pauluse viite üle Kristuses olemise kohta on palju arutletud. Pole üllatav, et tõenäoliselt pärineb parim selgitus selle kohta Pauluselt endalt: „Et ta aegade täiuses võiks kokku võtta kõik, mis on taevas ja mis on maa peal – temas“ (Ef 1:10, NKJV). Nii on Jumal kavatsenud algusest peale. Ja Paulus ütleb selgelt, kuidas see toimub: „... teie olete tema tõttu Kristuses Jeesuses, kes on saanud meile tarkuseks Jumalalt ning õiguseks ja pühitsuseks ja lunastuseks“ (1Kr 1:30).

„Olla Kristuses“ sisaldab kõike, mida hõlmab lunastusplaan, alates meie vaimsest intelligentsusest (tarkus) õigeksmõistmiseni (Kristuse õigus), ettevalmistuseni taeva jaoks (pühitsus) ja lõpuks ülendamiseni Kristuse teisel tulekul (lunastus). Päästmine on algusest lõpuni Kristuse töö meie heaks ja meis. Seega, saades kasuks Kristuse, on meil kõik, mida vajame.

`Loe Fl 3:9. Millised kaks märksõna Paulus kõrvutab, ja miks on seda vastandust alati vaja meeles hoida?`

Paulus hakkas taipama, et „omaenda õigus“ ei ole tegelikult õigus, sest seadus ei saa elu anda (vaata Gl 3:21, 22). Seda saab ainuüksi Kristus, usu kaudu. Ja mitte lihtsalt igasuguse usu kaudu. Kurjad vaimudki ju usuvad ja värisevad (Jk 2:19). Ainsaks päästvaks usuks on „Kristuse usk“. Ainult _Tema_ usk kuuletus täielikult ja _saab_ kuuletuda. (Kreekakeelne sõna usu kohta, _pistis_, tähendab ka _ustavust_.) Nii et kui oleme Kristuses ja Tema elab meis (Gl 2:20), siis elame Tema usus meie enda usu kaudu Temasse.

`Mõtted`
