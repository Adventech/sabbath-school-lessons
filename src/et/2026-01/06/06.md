---
title: Ühte ma ütlen – tunda Kristust
date: 05/02/2026
---

`Loe Fl 3:10–16. Millised peamised mõtted Paulus selles kirjakohas esitab?`

Kindlasti pole miski muu tähtsam kui tunda Kristust, mis tagab selle, et Tema tunneb meid ja tunnistab meid Isa ees (vaata Mt 7:21–23; Mt 10:32, 33). Kuidas tunneme Teda? Tema kirjapandud Sõna kaudu – seda lugedes ja selles elades. Me ei saa Teda tunda näost näkku, nagu said jüngrid. Aga väärib märkimist, et sellisele tundmisele vaatamata ei õnnestunud jüngritel ikkagi aduda Tema sõnu; see rõhutab meie vajadust Püha Vaimu juhtimise järele (vaata Jh 16:13). Mida rohkem me Teda tunneme, seda lähemale Temale tuleme, sest kogeme Tema „ülestõusmise väge“ (Fl 3:10), mis äratab meid üles „uuele elule“ (Rm 6:4).

Veel üks võimalus jõuda Jeesusele lähedale on „tema kannatuste osaduse“ kaudu (Fl 3:10). Iga läbikatsumine, iga kannatatud valulik kogemus aitab meil tunda ja hinnata rohkem seda, mida Jeesus meie heaks tegi, ning aitab samuti selgemini mõista Teda ja Tema tahet.

Kolmas võimalus lähedale jõudmiseks on „püüelda sihtmärgi poole“ (Fl 3:14). Mis on sihtmärk? See on tõlgitud sõnast, mida on Uues Testamendis kasutatud üksnes siin (_skopos_), ning mis tähistab võidujooksu finišijoont ja võitjale antavat tasu. Paulus nimetab seda „Jumala üleva kutsumise võiduhinnaks“ (Fl 3:14). Just nagu Kristus suri, tõusis surnuist ja läks tagasi üles taevasse, nii kutsub Jumal meid vastu võtma sedasama taevast tasu – igavest elu.

Ilmselgelt ei ole me seda veel kätte saanud. Meid ei ole veel tehtud täiuslikuks selle sõna täies tähenduses seni, kuni meie „alanduse ihu“ pole muudetud Tema „kirkuse ihu sarnaseks“ (Fl 3:21). Aga tundes Teda ja paludes iga päev Tema kohalolu meie ellu, püüdleme sihtmärgi poole – olla igal võimalikul viisil juba Jeesuse sarnane. See on see „üks“, millele Pauluski oma tähelepanu suunab. Just nagu võidujooksu joostes (vaata 1Kr 9:24–27) ei ole meie tähelepanu suunatud sellele, kus oleme olnud või kes meid jälgib. Meie tähelepanu on ainsana suunatud eesolevale – taevasele võiduhinnale, mis meid ootab. Siinne kujundlikkus on värvikas: jooksja kogu tähelepanu on sihtmärgil, ta pingutab iga lihast ja kummardub ettepoole, et ületada finišijoon.

`Miks on väga tähtis oma teekonnal Jumalaga mitte vaadata tagasi, vähemasti mitte tagasi oma pattudele ja ebaõnnestumistele, vaid hoopis ettepoole sellele, mida on sulle juba praegu Kristuses tõotatud?`

`Mõtted`
