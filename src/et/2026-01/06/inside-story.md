---
title: Misjonilugu
date: 06/02/2026
---

#### Ootamatu külaskäik kogudusse

_Loo on kirja pannud Andrew McChesney._

Gilbert Fimaka ärkas pühapäeva hommikul kindla sooviga minna kirikusse.

22-aastane meedik-misjonär rääkis oma soovist toakaaslasele, samuti meedik-misjonärile. Need kaks noort meest olid just lõpetamas oma kolme nädala pikkust misjonireisi Sambia maapiirkonnas.

„Mõtlen külastada siinset kirikut,“ ütles Gilbert. „Tahaksin rääkida Jumala Sõna ja jutustada neile ka seitsmenda päeva hingamispäevast.“

Siis ta muigas. Ka tema toakaaslane muigas. Selline mõte näis olevat pöörane. Aga südamepõhjas tahtis Gilbert minna. Nii ta siis läks.

Kui ta lähimasse kirikusse astus, tundis ta erutust. Ta teadis, et ei saa lihtsalt öelda: „See ei ole jumalateenimise päev.“

Üllatus-üllatus, aga koguduseliikmed panid ta kiiresti end koduselt tundma. Paljud tundsid ta meditsiinitöö järgi ära ja tervitasid teda soojalt. Nad andsid talle isegi aukoha koguduse juhtide juures.

Siis tuli jutluse aeg. Gilberti üllatuseks kutsuti ta jutlustama. Ta tundis end alandlikuna, kui puldi poole astus, aga tal oli hirm rääkida hingamispäevast. Nii avas ta oma Piibli Iiobi raamatu juurest.

Kui Gilbert rääkis, kuulis ta üht häält ütlemas: „Räägi hingamispäevast.“ Ta ei teinud sellest välja ja jätkas jutlustamist. Hääl kõnetas teda teist korda. Kui hääl kõnetas ka kolmandat korda, pööras Gilbert oma Piiblis lahti 3Ms 23:3 ja luges: „Kuus päeva tehtagu tööd, aga seitsmes päev on täielik hingamispäev, püha kokkutulek; te ei tohi teha ühtegi tööd, see olgu Issanda hingamispäev kõigis teie asupaigus.“ Siis luges ta Mt 28:1 ja 1Ms 2:1–3.

„Seitsmendaks päevaks ei ole mitte pühapäev, vaid laupäev, nii et õige jumalakummardamise päev on laupäev, mitte pühapäev,“ ütles ta.

Kui ta jutluse lõpetas, tõusis koguduse juht püsti ja teatas: „Ma lõpetan jumalateenimise pühapäeval ja hakkan Jumalat teenima ainult laupäeval.“

Kui rahvas kirikus lahkus, vestlesid paljud omavahel. Osa nuttis. „Me ei teadnud, et teenisime Jumalat valel päeval,“ ütles keegi. „Nüüdsest peale teenime Jumalat laupäeval,“ ütles teine.

Mõne aja pärast ristiti koguduse juht seitsmenda päeva adventistide kogudusse ja paljud koguduseliikmed hakkasid uurima Piiblit, et valmistuda ristimiseks.

_See misjonilugu illustreerib seitsmenda päeva adventistide koguduse projekti „Missioon kõikidele“, mis on osa tegevuskavast „Mina lähen“. Projekti kirjelduses öeldakse: „Kristus seltsis inimestega, ilmutas kaastunnet, teenis nende vajadusi, võitis usalduse ja kutsus siis inimesi Temale järgnema. Eesmärk on tunda inimeste vastu ehtsat huvi, juhtida nad Kristuse juurde ja kutsuda neid ühinema seitsmenda päeva adventistide kogudusega kui Kristuse jüngrid, kes teevad jüngreid.“ Enamat loe veebilehelt IWillGo.org._
