---
title: Rõõmustage Issandas
date: 01/02/2026
---

`Loe Fl 3:1–3. Milliseid positiivseid ja negatiivseid noote siin Pauluse sõnadest kõlab ja kuidas on need omavahel seotud? Mismoodi Paulus usklikke kirjeldab?`

Paulus alustab väga positiivsel toonil, mis kõlab peaaegu nii, nagu hakkaks ta oma kirja lõpetama. Aga seda ta ei tee. Ta toob taas esile ühe selle epistli peateema, rõõmustamise Issandas, ja annab terve hulga põhjuseid, miks rõõmustada. Tähtsaim neist on, et saame usaldada Kristust, mitte iseennast: „Kiitleme Kristusest Jeesusest ega looda päritolu peale“ (Fl 3:3). Kes meist poleks mingil moel valusalt õppinud, kuidas mitte loota lihalikule loomusele?

Sellist valju hoiatust – „vältige“ –, mis kõlab lausa kolmel korral, me Pühakirjast mujalt ei leia. Nähtavasti teadsid filiplased väga hästi, missugusele ohule Paulus viitab. See hoiatus ei näi viitavat mitte niivõrd kolmele eraldiseisvale probleemile, kuivõrd valeõpetajate rühmale, keda kirjeldatakse kolmel eri moel.

Kurjadele ehk uskmatutele inimestele viidati Iisraelis mõnikord kui „koertele“ (Fl 3:2; võrdle Ps 22:17; Js 56:10; Mt 7:6; 2Pt 2:21, 22). Valeõpetajaid võib tabavalt nimetada ka „halbadeks töölisteks“. Viide neile kui „mahalõikajatele“ (Fl 3:2) ehk „katkilõikajatele“ näitab, et Galaatias ja muudes paikades püüdsid nad vastupidi apostlite nõukogu otsusele (vaata Ap 15. ptk) suruda paganate hulgast pärit usklikele peale ümberlõikamist.

Väärib märkimist, et üks lahendus vaimulikele probleemidele, sealhulgas valeõpetuste levikule, näib olevat „rõõmustamine Issandas“ (Fl 3:1; võrdle Fl 4:4-ga).

Kõik, mille üle me _rõõmustame_, teeb meile _rõõmu_ (need kaks sama mõtet kandvat sõna on suguluses nii kreeka kui ka eesti keeles). Jumal tahab, et oleksime rõõmsameelsed, ning Tema Sõna on tõelise õnne ja kestva rõõmu ainulaadne juhend. Sellesse kuulub Jumala armu vastuvõtmine (Ps 31:8); Tema usaldamine (Ps 5:12); päästmise õnnistuste omaksvõtmine (Ps 9:15); Jumala seaduse, sealhulgas hingamispäeva (Js 58:13, 14) järgimine oma elus (Ps 119:14); Tema Sõna uskumine (Ps 119:162) ja jumalakartlike laste kasvatamine (Õp 23:24, 25).

`Elu võib meie kõigi jaoks olla väga vaevarikas, isegi kui praegu peaks kõik hästi minema. Aga kui praegu ei ole kõik hästi, siis mille üle saad ikkagi rõõmustada ja pead rõõmustama? Mis takistab sind seda tegemast?`

`Mõtted`
