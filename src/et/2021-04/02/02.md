---
title: 'Moosese teenimistöö'
date: 03/10/2021
---

Kogu Piiblis on Moosese olemasolek tajutav. Ja ehkki temast ei räägita enne 2Ms 2:2, kirjutas just tema Moosese esimese raamatu – Jumala autoriteetsest allikast tulnud põhjapaneva loo sellest, kes me oleme, kuidas me siia saime, miks on kõik nii halvasti läinud ja kuidas meil on ikkagi lootus. Loomine, pattulangemine, lunastamistõotus, veeuputus, Aabrahami lugu ja evangeelium ulatuvad kõik tagasi esimese Moosese raamatuni, mille kirjapanijaks oli prohvet Mooses. Raske on adekvaatselt hinnata mõju, mida see üks mees, kuigi mitte veatu, oli võimeline Jumala nimel avaldama, sest ta armastas Issandat ja tahtis Teda teenida.

`Loe 2Ms 32:29–32, kus on kirjas Issanda ja Moosese vaheline vestlus pärast seda, kui kuldvasikaga oli tehtud kohutav patt. Millise pilgu võimaldab see lugu heita Moosese iseloomule ja miks, vaatamata tema vigadele, sai Issand teda nii võimsalt kasutada?`

Ehkki Moosesel polnud mingit pistmist selle patuga, püüdis ta patuse rahva eest paluda, olles nende heaks valmis lausa oma hingeõnnistust kaotama. Huvitav on, et 2Ms 32:32, kui Mooses palub Jumalal „anda andeks nende patt“, tähendab siinne tegusõna, mis tähistab andestust, tegelikult „kandma“. Põhjus on selles, et üksnes niisugusel viisil saab iisraellaste patu ja üldse igasuguse patu andeks anda.

Niisiis avaldub meie jaoks võimsalt siin, üsna Piibli alguses, asetäitja osa, mille puhul Jumal võtab Jeesuse isikus enda kanda meie patu täies raskuses ja karistuses. See on Jumalast ettemääratud viis lunastada inimkond ning jääda samas truuks Jumala valitsemise ja seaduse põhimõtetele.

Tõepoolest, palju sajandeid hiljem pani Peetrus Jeesuse kohta kirja sõnad: „Ta kandis ise meie patud oma ihus üles ristipuule, et meie, olles surnud pattudele, elaksime õigusele; tema vermete varal te olete saanud terveks“ (1Pt 2:24).

Näeme, kuidas Mooses selles loos patule reageerib ja mismoodi ta tegutseb langenud, patuse rahva vahendajana. See on tegelikult ettekuulutust Jeesusest, kes teeb meie heaks sama (vaata Hb 7:25).

`Valmis oma hingeõnnistust kaotama oma rahva pärast? Mõtle veel, mida need sõnad tähendavad. Mida õppida siit enda jaoks kaasinimeste päriselt armastamise kohta?`