---
title: 'Kaades-Barnea'
date: 06/10/2021
---

Moosese viienda raamatu algusosas kummitab üks viirastus, Kaades-Barnea viirastus. See õnnetu lugu, nagu näinud oleme, on Moosese viienda raamatu otsene tagapõhi ning väärib lähemat vaatlemist.

`Loe 4Ms 14. ptk. Kuidas reageeris rahvas maakuulajate aruandele ja millised olid nende reaktsiooni tagajärjed? (Vaata ka 5Ms 1:20–46.)`

Saame siit loost kätte mitu tähtsat õppetundi, kuid üks tähtis õpetus, mis ilmub selles raamatus ikka ja jälle, on 4Ms 14. peatükis samuti olemas.

`Loe 4Ms 14:11–20. Näeme küll Moosest taas eestkostja rollis, aga mis väärib märkimist, kui ta arutleb Issanda ees, miks ei peaks Issand rahvast hävitama?`

Mõtle, mida Mooses Jumalale ütles. Kui Sa seda teed, siis vaata, milline Sa näed välja egiptlaste ja selle piirkonna muude rahvaste silmis. See sõlmpunkt on oluline, sest lõpuks ei olnud see, mida Jumal tahtis Iisraeliga teha, ju üksnes Iisraeli jaoks, vaid kogu inimkonna jaoks. Iisraeli rahvas pidi olema valguseks maailmale, tunnistajaks muistsetele inimestele armastusest, võimsusest ja päästest, mida võis leida üksnes tõelises Jumalas, mitte väärtusetutes ebajumalates, mida need rahvad teenisid.

Kuid mis saab siis, nagu Mooses ütles, kui sa selle rahva minema pühid? Rahvad ütlevad: „Sellepärast, et Issand ei suutnud viia seda rahvast maale, mille ta neile oli vandega tõotanud, tappis ta nad kõrbes“ (4Ms 14:16).

Näeme siin teemat, mis kerkib esile kogu Piiblis: arusaama, et Jumala rahvas teeb ilmsiks Jumala au, et Jumala au ja headus ja armastus ja võimsus ilmneb Tema koguduses selle kaudu, mida Ta oma rahva heaks teeb. Mõistagi ei lase Tema rahvas alati Tal seda kergesti teha, kuid siiski austab Jumalat Tema tegevus maa peal.

`Loe Ef 3:10. Mida Paulus siin ütleb ja kuidas see toimub? Kuidas saab „Jumala mitmekülgne tarkus teatavaks“ kosmosele? Milline osa (kui üldse mingi) on selles meil kui üksikisikutel?`