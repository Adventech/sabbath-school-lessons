---
title: 'Täitunud ettekuulutus'
date: 04/10/2021
---

Hoolimata mõningatest vigadest, mida moodne teadus tõena esitada üritab (nagu näiteks, et meie universum kerkis esile „täiesti mitte millestki“ või et elu Maal tuli esile vaid juhuslikest keemilistest ühenditest), on teadus siiski võimaldanud meil hämmastaval viisil heita pilku Jumala loovale väele. Looduse harmoonia, tasakaal, paljude aspektide täpsus ka pattulangemise järgsetes oludes üllatavad jätkuvalt neid, kes seda uurivad.

Ja kui Jumal on niivõrd täpne füüsilistes asjades, on Ta loomulikult täpne ka vaimulikes asjades. Nii näeme Moosese viienda raamatu avasalmides veelgi Jumala äraarvamatut täpsust.

`Loe 5Ms 1:1–6. Milline prohvetlik tähendus on tõsiasjal, et 5Ms 1:3 räägib „neljakümnendast aastast“?`

Mis juhtus pärast nurjumist, kui Mooses oli saatnud maakuulajad Kaades-Barneast teele maad uurima ja rahvas lükkas kõrvale üleskutse maa enda valdusse võtta? Neile öeldi, et nad ei lähe tõotatud maale, kuigi nad olid seda lootnud. Kui kaua pidi viivitus kestma? „Vastavalt päevade arvule, mis te uurisite seda maad, nelikümmend päeva, iga päeva kohta aasta, peate te kandma oma pattu nelikümmend aastat ja tundma minu vastupanu“ (4Ms 14:34).

Niisiis alustab viies Moosese raamat jutustust Jumala rahvast sellel neljakümnendal aastal, just nagu Jumal oli neile öelnud. Jumala prohvetlik Sõna on nimelt sama usaldusväärne nagu Jumal ise ning Moosese viienda raamatu esimesed salmid kinnitavad seda usaldusväärsust veelgi; Jumal teeb nii, nagu Ta ütleb, ja sel ajal, kui Ta ütleb, et Ta teeb seda.

Mõistagi ei olnud see ainus prohvetlik ajajärk, mis täitus nii, nagu Jumal oli öelnud. Tänapäeval minevikule tagasi vaadates leiame, et näiteks Tn 9:24–27 Jeesust puudutav ajalõik täitus just nii, nagu Issand oli öelnud. Näeme, et „aeg, ajad ja pool aega“ (Tn 7:25; vaata ka Ilm 12:6, 14; Ilm 13:5) on ajaloos täitunud, samuti ka Tn 8:14 kõneldud 2300 päeva.

Taanieli raamatu 2., 7. ja 8. peatüki prohvetikuulutused, mis kuulutasid täpipealt ja laitmatult ette maailma ajalugu, on lisaks täpsetele ajajärkudele andnud meile kaaluka tõendi Jumala etteteadmisest, järelvalvest ja usaldusväärsusest.

`Näeme, et Issand täitis ustavalt ettekuulutatu kohaselt minevikus toimunud prohvetikuulutused. Miks peaks see andma kindlustunde, et saame Teda usaldada asjus, mille kohta Ta ütleb, et nende toimumine on veel ees?`