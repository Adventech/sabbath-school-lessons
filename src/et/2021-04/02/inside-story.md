---
title: 'Misjonilugu'
date: 08/10/2021
---

#### Minu ema pärand

_Loo on kirja pannud Park Yeon-sook._

Mu ema ütles mulle siis, kui ta oli suremas sapipõievähki: „Sul tuleb minna kirikusse.“

Ema oli viinud mind kirikusse igal hingamispäeval alates ajast, mil olin väike tüdruk, kuid enam ei käinud ma kirikus, sest poe pidamine Hanamis (Lõuna-Korea pealinna Souli eeslinnas) hõivas mind täiesti. Ema sõnad tegid mu rahutuks, sest nägin vaeva oma tööga ning poja, tütre ja kolme vennalapse kasvatamisega. Tundsin, et ei saa oma jõuga hakkama, ning pöördusin uuesti Jeesuse poole.

Sedamööda, kuidas mu armastus Jeesusesse kasvas, andis Ta mulle südamesse hoolitseda abivajavate naabrite eest. Üks sugulane tegi mind tuttavaks Hong Soon-miga. Aasta pärast meie kohtumist diagnoositi Soon-mi abikaasal luuüdi kasvaja. Kui sain teada, et tal polnud operatsiooni jaoks vahendeid, panin oma poe ette tänavale annetuskasti. Paljud inimesed naeruvääristasid mind sõnadega: „Miks sa kogud raha kellegi jaoks, kes ei ole su sugulane?“ Aga ma hoidsin annetuskasti seal.

Soon-mi sünnipäeval kinkisin talle 20kilose riisikoti. „Vii see kingitus mu poest ära,“ ütlesin ma. Hiljem rääkis ta mulle, et kogu nende pere nuttis minu kingitust nähes.

Soon-mi ei tulnud kohe kirikusse. Kuid ta luges adventajakirju, mida talle andsin, ning sai teada, et seitsmenda päeva adventistid armastavad Jeesust ja inimesi. Panin Soon-mi oma poe eest hoolt kandma ning maksin talle umbes kahe aasta jooksul palka ja andsin talle ka igaks päevaks vajaliku, näiteks puuviljad ja riisi. Seejärel tegin temast mulle kuuluva väikese söögikoha juhataja. Olles aasta söögikohta juhtinud, küsis ta:

„Miks sa mind kirikusse ei kutsu?“

„Miks?“ küsisin ma vastu.

„Sa tead, et oled teretulnud.“

„Ma siis tulen,“ ütles ta.

Kuueaastase sõpruse järel külastas Soon-mi esimest korda Seitsmenda Päeva Adventistide Lääne-Hanami kogudust. Kolm aastat hiljem sai temast diakoniss ning hiljem ristiti tema abikaasa ja poeg. Kui ma oma poe esimest korda avasin, olin naabruskonnas ainus adventist. Nüüd on seitse kaupmeest adventistid. Kogudusel on selles piirkonnas hea maine. Tänan ema mulle usu pärandamise eest ning annan kogu au Jumalale, et Ta kasutab oma töös selliseid adventistist kaupmehi nagu mina.

_See misjonilugu illustreerib Seitsmenda Päeva Adventistide koguduse strateegilise plaani „Mina lähen“ eesmärki nr 1: „Vaadata üle üleilmse misjonitöö kontseptsioon ning pühenduda misjonile kui eluviisile, millesse on kaasatud iga koguduseliige, mitte ainult pastorid.“ Rohkemat saad teada aadressilt IWillGo2020.org. Sellel veerandaastal toetab sinu kolmeteistkümnenda hingamispäeva annetus kaht misjoniprojekti Lõuna-Koreas. Soon-mist loe eelmise nädala loost._