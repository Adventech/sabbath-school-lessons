---
title: 'Tuhat korda arvukam'
date: 05/10/2021
---

Pärast pikka kõrberetke ütles Issanda nimel kõnelev Mooses (ta oli prohvet, kuigi tõepoolest rohkem kui prohvet): „Vaata, mina annan selle maa teile ette: minge ja pärige maa, mille Issand on vandega tõotanud anda teie vanemaile, Aabrahamile, Iisakile ja Jaakobile, neile ja nende järglastele pärast neid“ (5Ms 1:8). Pange aga tähele, mis edasi saab.

`Loe 5Ms 1:9–11. Mis on nende sõnade mõte, eriti tõsiasja valgel, et Jumal oli neid ju karistanud Kaades-Barneas toimunud vastuhaku eest?`

Näeme siin veel kord ilmekalt Jumala armulisust. Isegi kõrbes ekslemise ajal õnnistati rahvast: „Nelikümmend aastat toitsid sa neid kõrbes, neil ei puudunud midagi, ei kulunud riided ega paistetanud jalad“ (Ne 9:21).

Ja Mooses ilmutas taas oma armastust oma rahva vastu, kui palus Jumalal neid veel tuhat korda rohkemaks teha, kui neid oli olnud!

`Loe 5Ms 1:12–17. Mis juhtus Jumala otseste õnnistuste tulemusena ja mida Mooses tegi, et olukorraga toime tulla?`

Ka siis, kui Issand oli nii võimsalt rahva keskel, vajati organisatsiooni, struktuuri ja aruandlussüsteemi. Iisrael oli qahal, organiseeritud kogudus (vaata 5Ms 31:30), Uue Testamendi ekklesia, kreeka keeles „koguduse“ (vaata Mt 16.18), eelkäija. Ja kuigi olustik, milles toimiti, oli erinev, olid Pauluse jaoks tema juudi juured ikka käepärast ning 1Kr 12. peatükis näeme teda selgelt kirjeldamas vajadust erialase ettevalmistuse saanud inimeste järele, kes täidaksid koguduseihu toimimiseks nõutavaid mitmesuguseid ülesandeid. Täpselt sedasama märkame Moosese viiendas raamatus qahali puhul kõrbes. Tänapäeva kogudus, nagu qahal toona, vajab, et inimesed oleksid ühtne organism, kes vastavalt oma andidele täidavad erinevaid tööalasid.

Ehkki kuuleme inimesi vahel „organiseeritud“ religiooni kirumas (mida nad eelistaksid, kas „organiseerimata“ religiooni?), tunnustab Jumala Sõna, iseäranis Uus Testament, üksnes organiseeritud religiooni.