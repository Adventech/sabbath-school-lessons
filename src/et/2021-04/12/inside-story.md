---
title: 'Misjonilugu'
date: 17/12/2021
---

#### Unustamatu sünnipäev

_Loo on kirja pannud Oh Dongjun._

Üheksa-aastane Ji-yul on populaarne poiss oma maakoolis Lõuna-Koreas. Ta meeldib ka õpetajale, sest ta aitab klassituba korrastada.

Kuid Ji-yulil oli probleem. Tema sõbrad ei tahtnud tulla ta koju pärast kooli temaga mängima. Ji-yul käis sageli oma sõprade kodus ja nägi nende uusi mänguasju, akvaariume ning lemmikloomi. Aga näis, et mitte keegi ei tahtnud tulla tema koju. Ta ei saanud aru, miks nad ei tahtnud tema pool käia.

Kord, kui Ji-yul kutsus üht sõpra pärast kooli mängima, ütles kutsutud poiss:

„Ema ütles, et ma võin sinuga koolis mängida, aga sinu koju ma ei tohi tulla.“

„Miks su ema nii ütles?“ küsis Ji-yul.

„Sellepärast, et sinu kodu on kirik,“ vastas sõber.

Ji-yul on seitsmenda päeva adventkoguduse pastori poeg ja tema kodu asub seitsmenda päeva adventistide kiriku ühes tiivas. Suurem osa linnakese elanikest käib kolmes suuremas kirikus linnakese keskel, mis kuuluvad kolmele teisele kristlikule uskkonnale. Ji-yuli sõprade vanemad ei taha, et nende lapsed läheksid adventkoguduse majja.

Ji-yul rääkis isale-emale sellest vestlusest koolis. Tema vanemad pidasid aru, kuidas Ji-yul oma sõpradega mängida saaks. Kuna Ji-yulil oli peagi sünnipäev tulemas, otsustasid nad, et kuskile mineku asemel tähistavad nad seda esimest korda kodus. Ji-yul palvetas innukalt. „Palun lase mu klassikaaslastel tulla minu sünnipäevapeole ja tee nii, et meil oleks tore aeg,“ palus ta. „Anna nende vanematele hea süda kiriku suhtes.“

Ji-yul tegi kutsed, kuhu märkis kiriku nime ja asukoha. Koos väikeste kingitustega ulatas ta need oma klassikaaslastele.

Lõpuks saabus Ji-yuli sünnipäev. Kui pidu kell 11 algas, tuli kohale kümme sõpra, kes seda päeva koos temaga tähistasid. Nüüd on tal kolm sõpra, kes käivad aeg-ajalt tema kodus mängimas. Ta palvetab, et ühel päeval võiksid ta sõbrad koos temaga kirikus Jumalat teenida.

_See misjonilugu illustreerib Seitsmenda Päeva Adventistide koguduse strateegilise plaani „Mina lähen“ eesmärki nr 6: „Suurendada laste, noorte ja noorte täiskasvanute juurdekasvu, koguduses püsimist, tagasivõitmist ja osalemist.“ Rohkemat saad teada aadressilt IWillGo2020.org. Sellel veerandaastal toetab sinu kolmeteistkümnenda hingamispäeva annetus kaht misjoniprojekti Lõuna-Koreas._