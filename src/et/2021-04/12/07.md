---
title: 'Toetav Mõte'
date: 17/12/2021
---

Toetav mõte: Just nagu Vana Testament tsiteerib ennast (see tähendab, et osa prohveteid tsiteerib näiteks Moosese viies raamatus olevaid katkendeid või viitab neile), nii on Uus Testament täis Vanast Testamendist võetud otseseid tsitaate, viiteid ja mõistaandmisi. Ühed enim tsiteeritud on Psalmid, Jesaja raamat ja Moosese viies raamat. Sageli tsiteerisid Uue Testamendi kirjutajad ka „kreekakeelset Vana Testamenti“ ehk Septuaginta (LXX) nime all tuntud teksti, mis oli heebreakeelse Piibli esimene teadaolev tõlge kreeka keelde. Piibli esimesed viis raamatut, mida tuntakse Toora ehk Pentateuhi nime all, tõlgiti kolmandal sajandil eKr ning ülejäänud Vana Testament umbes teisel sajandil eKr.

Õpime Piibli tõlgendamist paljuski sellest, kuidas Uue Testamendi inspireeritud kirjutajad kasutasid Vana Testamenti. Üheks esimeseks õppetunniks meile on, et erinevalt paljudest tänapäevastest piibliteadlastest ei teinud Uue Testamendi kirjutajad kunagi küsitavaks Vana Testamendi raamatute ehtsust või autoriteetsust. Mitte miski nende kirjutistes ei näita, et nad oleksid näiteks kahelnud Vana Testamendi lugude ajaloolisuses, Aadama ja Eeva olemasolus, pattulangemise, veeuputuse või Aabrahami kutsumise toimumises. „Õpetatus“, mis need asjad küsitavaks teeb, on puhtinimlik skeptitsism ning sellel ärgu olgu kohta seitsmenda päeva adventistide südames ja meeles.

**Küsimused aruteluks:**

`1. Kuidas peaks kogu valgus, mis on meile kui seitsmenda päeva adventistidele antud, õpetama vastutust olla ustav meile antud tõdedele?`

`2. Loe veel kord 5Ms 18:9–14. Mismoodi avalduvad seal mainitud „Issanda silmis jäledad“ teod tänapäeval ja kuidas tagada, et me neid väldiksime?`

`3. Miks ei peaks vähemalt kristlased, kes saavad aru, et Kristuse ristisurm käis igaühe kohta, iialgi „tõstma esile nägusid“ (vaata esmaspäevast osa)? Kuidas tunneme endas ära kalduvuse just seda teha (ja kas me ei vea ennast ninapidi, kui salgame, et meil on selleks vähemasti teatud kalduvus)? Kuidas ravib rist ja risti silme ees hoidmine sellist vale suhtumist?`

---

Annetus >> kohalik kogudus [toeta.advent.ee](https://toeta.advent.ee/)

Päikeseloojang 15.22