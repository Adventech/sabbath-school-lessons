---
title: 'Kirjutatud on'
date: 12/12/2021
---

`Loe Mt 4:1–11. Kuidas vastas Jeesus kõrbes Saatana esitatud kiusatustele ning mida olulist Tema vastusest enda jaoks õpime?`

Jeesus ei targutanud Saatanaga ega asunud temaga vaidlema. Ta tsiteeris ainult Pühakirja, sest Jumala Sõnana on Pühakiri „elav ja tõhus ja vahedam kui ükski kaheterane mõõk“ (Hb 4:12). Iga kord, kui Ta Sõna tsiteeris, pärines see Moosese viiendast raamatust. Huvitav, eks ole, et kõrbes valis Jeesus tsiteerida piiblisalme, mida esitati Iisraelile samuti kõrbes.

Esimese kiusatuse puhul viitas Jeesus 5Ms 8:3-le. Mooses oli muistsele Iisraelile taas jutustanud, kuidas Issand oli nende eest hoolitsenud kõigil kõrberännaku aastail ning varustanud neid sealhulgas mannaga – seda kõike nende puhastamisprotsessi käigus, kui Issand püüdis neile anda vaimulikke õppetunde. Üks sellistest õppetundidest oli tõdemus, et „inimene ei ela üksnes leivast, vaid inimene elab kõigest, mis lähtub Issanda suust“. Jumal toitis teid füüsilise toiduga, kuid samas toitis Ta teid ka vaimselt. Ärge tarbige ainult esimest, jättes end teisest ilma. Jeesus kasutas leiba kujundina, üleminekuna Moosese viiendale raamatule, et sõidelda Saatanat ja kahtlust, mida too püüdis Jeesuses tekitada.

Teise kiusatuse puhul pöördub Jeesus 5Ms 6:16 juurde, kus Mooses suunas inimeste mõtted veel kord vastuhakule Massas (vaata 2Ms 17:1–7) ning ütles: „Ärge ajage kiusu Issandaga, oma Jumalaga, nagu te temaga Massas kiusu ajasite.“ Sõnapaar „kiusu ajama“ tähendab ka „proovile panema“ või „kimbutama“. Issand oli neile juba üha uuesti näidanud oma väge ja valmidust nende eest hoolitseda, ometi kisendasid nad raskustes: „Ons Issand meie keskel või ei ole?“ (2Ms 17:7). Just sellest loost pärines Jumala Sõna, millega Jeesus sõitles Saatanat.

Kolmanda kiusatuse juures püüdis Saatan panna Kristust põlvitama ja teda kummardama. Vägagi avalikult ja häbitult paljastas ta, kes ta tegelikult oli ja mida päriselt tahtis! Väidete asemel sõitles Jeesus Saatanat ja pöördus veel kord Jumala Sõna poole, Moosese viienda raamatu juurde, kus Issand hoiatas oma rahvast, mis juhtub siis, kui nad langevad tagasi ja kummardavad muid jumalaid. „Karda Issandat, oma Jumalat, ja teeni teda“ (5Ms 6:13), mis tähendab: Teda ja üksnes Teda.

`Kuidas õpime ammutama oma ellu rohkem jõudu Jumala Sõna uurimisest, selleks et peegeldada veel täielikumalt Jeesuse iseloomu ning seista Tema eeskujul vastu Saatana kiusatustele?`