---
title: 'Nägu esile tõstmas'
date: 13/12/2021
---

5Ms 10. peatükis jutustab Mooses (taas) Iisraeli ajalugu ja kasutab (taas) neid kirjeldusi selleks, et manitseda rahvast ustavusele. Manitsuste juures ütleb ta veel midagi.

`Loe 5Ms 10:17–19. Missugune oluline sõnum on siin rahvale ja miks kehtib see sõnum Jumala rahva jaoks ka tänapäeval?`

Fraas „kes ei vaata isiku peale“ on tõlge heebreakeelsest kõnekujundist, mis tähendab sõna-sõnalt, et Ta ei „tõsta esile nägusid“. Usutakse, et vastav väljend tuleneb õigusalasest kombest, mille puhul vaatas kohtunik või kuningas kohtualusele otsa ning langetas otsuse vastavalt inimese seisusele (tähtis või tähtsusetu). Viies Moosese raamat annab siin mõista, et Issand ei käitu inimesega niimoodi, hoolimata Tema suurest väest ja võimust. Ta on aus, erapooletu igaühega ega lähtu inimese seisusest. Muidugi avaldus see tõde Jeesuse elus ja selles, kuidas Ta kohtles ühiskonnas ka kõige põlatumaid.

`Loe Ap 10:34; Rm 2:11; Gl 2:6; Ef 6:9; Kl 3:25 ja 1Pt 1:17. Kuidas aitavad need tekstid ellu rakendada 5Ms 10:17?`

Kuigi iga eeltoodud olukord on erinev (kirjas efeslastele palub Paulus peremeestel olla hoolikad orjade kohtlemisel; kirjas roomlastele räägib Paulus tõsiasjast, et päästmise ja hukkamõistmise seisukohalt ei ole vahet juudi ja mittejuudi vahel), viivad need kõik meid tagasi mõtte juurde viiendas Moosese raamatus, et Jumal „ei tõsta esile nägusid“. Ja kui „jumalate Jumal ja isandate Issand, suur, vägev ja kardetav Jumal“ seda ei tee, ei tohi seda teha meiegi.

Pauluse kirjas roomlastele tuleb eriti eredalt esile evangeelium: oleme kõik sama pulga peal, kuigi seisuse mõistes erinevad. Oleme kõik pattulangenud olevused, kes vajavad Jumala päästvat armu. Hea on teada, et meie seisuse kiuste pakutakse meile kõigile pääsemist Jeesuses Kristuses.

`Kui sageli sina, kas või varjatult, „tõstad esile nägusid“ ja miks näitab rist, kui patune selline seisukoht päriselt on?`