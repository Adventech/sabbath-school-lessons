---
title: 'Neetud, kes puusse poodud'
date: 14/12/2021
---

`Loe Gl 3:1–14. Mida Paulus siin ütleb, mis on meilegi tänapäeval kohane, ja kuidas kasutab ta oma mõtte esile toomiseks 5Ms 27:26 ja 5Ms 21:22, 23?`

Kahjuks on kiri galaatlastele suure osa kristlaskonna meelest õigustus seaduse, kümne käsu, mitte pidamiseks. Muidugi väidetakse seda tegelikult neljanda käsu kõrvalejätmise pärast, justkui väljendaks selle ühe käsu pidamine, vastandina ülejäänud üheksale, käsumeelsust, mida Paulus siin käsitleb.

Kuid Paulus ei räägi seaduse vastu ja kindlasti ei õigusta mitte miski selles tekstilõigus hingamispäeva käsust üleastumist. Võtme leiame Gl 3:10, kus ta kirjutab, et „kõik need, kes rajavad end Seaduse tegudele, on needuse all“, ja tsiteerib seejärel 5Ms 27:26. Jutt ei käi seadusele kuuletumisest, vaid „käsutegudele rajamisest“ – keeruline, et mitte öelda võimatu, meiesuguste pattulangenud olevuste jaoks.

Pauluse mõte on, et meid päästab Kristuse surm meie eest, mis usu kaudu arvatakse meie omaks; meid ei päästa seaduse teod. Ta asetab siin rõhu sellele, mida Kristus ristil meie heaks tegi. Vastava mõtte esiletoomiseks läheb ta jälle tagasi Moosese viienda raamatu juurde, sel korral 5Ms 21:23 juurde. Jeesuse sarnaselt ütleb Paulus „kirjutatud on“, tuues esile Vana Testamendi autoriteetsuse, ning tsiteerib nüüd teksti, mis räägib kellestki, kes, olles toime pannud surma väärt kuriteo ja selle eest hukatud, poodi puusse hoiatava näitena teistele.

Paulus kasutab seda kujundit Kristuse asendussurma sümbolina meie eest: Kristus sai „neetuks meie pärast“, kuna Ta seisis silmitsi seaduse needusega, surmaga, millega seisaksid silmitsi kõik inimesed, sest kõik on seadusest üle astunud. Evangeeliumi hea sõnum on aga selles, et Tema võttis ristil enda peale meile kuuluva needuse, „et me tõotatud Vaimu saaksime usu kaudu“ (Gl 3:14).

Või nii, nagu Ellen G. White ütles: „Ainult Kristus võis lunastada langenud inimese käsu needusest ja tuua ta taas kooskõlla taevaga. Ainult Kristus võis kanda inimese eest patu süüd ja häbi – pattu, mis oli pühale Jumalale nii vastumeelne, et see lahutas Isa Pojast.“ – Ellen G. White, „Patriarhid ja prohvetid“, lk 63.

Mõtle, millega seisaksid sina silmitsi juhul, kui saaksid karistuse kõiksuguste enda tehtud väärtegude eest. Kuid kuna Kristus kandis ise su valede tegude karistuse, et sina ei peaks seda kandma, siis millega peaksid vastama Tema eneseohverdusele?

`Loe Jr 4:4 ja võrdle seda 5Ms 30:6-ga. Milline sõnum rahvale siin on ja kuidas rakendub see põhimõte sama hästi Jumala tänapäevase rahva kohta?`