---
title: 'Hirmus lugu'
date: 16/12/2021
---

Kiri heebrealastele oli kogu oma sügavuses ja ülevuses paljuski juutidest usklike pikk veenmine selles, kes oli Jeesus. See manitses neid üha: Jääge ustavaks Issandale!

Niisugune ustavus peab muidugi tulenema Jumala armastamisest sellena, kes Ta on, ning selle tõttu, milline on Tema iseloom ja headus, mis avaldus võimsaimalt Kristuses ristil. Mõnikord aga tuleb inimestele meelde tuletada, kui kohutavad tagajärjed on ärataganemisel. Peame meeles pidama, et kui me ei võta ikkagi omaks seda, mida Jeesus on meie heaks teinud, kandes meie karistust, siis tuleb meil see karistus endal vastu võtta ning see tähendab „ulgumist ja hammaste kiristamist“ (Mt 22:13), millele järgneb igavene häving.

`Loe Hb 10:28–31. Mida ütleb Paulus ja kuidas käib see ka meie kohta?`

Huvitav on, et veenmaks juutidest usklikke Jumalale ustavaks jääma, tsiteerib Paulus viiendat Moosese raamatut, kus manitsetakse samuti juutidest usklikke Jumalale ustavaks jääma! Paulus tsiteerib 5Ms 17:6 seoses tõsiasjaga, et kui kellelegi mõistetakse surmanuhtlus, saab teda surmata alles pärast seda, kui vähemalt kaks inimest on tema vastu tunnistanud.

Paulus toob esiplaanile mõtte, et kui Vana Lepingu ajal viis truudusetus surma, siis „kui palju rängema nuhtluse väärib teie arvates see, kes Jumala Poega on jalgadega tallanud ega ole pühaks pidanud lepingu verd, millega ta on pühitsetud, ja kes on teotanud armu Vaimu?“ (Hb 10:29). Teisisõnu, sul on rohkem valgust ja rohkem tõde, kui neil oli, ning sa tead, et Jumala Poeg ohverdas end sinu pattude eest. Seega, kui sa usust taganed, on sinul suurem süü kui nendel.

Seejärel läheb Paulus oma väite toetamiseks kohe Moosese viienda raamatu juurde, nüüd siis 5Ms 32:35. Arvestades neile Kristuses antut ning neile tagatud suuremat tundmist, mõistab Issand, kes ütles: „Minu päralt on kättemaks“, „kohut oma rahva üle“ (Hb 10:30) nende ärataganemise ja truudusetuse pärast. Eks mõistnud ju Tema kohut nende esiisade üle, kellel ei olnud seda, mis oli Uue Testamendi juutidel; neil oli ristil ilmsiks saanud täielikum ilmutus Jumala armastusest. Põhimõtteliselt ütles Paulus: teid on hoiatatud.

`„Issand tahab mõista õigust oma rahvale“ (5Ms 32:36). Mis on meie ainus lootus selles kohtus (vaata Rm 8:1)?`