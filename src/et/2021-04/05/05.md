---
title: 'Mõistke kohut õigesti'
date: 27/10/2021
---

Usklikena oleme kutsutud peegeldama Jumala iseloomu. Paulus kirjutas: „Mu lapsed, kelle pärast ma olen jälle lapsevaevas, kuni Kristus teie sees saab kuju“ (Gl 4:19). Oleme ju algselt tehtud „Jumala näo järgi“ (1Ms 1:27), kuid hiljem on meie näo rikkunud patt. Näeme, et iga kord, kui Mooses rääkis Jumala võimsusest ja ülevusest, ütles ta ka, et Jumal ei võtnud meelehead ning Tema hoolis nõrkadest ja kõrvaleheidetutest. Jumal teeb nii; seepärast tuleb meilgi sedasama teha.

**Loe järgnevad salmid läbi. Mis on neil kõigil ühist?**

`5Ms 1:16`

`5Ms 16:19`

`5Ms 24:17`

`5Ms 27:19`

On lausa kõnekäände selle kohta, kuidas viletsad, vaesed ja tõrjutud ei saa inimlikes kohtutes üheväärselt „õigust“ nendega, kellel on raha, võim ja sidemed. Vahet pole, millise riigi, ajastu ja kultuuriga on tegemist või kui üllad on võrdsuse ja õigluse põhimõtted seadustes ja käskudes. Tegelikkus on üks – vaestele, viletsatele ja tõrjututele ei saa peaaaegu iial osaks samasugune õigusemõistmine nagu teistele.

Just seepärast on Issanda sõnad nii märkimisväärsed. Sellist ebaõiglust, nagu leidub kõikjal mujal, ei tohi olla Iisraelis, Jumala rahva hulgas, kes esindab maailmas Teda. Kaasaja kõnepruuki kasutades tahtis Jumal teatavas mõttes, et muistses Iisraelis oleks olnud „seadusepõhine võrdne õigus“.

Kuid Jumala käsk kandub kohtupraktikast kaugemale. „Räägi kogu Iisraeli laste kogudusega ja ütle neile: Olge pühad, sest mina, Issand, teie Jumal, olen püha“ (3Ms 19:2). Rahvas teadis, kes oli tõeline Jumal, neil oli jumalakummardamise õige vorm ning nad tõid korrakohaseid ohvreid. See kõik oli hea. Kuid mis sellest lõpuks kasu oli, kui nad oleksid väärkohelnud enda keskel olevaid väeteid ja vaeseid? Ikka ja jälle pahandas Issand prohvetite kaudu nendega, kes rõhusid Iisraelis vaeseid ja abivajajaid. Kuidas saate olla „pühad“ ja kohelda ühtaegu kaasinimesi halvasti? Te ei ole „pühad“, vaatamata sellele, kui rangelt hoiate kinni õigetest usurituaalidest.

`Loe Am 2:6; Am 4:1; Am 5:11; Js 3:14, 15: Js 10:1, 2 ja Jr 2:34. Mis kajastab prohvetite öeldus seda, mille eest oli Issand muistset Iisraeli hoiatanud? Mida räägivad need sõnad meile tänapäeval?`