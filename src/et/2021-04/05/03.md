---
title: 'Armasta võõramaalast'
date: 25/10/2021
---

Keset selliseid manitsusi teatab Mooses: „Vaata, Issanda, su Jumala päralt on taevas ja taevaste taevas, maa ja kõik, mis seal on!“ (5Ms 10:14). See on väga võimas avaldus Issanda suveräänsusest; mõte, mis leidub Piiblis mujalgi: „Issanda päralt on ilmamaa ja selle täius, maailm ja kõik, kes seal elavad“ (Ps 24:1).

`Loe 5Ms 10:17–19. Mida teatab Mooses siin veel Issanda kohta? Tähtsaim aga, mida käsib Jumal oma rahval selliste teadaannete peale teha?`

Jahve on taeva ja maa suverään, sõltumatu kõrgeim võimukandja, kuid peale selle on Ta veel „jumalate Jumal ja isandate Isand“ (5Ms 10:17). Öeldu ei tähenda, et oleks olemas muid jumalaid, oletatavaid alamaid jumalaid, keda ümberkaudsed paganad kummardasid. Jumal on küll ainus („Nähke nüüd, et see olen mina, ainult mina, ega ole ühtki jumalat minu kõrval“ [5Ms 32:39]), aga sel viisil rääkimine rõhutab lisaks eelnevale Tema täielikku ülemvõimu kõigi muude võimude, nii tegelike kui ka kujutletute üle taevas ja maa peal.

Käsitletav piiblisalm ütleb sedagi, et Ta on „suur, vägev ja kardetav Jumal, kes ei vaata isiku peale ega võta vastu meelehead“. Kõik see on osa suuremast sõnumist: teie Jumal on Jahve ning teil, Tema rahval, on vaja Talle kuuletuda.

Siin tuleb ilmsiks jõuline vastandus. Jah, Jahve on jumalate Jumal ja isandate Issand, kogu loodu suveräänne valitseja ja eluhoidja (Kl 1:16, 17), kuid Tema hoolib ka orbudest, lesknaistest ja võõramaalastest ning Tema hoolimine ilmneb nende otseste füüsiliste vajaduste täitmises. Jumal, kellele ei jää märkamata ka varblase maha kukkumine (Mt 10:29), teab ühiskonnas tähtsusetuks peetute olukorda. Issand ütleb rahvale, et te olete küll valitud, te olete erilised ja ma armastan teid, kuid ma armastan ka teisi, sealhulgas teie keskel olevaid abivajajaid ja abituid. Ja nii, nagu mina neid armastan, tuleb teilgi neid armastada. See on väga tähtis lepinguline kohustus.

`Loe Ps 146:5–10. Mis on selle psalmi sõnum ja kuidas peegeldab see Jumala eeltoodud sõnu viiendas Moosese raamatus? Mida tähendab see meie kui tänapäeva kristlaste jaoks?`