---
title: 'Südame ümberlõikamine'
date: 24/10/2021
---

5Ms 10. peatükk, mis on 5Ms 9. peatüki järg, on põhimõtteliselt selle lepingu taaskinnitamine, mille Jumal Iisraeliga tegi. Tõepoolest on suur osa kõnealusest raamatust teatud mõttes lepingu uuendamine. Isegi pärast rahva kohutavat patustamist Hoorebi juures, kui Mooses neist mõneks ajaks lahkus ja nad ebajumalateenistusse langesid, polnud Issand veel iisraellasi maha kandnud.

`Loe 5Ms 10:1–11. Mis siin toimuvas aitab meil aru saada, et Jumal andestas oma rahvale nende patu ning kinnitas uuesti nendega ja nende esiisadega tehtud lepingulise tõotuse?`

Murtud lepingu märgina (5Ms 32:19) purustas Mooses seaduselauad (5Ms 9:17). „Näitamaks, kuivõrd ta jälestas nende pattu, viskas ta kivilauad vastu maad ja need purunesid kogu rahva nähes, otsekui öeldes: nii nagu nemad olid murdnud lepingu Jumalaga, nii murdis Jumal oma lepingu nendega.“ – Ellen G. White, „Patriarhid ja prohvetid“, lk 320.

`Loe 5Ms 10:14–16. Mida Jumal neile ütleb? Mida tähendavad siin Jumala kasutatud kujundid?`

Siin on palju kujundeid: eesnahk, süda, kael. Ometi on mõte arusaadav. Ümberlõikamine oli lepingu tähis, kuid see oli ainult väline tähis. Jumal soovis inimeste südant: nende meeli, nende tundeid, nende armastust. Kujund „kange kael“ osutab lihtsalt jonnakusele, mistõttu ei tahtnud rahvas Issandale kuuletuda. Põhimõtteliselt ütleb Issand siin ja mujal, et iisraellased jätaksid jagatud ustavuse sinnapaika ning teeniksid Teda kogu südamest ja hingest.

`Mõtle neile kordadele, kui Issand on sinu patud andestanud. Mida räägib see sulle Tema armust?`