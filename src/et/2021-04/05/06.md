---
title: 'Puhas usk Jumala silmis'
date: 28/10/2021
---

`Loe 5Ms 24:10–15. Milline oluline põhimõte avaldub siin selle kohta, kuidas kohelda neid, kes meile alluvad?`

Taas näeme Issanda hoolt inimväärikuse pärast. Jah, keegi võlgneb sulle midagi ja on aeg võlg kätte saada – kuid ilmuta kübeke lugupidamist, kübeke inimväärikust. Ära tungi teise koju ega nõua maksmist. Oota hoopis väljas ning lase tal tulla ja võlg sulle tasuda. 5Ms 24:12, 13 näib ütlevat, et kui kehvik andis sulle oma üleriide „pandiks“, pead sa vähemalt öösel laskma tal selle all magada. Teised salmid käsitlevad seda, kuidas on kerge kasutada oma huvides kehva, kes sinu heaks töötab. Ära pigista teda, sest Jumala silmis on see patt ja päris kindlasti raske patt. Veel kord, selleks, et Iisrael oleks tunnistaja, tões käiv püha rahvas keset eksitusi, ebajumalateenistust, kurjust ja pattu, tuli neil lahkelt käituda enda seas olevate kehvade ja tõrjututega. Vastasel juhul polnud nende tunnistus midagi väärt.

`Loe Jk 1:27–2:11. Mida Jaakobus siin ütleb, millest kajab vastu Issanda öeldu viiendas Moosese raamatus? Mida tähelepanuväärset on tõsiasjas, et neis salmides seostab Jaakobus vaeste väärkohtlemise kümne käsuga?`

Kuigi kümnes käsus ei maini miski otseselt rikaste erapoolikut suhtumist vaestesse, mõnitab Jumalat inimene, kes enda sõnutsi usub ja väidab end käske pidavat, kuid väärkohtleb vaeseid ja abivajajaid, rippudes samas rangelt käsu kirjatähe küljes. Jumala seadus väljendubki just nimelt kaasinimese armastamises sama palju nagu iseennast – ning see on tänapäeval sama kohane tõde nagu see oli Jaakobuse ajal ja siis, kui Mooses tõotatud maa piiril Iisraeliga rääkis.

`Miks peame käsku tõsiselt võtvate seitsmenda päeva adventistidena tagama, et me suhtuksime täie tõsidusega Jaakobuse kirja ja Moosese viienda raamatu sõnadesse? Miks peaks meie usk käsupidamisse Jaakobuse kirja põhjal just tugevdama meie otsust aidata enda hulgas olevaid vaeseid ja abivajajaid?`