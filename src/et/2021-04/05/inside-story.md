---
title: 'Misjonilugu'
date: 29/10/2021
---

#### Vastuvõetud sõnum

_Loo on kirja pannud Chae Youngsuk._

Kim Hye-sun on pühendunud kristlane Lõuna-Koreas. Ta janunes Jumala järele ja tahtis Tema Sõnast rohkem teada saada. Ta ühines oma sõprade piibliuurimisgrupiga, kuid ei saanud arutelust aru. Varsti lõpetas ta seal käimise.

Hye-sun sõidab tavaliselt autoga, kuid ühel päeval oli tal tunne, et tuleb minna bussiga. Kui ta seisis oma maja ees olevas bussipeatuses, kuulis ta pealt kahe naise õhinal räägitud juttu. „Loe seda sõnumit!“ ütles üks naine ja hoidis teise silme ees telefoni. „Keegi saadab mulle iga päev neid sõnumeid ja need meeldivad mulle!“ „Tõesti?“ ütles teine naine. „Las ma vaatan.“

Hye-sun tundis, et teda tõmbab naiste poole. „Kas mina saaksin ka seda näha?“ küsis ta. Tavaliselt ta võõraid ei kõnetanud, aga vestlus pakkus talle huvi.

Ta luges mobiiltelefonist: „„Jumal on armastus“ – nii on kirjutatud igale puhkevale pungale, igale tärkavale rohuliblele. Kaunid linnud, kes täidavad õhu imelise lauluhelinaga, õrnade värvivarjunditega healõhnalised lilled oma täiuslikkuses, metsade majesteetlikud hiigelpuud oma võimsa lehestikuga – kõik see tunnistab Jumala õrnast, isalikust hoolest ja tema soovist teha oma lapsed õnnelikuks.“ („Tee Kristuse juurde“, lk 10)

„Vau!“ mõtles Hye-sun. „Just seda ma vajan!“

Ta küsis, kuidas saada selliseid tekstisõnumeid. Mobiiltelefoniga naine lubas teda aidata. Peagi hakkas ta iga päev sõnumeid saama ja väljendas oma tänu sellega, et vastas igale sõnumile. Pühapäeviti saatis ta tagasi sõnumi: „Head Issanda päeva!“ Mõne aja pärast, kui ta saatis sõnumi palvega rohkem teada saada, sai ta posti teel raamatuid, nende hulgas „Suur võitlus“. Ta ei saatnud enam pühapäevaseid tervitusi, kuid väljendas jätkuvalt oma tänu sõnumitega ja sellega, et luges talle saadetud raamatuid.

Tekstisõnumeid saatis Lim Myung-Sook, üks seitsmenda päeva adventistist diakoniss, kes saadab iga päev umbes 2500 inimesele (nende hulgas teistesse uskkondadesse kuuluvatele) Ellen White’i tsitaatidega sõnumeid. Myung-Sook palvetab, et Hye-sun ja teised, kes neid sõnumeid loevad, kasvaksid Jeesusele lähemale. „Ma ei tea, kui paljud neid sõnumeid loevad ja kuidas need sõnumid nende elu muudavad,“ ütles ta. „Mina olen vaid külvaja. Kuid ma usun, et Jumal paneb seemne kasvama ja lõikab vilja.“

_See misjonilugu illustreerib Seitsmenda Päeva Adventistide koguduse strateegilise plaani „Mina lähen“ eesmärki nr 1: „Vaadata üle üleilmse misjonitöö kontseptsioon ning pühenduda misjonile kui eluviisile, millesse on kaasatud iga koguduseliige, mitte ainult pastorid.“ Rohkemat saad teada aadressilt IWillGo2020.org. Sellel veerandaastal toetab sinu kolmeteistkümnenda hingamispäeva annetus kaht misjoniprojekti Lõuna-Koreas_
