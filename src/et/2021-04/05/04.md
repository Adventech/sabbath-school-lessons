---
title: 'Sest te olite võõrad Egiptusemaal'
date: 26/10/2021
---

`„Seepärast armastage võõrast, sest te olete ise olnud võõrad Egiptusemaal“ (5Ms 10:19). Millise sõnumi edastas see muistsele Iisraelile? Milline sõnum on selles salmis meile?`

Sajandeid varem ütles Issand Aabramile: „Sa pead teadma, et su järglased on võõrastena maal, mis ei ole nende oma; nad tehakse orjadeks ja neid vaevatakse nelisada aastat“ (1Ms 15:13; vaata ka 1Ms 17:8; Ap 13:17). Loomuli kult nii läkski ning Moosese teise raamatu esimestes peatükkides on tulevaste sugupõlvede jaoks kirjas meelierutav lugu nende lunastamisest (5Ms 15:13) ja Egiptusest päästmisest (2Ms 14:13). See on sümbol, mudel lunastamisest ja päästmisest, mille oleme saanud Kristuses Jeesuses. Issand tahab rahvale selles salmis meelde tuletada, kus nad on olnud ja kes nad on olnud – nemadki olid võõrad võõral maal.

Teisisõnu, tuletage meelde, et teiegi olite ühiskonnas tõrjutud, väljatõugatud, lausa orjastatud ning elasite tugevamate armust, kes võisid teid kuritarvitada ja tegidki seda sageli. Kuigi Iisrael oli valitud rahvas, Jumalast kutsutud, „preestrite kuningriik“ (2Ms 19:6), ning kuigi nende ja võõramaalaste vahel oli mõningaid erinevusi – eriti religioossete teenistustega seoses –, tuli võõramaalast, lesknaist ja orbu kohelda „inimõiguste“ mõistes sama lahkelt ja õiglaselt, nagu iisraellased soovisid, et neid koheldaks.

`Loe Mt 7:12. Kuidas on siinsesse salmi kätketud Issanda sõnad muistsele Iisraelile selle kohta, kuidas kohelda endast nõrgemaid?`

Iisraellastele suunatud manitsus selle kohta, kuidas kohelda heidikuid, ei olnud muistses maailmas sugugi tavaline. Nii mõnelgi juhul koheldi nagu loomi, kui niigi hästi.

Iisrael aga pidi olema teistsugune, valguseks rahvastele. See vahe ilmnes Jumalas, keda nad kummardasid, selles, kuidas nad Teda kummardasid, ning kogu ususüsteemis, mille alus oli Jumalast antud tõde. Jah, lahke suhtumine tõrjututesse oleks maailmale tunnistanud võimsalt nende Jumala ülemvõimust ja nende usust. Teatud mõttes olidki nad ju sellepärast olemas, et tunnistada maailmale oma Jumalast.