---
title: 'Elupuu'
date: 14/11/2021
---

Meist kelleltki ei küsitud, kas me tahame siin olla. Meie käes polnud valikut hakata olemas olema, samuti nagu me ei valinud, kus ja millal sündisime ning kes olid meie vanemad.

Sama lugu oli Aadama ja Eevaga. Seda, et Jumal nad lõi, said nemad sama vähe valida kui puuleht, kivi või mägi. Meile, inimestele, ei ole antud mitte ainult olemasolemist (kivi on olemas) ega elu (amööbil on elu), vaid meile on antud elu mõistusega, vabade, Jumala näo järgi tehtud olevustena.

Kuid ikkagi ei saanud meie valida, et hakkame olemas olema mõistusega, vabade, Jumala näo järgi tehtud olevustena. Küll aga pakub Jumal meile valikut jääda olema; see tähendab valikut saada elu, igavene elu Temas, mida võimaldab Jeesus ja Tema ristisurm.

`Loe 1Ms 2:8, 9, 15–17 ja 1Ms 3:22, 23. Millised kaks valikuõigust andis Jumal Aadamale tema elus?`

„Keset Eedenit kasvas elupuu, mille viljal oli jõud anda püsiv elu. Kui Aadam oleks jäänud kuulekaks Jumalale, oleks tal alati olnud vaba juurdepääs sellele puule ja ta oleks elanud igavesti. Ent kui inimene patustas, võeti talt ära võimalus süüa elupuust. Nüüdsest allus senini täiuslik inimlaps surmale. Jumala kohtuotsus: „Sa oled põrm ja pead jälle põrmuks saama!“ osutab elu täielikule kustumisele.“ – Ellen G. White, „Suur võitlus“, lk 532, 533.

Seega tutvustab Piibel meile päris algusest peale kaht võimalust, millest peab valima ühe: kas igavene elu, mis algselt pidigi olema, või igavene surm, mis on teatavas mõttes lihtsalt naasmine olematusse, millest tulime.

Seegi on huvitav, et „elupuu“, mis annab Pühakirja sõnul surematuse ja mida näeme esmakordselt Piibli esimeses raamatus, tuleb uuesti esile Piibli viimases raamatus. Loe Ilm 2:7 ja Ilm 22:2, 14. Tõenäoliselt on siinne sõnum see, et kuigi meil pidi esialgu olema juurdepääs elupuule, kaotasime selle patu pärast. Lõpuks aga, kui patuprobleem on tänu Jeesusele ja lunastusplaanile lõplikult ja täiesti lahendatud, pääsevad lunastatud – need, kes valisid elu – elupuu juurde, nagu oli meie jaoks päris alguses kavandatud.

`Mõtle sellele, kuidas valime oma igapäevaste valikute kaudu kas elu või surma?`