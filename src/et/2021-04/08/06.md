---
title: 'Kummardamise küsimus'
date: 18/11/2021
---

Issanda ja Iisraeli vahelises lepingusuhtes oli väga olulisel kohal kummardamine. Iisraellased erinesid kogu muust nende ümber olevast maailmast sellega, et üksnes nemad olid tõelist Jumalat kummardav rahvas. Paganlikus maailmas olid seevastu väärjumalad ja -jumalannad, kes polnud päriselt üldse jumalad. „Nähke nüüd, et see olen mina, ainult mina, ega ole ühtki jumalat minu kõrval“ (5Ms 32:39).

`Loe 5Ms 4:19; 5Ms 8:19; 5Ms 11:16 ja 5Ms 30:17. Mille eest kõik need salmid hoiatavad? Miks on väga tähtis Iisraeli rahvast selle eest hoiatada?`

Tuhandeid aastaid tagasi, just nagu tänapäevalgi, elas Jumala rahvas kultuuris ja keskkonnas, mille normatiivid, traditsioonid ja arusaamad olid enamasti nende usule vastupidised. Seega peab Jumala rahvas olema alati valvel, et nad ei hakkaks kummardama selle maailma võimalusi, selle iidoleid ja „jumalaid“.

Meie Jumal on „püha vihaga Jumal“ (5Ms 4:24; 5Ms 5:9; 5Ms 6:15) ning üksnes Tema kui meie Looja ja Lunastaja väärib meie kummardamist. Siin ei ole keskteed: me kas kummardame Issandat, kes annab elu, hea ja õnnistused, või kummardame mingit muud jumalat, millega kaasneb kuri, needus ja surm.

`Loe Ilm 13:1–15 ja pööra tähelepanu sellele, kuidas siin kummardamisest räägitakse. Siis kõrvuta need salmid Ilm 14:6–12ga. Millistest sündmustest siin Ilmutusraamatus peegelduvad vastu Moosese viiendas raamatus (ja tegelikult kogu Pühakirjas) antud hoiatused valest kummardamisest?`

Kontekst on küll erinev, aga teema on sama: kas inimesed kummardavad tõelist Jumalat ja saavad elu või alluvad nad survele (olgu see avalik või salakaval) ja tühistavad truudusevande Jumalale ning on surmalapsed? Lõppude lõpuks on vastus sellele iga inimese südames. Jumal ei sundinud muistset Iisraeli Talle järgnema ning Ta ei sunni ka meid. Ilmutusraamatu 13. peatükist näeme, et metsaline ja tema kuju rakendavad sundust. Aga Jumala töömeetodiks on armastus.

`Kuidas tagada, et me ei tühistaks isegi mitte märkamatult truudusevannet Jeesusele mõne teise jumala pärast?`