---
title: 'Ei ole sulle raske täita'
date: 17/11/2021
---

5Ms 30. peatüki algussalmides räägib Issand, mis võinuks juhtuda, kui inimesed kahetsenuks ja pöördunuks oma kurjadelt teedelt. Kuivõrd imelisi tõotusi neile pakuti!

`Loe 5Ms 30:1–10. Millised tõotused Jumal neile annab, vaatamata tõsiasjale, et siin räägitakse sõnakuulmatuse korral toimuvast? Mida õpime siit Jumala armu kohta?`

Kindlasti oli neid sõnu lohutav kuulda. Ometi polnud mõte selles, et tühja kah, kui rahvas Jumala korraldustele selja pöörab. Issand ei paku kellelegi odavat armu. Need sõnad pidid inimestele näitama Jumala armastust ja panema nemad omakorda armastama Teda nii, et nende armastus avalduks sõnakuulmises sellele, mida Tema neil teha palus.

`Loe 5Ms 30:11–14. Mida Issand siin neile ütleb? Milline alustõotus neis salmides kirjas on ja millised salmid Uues Testamendis kajastavad sinu meelest sama tõotust?`

Vaata seda ilusas keeles ja paikapidava loogikaga väljendatud üleskutset. Issand palub rahval teha midagi, mida ei ole raske täita. Jumala korraldust ei ole neil liiga „raske“ ehk „mõistatuslik“ mõista. Samuti pole see „kättesaamatu“, neist kuskil kaugel. See ei ole taevas, nii kaugel, et keegi teine peab selle neile kätte toimetama; ega ole see mere taga, et keegi teine peab selle neile tooma. Issand ütleb seevastu: „Vaid sõna on sinule väga ligidal, sinu suus ja sinu südames, et seda täita“ (5Ms 30:14). Sa tunned seda niivõrd hästi, et suudad sellest rääkida, ning see on su südames, nii et sa tead, mida pead tegema. Seega ei ole vabandust olla sõnakuulmatu. „Kõik Tema käsud annavad volituse ja suutlikkuse.“ – Ellen G. White, „Kristuse tähendamissõnad“, lk 333.

Tegelikult tsiteerib apostel Paulus kõnealuseid salme Kristuses saadava pääste kontekstis; see tähendab, et Paulus osutab neile kui usu kaudu saadava õiguse näidetele. (Vaata Rm 10:6–10.)

Seejärel, pärast neid salme viiendas Moosese raamatus, palutakse Iisraeli lastel valida elu või surm, õnnistus või needus. Kui nad valivad armu ja usu abil elu, saavad nad selle.

`See ei ole ju tänapäevalgi teistmoodi?`