---
title: 'Misjonilugu'
date: 19/11/2021
---

#### Usupalve Dallases

_Loo on kirja pannud Ruber Leal._

Vajasin julgustamist ja Jumal andis seda väga ootamatul moel. Kahe viimase aasta jooksul olin käinud kord nädalas Dallase linnaraamatukogus (USAs Texase osariigis) oma doktoriväitekirja kirjutamas. Üks kodutu mees, kes loeb sageli raamatukogu fuajees, palub mult alati raha, kui mind näeb. Olen keeldunud raha andmast ning toon selle asemel toitu ja annan talle. Vaatamata püüdlustele sõbralik olla ja vestelda, näib ta alati pahasena. Võib olla seetõttu, et ma ei anna talle kunagi raha.

Ühel päeval leidis ta mu raamatukogu trepikojas ja oli väga erutatud.

„Mis lahti, Gerald?“ küsisin ma.

Ta ütles mulle, et tal on vaja Jumalat.

Esimese hooga polnud ma Geraldi siiruses kindel. Aga me vestlesime lunastusplaanist ja ma küsisin, kas ta tahab võtta Jeesuse vastu oma elu Issandaks ja Päästjaks.

„Jah!“ hüüatas Gerald.

Juhendasin teda palvetama Jeesuse vastuvõtmise palvet.

Pärast seda päeva ei näinud ma teda kuus kuud.

Siis, vähe aega enne USA tänupüha (novembri lõpus), astusin ma raamatukokku ja nägin kohe oma kodutut sõpra.

Ootasin, et Gerald küsib mult raha, aga ta ei küsinud.

See-eest naeratas ta mulle nii laialt, nagu ta kunagi polnud naeratanud. Ta hakkas mulle jutustama, kuidas Jumal oli tema südames viimase poole aasta jooksul töötanud.

Ta ütles, et oli liitunud kogudusega ja käinud igal nädalal palvekoosolekul. Ta luges peast ette kõik piiblisalmid, mida oli viimase kuue kuu jooksul pähe õppinud.

Ta näitas mulle ka oma Piiblit.

Olin ülirõõmus! Palvetasime koos ja ta lõpetas minu jaoks ilusaima palvega. Kui hüvasti jätsime, tõmbasin taskust välja raha ja ütlesin: „Gerald, rõõmsat tänupüha!“

_Ruber Leal töötab pereteenistuse juhina Seitsmenda Päeva Adventistide Texase Liidus. See misjonilugu illustreerib Seitsmenda Päeva Adventistide koguduse strateegilise plaani „Mina lähen“ eesmärki nr 2: „Julgustada ja mitmekesistada adventmisjonit suurlinnades.“ Rohkemat saad teada aadressilt IWillGo2020.org._