---
title: 'Moosese viies raamat hilisemates kirjutistes'
date: 04/12/2021
---

### Selle nädala õppeaine
2Kn 22. ptk; Ne 9:6; Jr 7:1–7; Ps 148:4; Jr 29:13; Mi 6:1–8; Tn 9:1–19.

> <p>Juhtsalm</p>
> „Üksnes sinu vanemaid on Issand eelistanud, armastades neid, ja on pärast neid valinud nende soo, see on teid, kõigi rahvaste seast, nagu see tänapäeval on“ (5Ms 10:15).

Piiblis, eriti Vanas Testamendis, paelub tõsiasi, et väga sageli tsiteerib see ennast või viitab endale; see tähendab, et hilisemad kirjamehed viitavad varem Vanasse Testamenti kirjutatule, kasutades kunagisi autoreid ja nende kirjutisi oma seisukoha väljendamiseks.

Näiteks suunab Ps 81 pilgu tagasi Moosese teise raamatu juurde ja tsiteerib siis peaaegu sõna-sõnalt kümne käsu sissejuhatust, sest laulja kirjutab: „Mina olen Issand, sinu Jumal, kes tõi sind Egiptusemaalt“ (Ps 81:11).

Vana Testament tsiteerib läbivalt Moosese esimest raamatut – eriti loomislugu –, viidates sellele näiteks nii: „Ma vaatasin maad, ja ennäe, see oli tühi ja paljas; ma vaatasin taeva poole, aga seal ei olnud valgust“ (Jr 4:23; vaata ka 1Ms 1:2).

Ja tõesti, paljudel kordadel suunavad Vana Testamendi hilisemad kirjutajad, näiteks prohvetid, meid tagasi Moosese viienda raamatu juurde, millel oli vägagi keskne koht varase Iisraeli elus lepingurahvana. Sellel nädalal vaatleme, kuidas hilisemad kirjutajad seda raamatut kasutasid. Millistele osadele Moosese viiendast raamatust nad viitasid ja milliseid mõtteid tõid esile, mis on kohased meiegi jaoks tänapäeval?

_Selle nädala õppetükki õppides valmistud hingamispäevaks, 11. detsembriks._