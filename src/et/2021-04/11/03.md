---
title: 'Taevas ja taevaste taevas'
date: 06/12/2021
---

Viies Moosese raamat teeb selgeks tõsiasja, et seadus ja leping olid väga tähtsad nii Iisraeli ja Jumala vahelise suhte jaoks kui ka „valitud“ rahva ülesande jaoks (5Ms 7:6; 5Ms 14:2; 5Ms 18:5).

`Loe 5Ms 10:12–15, kus rõhutatakse korduvalt seadust ja Iisraeli valimist. Mida peab aga Piibel silmas mõistega „taevaste taevas“? Mida Mooses selle fraasiga öelda tahab?`

Ei ole täiesti selge, mida „taevaste taeva“ all mõeldakse, vähemalt antud kontekstis, kuid Mooses suunab pilgu Jumala majesteetlikkusele, võimule ja suursugususele. See tähendab, et Tema oma pole mitte ainult taevas, vaid ka „taevaste taevas“, mis on ilmselt piltlik väljend ja räägib Jumala täielikust võimust loodu üle.

**Loe järgmisi piiblisalme, mille kõigi aluseks on viiendas Moosese raamatus olev väljend. Millele iga juhtum osutab ja kuidas näeme siin Moosese viienda raamatu mõju?**

`1Kn 8:27`

`Ne 9:6`

`Ps 148:4`

Ne 9. peatükk toob eriti selgelt esile Jumala kui Looja teema; Tema üksi väärib jumaldamist. Tema tegi kõik, ka „taevaste taevad ja kõik nende väe“ (Ne 9:6). Ne 9:3 teeb teatavaks tõsiasja, et nad „lugesid Issanda, oma Jumala Seaduse raamatut“ – nagu Joosijagi ajal, oli tõenäoliselt tegu viienda Moosese raamatuga –, mis seletab, miks kasutasid leviidid mõni salm hiljem Jumala ülistamise ja tänusõnade seas väljendit „taevaste taevas“, mis pärines otseselt viiendast Moosese raamatust.

`Vähe sellest, et Jumal on loonud maa, on Ta loonud ka „taevaste taeva“. Ja mõelda vaid, seesama Jumal läks ristile! Miks on väga kohane vastata sellele, mida Jumal on meie heaks teinud, Tema kummardamisega?`