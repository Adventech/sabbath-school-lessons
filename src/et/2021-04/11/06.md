---
title: 'Taanieli palve'
date: 09/12/2021
---

Üks tuntuimaid Vana Testamendi palveid üldse on Taanieli 9. peatükis. Leidnud prohvet Jeremija kirjutist lugedes, et Iisraeli „varemeisoleku“ (Tn 9:2) aeg, seitsekümmend aastat, oli lõppemas, hakkas Taaniel innukalt palvetama.

Oli see vast palve – südantliigutav ja pisaraterohke palumine, mille käigus tunnistas prohvet üles enda ja oma rahva patud ning tunnustas samas Jumala õiglust neid tabanud õnnetuse keskel.

`Loe Tn 9:1–19. Millised otseselt viiendasse Moosese raamatusse tagasi ulatuvad teemad sa leiad?`

Taanieli palve on kokkuvõte just sellistest tagajärgedest, mille eest rahvast viiendas Moosese raamatus hoiatati, kui nad oma lepingupoolt ei pea. Kaks korda osutas Taaniel „Moosese Seadusele“ (Tn 9:11, 13), kuhu päris kindlasti kuulus ka viies Moosese raamat ja millele võidi antud juhul eelkõige viidata.

Viiendas Moosese raamatus öeldu kohaselt viidi iisraellased oma maalt ära (vaata 5Ms 4:27–31 ja 5Ms 28. ptk) sellepärast, et nad ei kuulanud sõna; juhtus täpselt see, mida Mooses (5Ms 31:29) oli ette öelnud.

Väga kurb oli seegi, et ümberkaudsete rahvaste silmis muutus Iisrael „teotusealuseks“ (Tn 9:16), selle asemel, et öelda: „See suur rahvas on tõesti tark ja mõistlik rahvas!“ (5Ms 4:6)

Taaniel ei esitanud pisaratele ja palumisele vaatamata kordagi küsimust, mida väga paljud küsivad, kui häda neid tabab: „Miks?“ Ta ei küsinud seda kordagi, sest tänu viiendale Moosese raamatule teab ta täpselt, miks kõik nii läks. Nimelt pakkus Moosese viies raamat Taanielile (ja teistele pagendatutele) tausta mõistmaks, et neile osaks saanud kurjus ei olnud pime saatus, pime juhus, vaid nende sõnakuulmatuse vili, täpselt see, mille eest neid hoiatati.

Võib-olla veel tähtsam oli aga tõsiasi, et Taanieli palve väljendas kõigi sündmuste kiuste lootust. Jumal polnud neid hüljanud, ükskõik kui väga see niimoodi tunduda võis. Moosese viies raamat aitas neil oma olukorda mõista, kuid osutas ka uuendamise tõotusele.

`Loe Tn 9:24–27 olevat prohvetikuulutust Jeesusest ja Tema ristisurmast. Miks anti Taanielile (ja meile teistele) selline prohvetikuulutus Iisraeli vangipõlve ja tagasituleku kontekstis?`