---
title: 'Seaduse raamat '
date: 05/12/2021
---

Juuda kuningas Joosija, kes oli kuningaks saades kaheksa-aastane, valitses 31 aastat (aastail 640–609 eKr), enne kui sai lahinguväljal surma. Tema valitsemise kaheksateistkümnendal aastal juhtus midagi, mis muutis vähemalt mingiks ajaks Jumala rahva ajalugu.

`Loe läbi 2Kn 22. peatükk. Mida see juhtum meile õpetab?`

Õpetlased on ammugi järeldanud, et „Seaduse raamat“ (2Kn 22:8) oli viies Moosese raamat, mis oli rahva jaoks tõenäoliselt palju aastaid kadunud olnud.

„Joosija oli sügavalt liigutatud, kui talle esmakordselt vana käsikirja üleskutseid ja hoiatusi loeti. Kunagi varem polnud ta nii täielikult mõistnud, et Jumal oli nii selgelt asetanud Iisraeli ette „elu ja surma, õnnistuse ja needuse“ (5Ms 30:19)… Raamatus leidus rohkesti kinnitusi Jumala tahtlikkusest päästa täielikult need, kes panevad oma lootuse Temale. Nii nagu Ta oli nad vabastanud Egiptuse orjusest, nii oli Ta valmis tegema uusi vägevaid tegusid, et asutada nad tõotatud maale ja panna maailma rahvaste etteotsa.“ – Ellen G. White, „Prohvetid ja kuningad“, lk 393.

Järgmise peatüki jooksul näeme, kui tõsiselt püüdis kuningas Joosija pidada Issanda „käske, manitsusi ja määrusi kõigest südamest ja kõigest hingest“ (2Kn 23:3; vaata ka 5Ms 4:29; 5Ms 6:5; 5Ms 10:12; 5Ms 11:13). Ja selle usupuhastuse käigus pühiti ära ka „vaimudemanajad ja ennustajad, teeravid ja ebajumalad ja kõik jäledused, mida nähti Juudamaal ja Jeruusalemmas, et täide viia Seaduse sõnu, mis olid kirjutatud raamatus, mille preester Hilkija leidis Issanda kojast“ (2Kn 23:24).

Viies Moosese raamat oli täis hoiatusi ja manitsusi, et ei tehtaks ümberkaudsete rahvaste kommete järgi. Joosija tegevus ja kõik tema teod, mille hulgas oli ka ebajumalaid kummardavate preestrite hukkamine Samaarias (2Kn 23:20), näitab ju, kui kaugele oli Jumala rahvas läinud nende kätte usaldatud tõest. Selle asemel, et jääda pühaks rahvaks, kes nad pidanuksid olema, läksid nad kompromissile maailmaga, ehkki mõtlesid sageli: Aitäh, Issand, meil on Sinuga kõik korras.

Vägagi ohtlik enesepettus.

`Mida peaksime põhjalikult puhastama oma kodus ja isegi koguduse institutsioonides selleks, et tõeliselt kogu südame ja hingega Issandat teenida?`