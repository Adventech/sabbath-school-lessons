---
title: 'Mida Jumal nõuab?'
date: 08/12/2021
---

Väga suur osa prohvetite kirjutistest on üleskutsed ustavusele. Ja mitte ainult ustavusele üldiselt, vaid just ustavusele iisraellaste enda lepinguosa suhtes, mis kinnitati üle vahetult enne rahva astumist tõotatud maale. Täpselt seda viies Moosese raamat kirjeldabki: Jumala lepingu taaskinnitamist Iisraeliga. Nüüd, kui Iisrael oli 40 aastat ringi rännanud, hakkas Issand täitma oma lepingulubadusi,
lepingu omapoolset osa. Ja Mooses manitses inimesi täitma nendepoolset osa. Suur osa prohvetite kirjutisi olid põhimõtteliselt ühesugused tungivad üleskutsed rahvale, et nad peaksid lepingut.

`Loe Mi 6:1–8. Mida ütleb Issand siin rahvale ja kuidas on see seotud Moosese viienda raamatuga? (Vaata ka Am 5:24 ja Ho 6:6.)`

Piibliteadlased on näinud neis Miika raamatu salmides „lepinguprotsessi“, kus Issand kaebab oma rahva kohtusse ehk algatab nende vastu kohtuasja lepingu rikkumise pärast. Antud juhul ütleb Miika, et „Issandal on oma rahvaga riid“ (Mi 6:2), ning sõna „riidlemine“ (riv) tähendab siin õigusvaidlust. Issand algatab rahva vastu kohtuasja ja kasutab kujundeid, mis (lisaks suhete küljele) viitavad lepingu seaduslikule küljele. Öeldu ei peaks meid üllatama, sest seadus oli ju lepingus väga tähtis.

Märkad sedagi, et Miika võtab otseselt üle Moosese viienda raamatu sõnastuse: „Ja nüüd, Iisrael, mida nõuab Issand, su Jumal, sinult muud, kui et sa kardaksid Issandat, oma Jumalat, käiksid kõigil tema teedel ja armastaksid teda, ja et sa teeniksid Issandat, oma Jumalat, kõigest oma südamest ja kõigest oma hingest, et sa peaksid Issanda käske ja seadusi, mis ma täna sulle annan, et su käsi hästi käiks?“ (5Ms 10:12, 13).

Sõnasõnalise väljavõtte asemel vahetab Miika Moosese viienda raamatu „seaduse kirjatähe“ sõnad „seaduse vaimu“ sõnade vastu, mis kirjeldavad õiglust ja halastust.

Tundub, et siin tahetakse öelda: nähku pinnapealne religioon ja vagadus välja kui tahes hea (palju loomohvreid, näiteks „tuhanded jäärad“), ei kujuta see Jumala lepingulist suhet Iisraeliga. Mis kasu on sellisest välisest vagadusest, kui inimesed näiteks, „ihaldavad põlde ja haaravad need endile, kodasid, ja võtavad need ära; nad rõhuvad meest ja ta koda, igaühte ja ta pärisosa“ (Mi 2:2)? Eeldati, et Iisrael on valguseks maailmale, mille kohta ütlevad rahvad imetlusega: „See suur rahvas on tõesti tark ja mõistlik rahvas“ (5Ms 4:6). Niisiis tuli neil toimida targalt ja mõistlikult, millega kaasnes ka inimeste kohtlemine õiglaselt ja halastusega.