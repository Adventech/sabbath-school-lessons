---
title: 'Viies Moosese raamat Jeremija raamatus '
date: 07/12/2021
---

Aastaid tagasi oli üks agnostikust noormees kirglik tõeotsija ning valmis suunduma sinna, kus iganes tõde oli. Lõpuks hakkas ta uskuma Jumalasse – Isasse ja Pojasse – ning võttis omaks ka seitsmenda päeva adventistide sõnumi. Tema lemmiksalmiks Piiblis oli Jr 29:13: „Ja te otsite mind ja leiate minu, kui te nõuate mind kõigest oma südamest.“ Ent aastaid hiljem Piiblit uurides avastas ta samas salmis tagasivaate viienda Moosese raamatusse. See tähendab, et Jeremija laenas oma sõnad Mooseselt.

`Loe 5Ms 4:23–29. Mis on Iisraelile antud tõotuse kontekst ja kuidas on see seotud meiga tänapäeval?`

Oleme juba näinud, et viies Moosese raamat taasavastati kuningas Joosija valitsemise ajal. Sellesama kuninga valitsusajal alustas Jeremija oma elutööd. Pole ime, et Jeremija kirjutises on näha Moosese viienda raamatu mõju.

`Loe Jr 7:1–7. Mida palub Jeremija inimestel teha ja kuidas on see seotud viiendasse Moosese raamatusse kirja panduga?`

Mooses rõhutab oma viiendas raamatus ikka ja jälle tõsiasja, et iisraellaste elamine Kaananimaal oli tinglik ja sõnakuulmatutena ei pidanud nad jääma paika, mille Jumal oli nende jaoks valinud. Vaata näiteks hoiatust Jr 7:4, mis annab mõista, et kuigi tegu oli Jumala templi ja valitud rahvaga, polnud millelgi kaalu juhul, kui inimesed olid sõnakuulmatud.

Sõnakuulmise osaks oli suhtumine võõrastesse, vaeslastesse ja lesknaistesse ning see mõttekäik pärineb otseselt viiendast Moosese raamatust ja lepingusätetest, mida rahval tuli järgida: „Ära vääna võõra ja vaeslapse õigust, ja ära võta pandiks lesknaise riideid“ (5Ms 24:17; vaata ka 5Ms 24:21; 5Ms 10:18, 19; 5Ms 27:19).

`Loe Jr 4:4 ja võrdle seda 5Ms 30:6-ga. Milline sõnum rahvale siin on ja kuidas rakendub see põhimõte sama hästi Jumala tänapäevase rahva kohta?`