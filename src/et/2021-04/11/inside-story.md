---
title: 'Misjonilugu'
date: 10/12/2021
---

#### Jumala täiuslik ajastus

_Kirja pannud Eliane Hosokawa Imayuki._

Marcia Yuassa, üks tuhandetest Brasiilia pagulastest, kes töötavad pikki tunde Jaapani keskosa tehastes, oli sunnitud haigestumise tõttu jääma koduseks.

Naisel olid kohutavad valud ja ta ei teadnud, kuidas oma perekonna eest hoolt kanda või üldse elus püsida. Ta kisendas Jumala poole, et Jumal ei lubaks tal surra.

Suutmata oma hädas kuigivõrd tegutseda, veetis ta palju aega internetis.

Ühel päeval komistas naine veebis toimuvale piiblipõhisele tervisekursusele, mida korraldas seitsmenda päeva adventistist arst Brasiilias. Marcia vaatas kõiki kättesaadavaid YouTube’i-videoid ja sai mitmesuguste eluviisiküsimuste kõrval teada ka seitsmenda päeva hingamispäevast. Seejärel, kui ta otsis sotsiaalmeedias oma nooruspõlve sõpru Brasiilias, leidis ta endise klassikaaslase, kes oli äsja endale konto loonud. Marcia uuendas rõõmsalt tutvust oma vana sõbraga ja rääkis talle telefonis õhinal oma uutest leidudest tervise ja hingamispäeva alal. Sõber kuulas tähelepanelikult ja ütles siis, kui Marcia lõpetas, et tema teenib Jeesust hingamispäeval. Temast oli saanud seitsmenda päeva adventist pärast seda, kui tal oli Marciaga side katkenud. Kaks naist hakkasid koos Piiblit uurima.

Mõne aja pärast saatis sõber Marciale tema piirkonna adventkoguduse ja pastori kontaktandmed. Aga kui Marcia koguduse aadressi nägi, sai ta aru, et see on teises linnas, liiga kaugel, et seal käia, sest ta ei juhtinud autot. Siiski helistas ta kogudusse ja rääkis minuga, pastori naisega.

Tema üllatuseks teatasin talle, et linnas, kus ta elab, Iwatas, on loodud piibliuurimisgrupike, mis koguneb esimest korda just sel nädalal.

Kolm päeva hiljem kogunes grupp Marcia kodust kilomeetri kaugusel; see oli nii lähedal, et Marcia sai sinna jala minna. Jumal on ta haiguse ravinud ja 54aastane Marcia pole sellest ajast alates ühtki koosolekut vahele jätnud.

_Marcia sai seitsmenda päeva hingamispäevast teada interneti vahendusel. Osa selle veerandaasta kolmeteistkümnenda hingamispäeva annetusest läheb projekti heaks, mis aitab paljudel inimestel Jaapanis, eriti noortel, õppida Jeesust tundma interneti vahendusel. Täname, et kavatsete heldelt annetada._