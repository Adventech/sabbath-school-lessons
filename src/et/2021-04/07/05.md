---
title: 'Ori Egiptuses'
date: 10/11/2021
---

Viiendas Moosese raamatus ilmub üha uuesti esiplaanile teema, et Issand lunastas oma rahva Iisraeli Egiptusemaalt. Ikka ja jälle tuletatakse neile meelde, mida Jumal nende heaks tegi: „Ja Issand viis meid Egiptusest välja vägeva käega ja väljasirutatud käsivarrega suure hirmu saatel, tunnustähtedega ja imetegudega“ (5Ms 26:8; vaata ka 5Ms 16:1–6).

Tegelikult korratakse Egiptusest väljatulekut kogu Vana Testamendis näitena Jumala võimsast vabastamisest – Ta vabastas nad armulikult Egiptuse orjusest ja rõhumise alt: „Jah, ma tõin sind Egiptusemaalt ja lunastasin orjusekojast“ (Mi 6:4). Ka Uues Testamendis esineb sama mõte – Egiptusest väljatulek sümboli- seerib Jumala suurt väge lunastada inimene Kristusesse uskumise kaudu: „Usus läbisid nad Punase mere otsekui kuiva maa, ja kui egiptlased püüdsid teha sedasama, siis nad uppusid“ (Hb 11:29; vaata ka 1Kr 10:1–4).

`Loe 5Ms 5:6–22, kus Mooses kordab seadust, kümmet käsku, Jahvega sõlmitud lepingu tingimuste alust. Vaata tähelepanelikult neljandat käsku ja selle põhjendust. Mis siin väljendab seaduse ja armu tõelisust?`

Mooses kordab põhilist korraldust puhata seitsmenda päeva hingamispäeval, kuid tõstab esile veel midagi. Kuigi seadus sai kivisse kirjutatud Egiptusest väljatuleku ajal, laiendab Mooses siin varemöeldut. Pea hingamispäeva mitte üksnes loomise mälestuseks, vaid ka Egiptusest lunastamise mälestuseks. Jumala arm päästis rahva Egiptusest ning pakub neile hingamist nende tegudest (Hb 4:1–5). Nüüd, vastusena Jumala osutatud armule, tuleb neil laiendada seda armu ka teistele.

Sel juhul saab hingamispäevast lisaks loomise võimsale mälestusmärgile ka lunastuse ja armu tähis. Puhaku leibkonnas kõik; nii lapsed, sulasrahvas, loomad kui ka nende keskel olevad võõramaalased. Hingamispäev avardub armuks, mida juudid teistelegi edastasid, ka neile, kes ei kuulunud lepingurahva hulka. Ja selline korraldus on Jumala käsu keskpaigas. Seda, mida Jumal heldelt iisraellaste heaks tegi, tuleb neil teha teistele inimestele. Nii lihtne see ongi.

`Loe Mt 18:21–35. Kuidas avaldub selle tähendamissõna põhimõte hingamispäeva käsus, eriti nii, nagu see on esile tõstetud viiendas Moosese raamatus?`