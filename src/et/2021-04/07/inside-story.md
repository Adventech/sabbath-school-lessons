---
title: 'Misjonilugu'
date: 12/11/2021
---

#### Inglid kaitsesid mu poissi

_Loo on kirja pannud Joelle Akiki Barkanian._

4\. august 2020 oli Liibanoni pealinnas Beirutis samasugune nagu iga teine päev.

Olin just lõpetanud oma kodu koristamise, sest valmistusime sõprade tulekuks, keda me polnud COVID-19 pandeemia tõttu mõnda aega näinud.

Mu vanim poeg, 7aastane James, tegi suures õhinas valmis tervituspildi ja riputas selle uksele, et seda näeksid seitsmenda päeva adventistidele kuuluvast Lähis-Ida Ülikoolist tulevad sõbrad. Töötasin ülikoolis majandusõpetajana. „Tere tulemast,“ oli kirjutatud pildile, kuhu oli joonistatud kolm nägu ja kolm südant.

Nägin, et prügikastid vajasid tühjendamist, ja käisin toad läbi. Kui jõudsin välisukseni, et prügikotid välja viia, võpatas maja järsku. Vaatasin aknast välja, et näha, mis juhtus, ja nägin, kuidas James jälgis paigaletardunult verandale viiva klaasukse kinnitustest välja libisemist. Samas sähvatas mulle pähe, mida see tähendab. Hüüatasin: „Tule klaasi juurest ära!“

Olin vaevalt sõna suust saanud, kui teine plahvatus purustas kahekordse klaasukse kildudeks, mis sadasid Jamesile kaela. Minu kaks teist last, 4aastane Peter ja 2aastane Katelyn, hakkasid karjuma. Mu abikaasa võttis Jamesi purunenud klaasi alt välja, tõstis õlgadele ja jooksis temaga õue. Sellest, mida ma sekundi murdosa jooksul nägin, teadsin, et James ei jää ellu. Tormasin välja ja surusin Jamesi tihedalt vastu rindu, arvates, et ta on surnud. Olin šokis, nutsin ega kuulnud midagi muud kui vinguvat heli kõrvus. Siis jõudis minuni abikaasa hääl. „Jamesiga on kõik korras,“ kordas ta üha.

4\. augustil kell 6.08 pärastlõunal saatis Jumal oma ingli kaitsma mu poega klaasi eest. James oli paljajalu, üll lühikesed püksid ja T-särk, kuid ometi polnud tal ainsatki kriimustust. Ingel varjas teda. „Sest tema annab oma inglitele sinu pärast käsu sind hoida kõigil su teedel“ (Ps 91:11). Samal õhtul enne magamaminekut palvetas James: „Armas Jeesus, palun õnnista seda päeva ja iga päeva. Ja palun ära luba sellisel asjal, mis täna klaasiga juhtus, mitte kunagi enam juhtuda. Ja aita meil olla kaitstud. Jää meiega. Aamen.“

Mu poja palve pani mu südame igatsema Jeesuse peatset tulekut.

Järgmisel päeval võtsin tervituspildi ukselt alla. Hoian seda alles. Mõnikord ootame suuri asju ja unustame, kuidas meie plaanid sekunditega muutuvad, unistused purunevad ning võime oma kallid kaotada. Meil on alati vaja Jeesuse tagasitulekuks valmis olla.

_See misjonilugu illustreerib Seitsmenda Päeva Adventistide koguduse strateegilise plaani „Mina lähen“ vaimuliku kasvu eesmärki nr 5: „Õpetada üksik­isikuid ja perekondi elama Vaimust täidetud elu.“ Rohkemat saad teada aadressilt IWillGo2020.org._