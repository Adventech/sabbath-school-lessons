---
title: 'Seadus viiendas Moosese raamatus'
date: 08/11/2021
---

Kaananimaa piiril olev heebrea rahvas, Jumala valitud rahvas, on lõpuks pärimas maad, mille Jumal on neile tõotanud. Ja, nagu näinud oleme, kujutab viies Moosese raamat endast Moosese viimaseid juhtnööre heebrealastele enne, kui nad maa oma valdusse võtavad. Nende juhiste hulgas on aga korraldus olla sõnakuulelik.

`Loe läbi järgmised piiblisalmid. Millist mõtet ikka ja jälle ja jälle rõhutatakse ning miks on see inimeste jaoks väga tähtis? (5Ms 4:44; 5Ms 17:19; 5Ms 28:58; 5Ms 30:10; 5Ms 31:12; 5Ms 32:46; 5Ms 33:2).`

Moosese viiendat raamatut isegi diagonaalis lugedes näeme seda ülitähtsat osa, mis oli seadusele kuuletumisel Iisraeli rahva elus. Tegelikult oli see rahva lepinguline kohustus. Jumal oli nende heaks nii palju teinud ja jätkas nende heaks tegutsemist. Rahvas ei saanud sellest midagi ise enda heaks teha ega olnud seda algusest peale ära teeninud (selline on arm; Jumal annab meile seda, mida me ära ei teeni). Ja Ta palus vastuseks kuulekust Tema seadusele.

Praegu pole midagi teisiti. Jumala arm päästab meid lahus seaduse tegudest. „Me ju arvame, et inimene mõistetakse õigeks usu läbi, Seaduse tegudest sõltumata“ (Rm 3:28), ja me vastame seadusele kuuletumisega. Oleme seaduskuulekad pääste tulemusena, mida on meile nii heldelt antud, aga mitte püüdlusest saada kuulekuse abil päästetud, „seepärast, et Seaduse tegude tõttu ei mõisteta kedagi õigeks tema ees, sest Seaduse kaudu tuleb patutundmine“ (Rm 3:20). „Kui te armastate mind, siis pidage mu käske“ (Jh 14:15).

Viiendat Moosese raamatut saab pidada üheks suureks armu ja seaduse tähendamissõnaks. Jumal lunastab meid armust, teeb meie heaks seda, mida me enda heaks teha ei saa (just nagu Iisrael ei saanud ise Egiptusest põgeneda), ning meie elame omalt poolt usu kaudu Talle ja Tema seadusele kuulekat elu. Aadama pattulangemisest peale kuni inimesteni, kes elavad ahastuse ja metsalise märgi ajal, räägitakse neist kui inimestest, „kes hoiavad alal Jumala käske ja Jeesuse usku“(Ilm 14:12). Jumala suhe oma lepingurahvaga on seadus ja arm. Jumala arm andestab meile üleastumise Tema seadusest ning Jumala arm võimaldab meil olla ka kuulekad Tema seadusele; see sõnakuulmine lähtub meie lepingulisest suhtest Temaga.

`Kuidas vältida käsumeelsusse langemise lõksu, kui oleme kuulekad seadusele?`