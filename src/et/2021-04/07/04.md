---
title: 'Lᵉtov lak'
date: 09/11/2021
---

Skeptikud, need, ked otsivad põhjusi Piibel kõrvale lükata, osutavad sageli Jumala karmidele sõnadele, mida nad Vanast Testamendist leiavad. Nende arusaama kohaselt oli Vana Testamendi Jumal vali, süüdistav ja pahatahtlik, eriti Jeesusega võrreldes. Tegemist ei ole värske väitega, kuid nüüd on see sama vigane kui sajandeid tagasi, mil see esmakordselt esile kerkis.

Ikka ja jälle esitleb Vana Testament Issandat isikuna, kes armastab oma muistset Iisraeli rahvast ja tahab tema jaoks vaid parimat. Ning see armastus saab vägagi avalikuks viiendas Moosese raamatus.

`Loe 5Ms 10:1–15. Mis on nende salmide taust ja mida õpetavad need meile sellest, mida Jumal oma rahva suhtes tundis, isegi pärast seda, kui nad olid patustanud? Milline õppetund armust neis meile on?`

Siit õhkub Jumala armu ja armastust Iisraeli vastu. Pane eriti tähele 12. ja 13. salmi. Tegemist on ühe pika lausega, küsimusega, ning see küsimus on lihtne: Mida mina, Issand, palun teil teha muud…, kui et te käiksite mu teedel, armastaksite mind, teeniksite mind ja peaksite mu käske, et teie käsi hästi käiks?

Heebrea keeles on siinsed teise pöörde asesõnad ainsuses, „sina, sa“. Kuigi Jumal räägib kindlasti rahvaga tervikuna, pole Tema sõnadest kasu, kui iga inimene isiklikult neile ei kuuletu. Tervik on ainult nii hea nagu selle osade summa. Issand rääkis Iisraeliga kui rahvaga üks-ühele, isiklikult.

Me ei saa ka unustada 13. salmi lõpuosa: pea kõike seda lᵉtov lak ehk „et su käsi hästi käiks“. Nimelt käsib Jumal oma rahval olla sõnakuulelik sellepärast, et kuulekus on nende parimais huvides. Jumal tegi nad, Jumal on nende elu hoidja, Jumal teab, mis on nende jaoks parim, ning Tema tahab neile parimat. Tema headusele, Tema kümnele käsule kuuletumine on ju neile kasuks.

Käsku on tihtipeale võrreldud hekiga, kaitsemüüriga; kui Jumala järelkäijad jäävad selle kaitsvasse varju, siis on nad hoitud paljust halvast, mis mähiks neid vastasel juhul endasse ja hävitaks nad. Seega andis Jumal seaduse armastusest oma rahva vastu ning Tema seadusele kuuletudes käib inimeste käsi hästi.

`Mil viisil näeme, kuidas Jumala seadustele kuuletumine tagab meile hea käekäigu?`