---
title: 'Mitte sinu õiguse pärast'
date: 11/11/2021
---

Suur teema kristlikus religioonis ja tegelikult kogu piibellikus religioonis on õigeksmõistmine usu läbi. „Sest mida ütleb Pühakiri? „Aabraham uskus Jumalat, ja see arvestati talle õiguseks““ (Rm 4:3).

Ellen G. White’i tuntud väljaütlemine on: „Mis on õigus usu läbi? See on töö, mille teeb Jumal, kui paiskab põrmu inimese au ning teeb inimese heaks seda, mida inimese enda võimuses pole teha. Kui inimesed näevad, et nad ise pole midagi, on nad valmis saama kaetud Kristuse õigusega.“ – Ellen G. White, „The Faith I Live By“, lk 111.

Kui mõelda, kes on Jumal ja kui püha Ta on, vastandina sellele, kes oleme meie ja kui ebapühad me Temaga võrreldes oleme, on meie päästmine kahtlemata hämmastav armutegu. Ja seda see oli: armutegu leidis aset ristil, kui süütu Kristus suri süüdlaste pattude eest.

`Seda silmas pidades loe 5Ms 9:1–6. Mida ütleb Mooses rahvale, mis teeb väga selgeks, kui tõeline on Jumala arm vääritute jaoks? Kuidas peegeldab siin toimuv usu läbi saadava õiguse põhimõtet?`

Kui Pauluse evangeeliumi õpetuse saaks lühidalt kokku võtta, siis ehk sobiks selleks fraas 5Ms 9:5: Jumal päästab sind „mitte sinu õiguse ja südame siiruse pärast“. Ta teeb seda hoopis „igavese evangeeliumi“ (Ilm 14:6) tõotuste pärast; „mitte meie tegude järgi, vaid omaenese kavatsuse ja armu järgi, mis meile on antud Kristuses Jeesuses enne igavesi aegu“ (2Tm 1:9; vaata ka Tt 1:2). Kui see tõotus anti meile „enne igavesi aegu“, siis ei tulene see kindlasti meie tegudest, sest meid polnud olemaski „enne endisi aegu“ ja nii polnud ka meie tegusid.

Lühidalt, sinu vigade, puuduste ja kangekaelsuse kiuste teeb Issand selle imelise töö sinu heaks ja sinus. Tulemusena käsib Issand sul aga kuuletuda Talle ja Tema seadustele. Tõotus on juba antud ja kätte toimetatud: sinu teod, sinu sõnakuulmine, isegi kui need oleksid piisavalt head (aga ei ole), pole su päästmise vahendiks. Need on hoopis tulemus.

Issand on päästnud sind armust; nüüd, kui Tema seadus on kirjutatud su südamesse ja Tema vaim annab sulle jõu, mine ja kuuletu Tema seadusele.