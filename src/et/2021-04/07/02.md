---
title: 'Seadus taevas'
date: 07/11/2021
---

Jumal on armastav Jumal ning armastus on Tema iseloomu kokku võttev põhimõte ja Tema valitsuse aluspõhi. Ja kuna Jumal soovib, et meie armastaksime omakorda Teda, lõi Ta meid moraalselt vabaks, armastusele omase vabadusega moraalseteks olevusteks.

Moraalse vabaduse idee keskmes on moraalne käsk. Kuigi subatomaarsed osakesed, ookeanilained ja kängurud juhinduvad teatud määral loodusseadustest, ei juhindu nad moraaliseadusest ega vaja seda. Moraaliseadust vajavad üksnes moraalsed olevused, ja seepärast kehtib vastav seadus ka taevas inglite jaoks.

`Loe Hs 28:15, 16, kus räägitakse Lutsiferi langemisest taevas. Temas leiti „ülekohut“ ja ta „tegi pattu“. Kui taevast rääkides kasutatakse selliseid sõnu, siis mida avaldavad need meile moraaliseaduse olemasolu kohta taevas?`

Sõnadega „ülekohus“ ja „tegid pattu“ kirjeldatakse inimesi. Kuid Pühakiri kasutab samu mõisteid selle kohta, mis juhtus taevas, teises loodud paigas. See peaks rääkima meile millestki, mis on olemas nii taevas kui ka maa peal.

`„Mis me siis ütleme? Kas Seadus on patt? Mitte sugugi! Kuid pattu ma poleks ära tundnud muidu kui Seaduse läbi; sest ma ei oleks himustamisest midagi teadnud, kui Seadus ei oleks öelnud: „Sa ei tohi himustada!“ (Rm 7:7). Kuidas saab sama arusaam, vähemalt põhimõtteliselt, kehtida taevas, kus on moraalsed olevused – inglid?`

Ellen G. White selgitab nii: „Jumala tahe väljendub Tema püha seaduse eeskirjades ning selle seaduse põhimõtted on taeva põhimõtted. Taeva inglitegi jaoks on kõrgeimaks teadmiseks Jumala tahte tundmine, ning Tema tahte täitmine on kõrgeim teenimine, kuhu nad kogu jõust panustavad.“ – „Mõtted Õndsakskiitmise mäelt“, lk 109.

Olgu tegemist taevaga või maaga – kui Jumalal on moraalsed olevused, valitseb neid Tema moraaliseadus ning sellest üleastumine on patt nii taevas kui ka maa peal.

`Miks on moraaliseaduse mõiste lahutamatu moraalsete olevuste mõistest? Kui poleks seadust, siis mis määratleks moraalse ja mittemoraalse?`