---
title: 'Teie tarkus ja teie mõistus'
date: 04/11/2021
---

5Ms 4:1–9 oli võimas kinnitus nii iisraellaste erirahvaks olemisest kui ka nende misjonitööle kutsumisest. Kõigisse neisse salmidesse on lõimitud mõte, et rahval on vaja kuuletuda, järgida, teha, mida Issand neil teha käsib.

`Loe veel kord 5Ms 4:6. Mida erilist ütleb Issand nende „tarkuse“ ja „mõistuse“ kohta rahvaste silmis?`

Esmapilgul võib näida, justkui tuleks tarkus ja mõistus määrustest ja seadlustest. Kuid selles salmis ei öelda nii. Issand õpetas küll rahvale määrusi ja seadlusi, kuid nende tarkus ja mõistus tuli siis, kui nad nende järgi tegid, kui nad neile kuuletusid. Nende sõnakuulmine oli nende tarkus ja mõistus.

Iisraelil võis olla maailma kõige imelisem seaduste, reeglite ja korralduste süsteem (tegelikult oligi), aga mis oli sellest kõigest kasu, kui Iisrael selle järgi ei teinud? Nende tarkus, nende mõistus sai ilmsiks siis, kui Jumala seadused paistsid välja nende elust. Neil tuli elada tõdede kohaselt, mida Issand oli neile andnud, ja nad said tõdesid läbi elada üksnes kuuletudes. Kogu valgus ja tõde tõi neile ja neid ümbritsevatele paganatele kasu alles siis, kui Iisrael hakkas nende tõdede kohaselt elama. Seepärast kutsutakse neid ikka ja jälle üles sõnakuulmisele, kuna nende kuulekus määrustele ja seadlustele – mitte määrused ja seadlused ise – oli tähtis tunnistus maailmale.

„Jumala seadustele kuuletumine pidi andma neile imetlusväärse eelise maailma rahvaste ees. Tema, kes võis anda tarkuse ja osavuse igasuguse oskustöö jaoks, oleks jätkuvalt olnud nende õpetaja ning oleks neid õilistanud ja ülendanud oma seadustele kuuletumise kaudu. Kui nad oleksid olnud sõnakuulelikud, siis oleks neid hoitud haiguste eest, mis vaevasid teisi rahvaid, ning õnnistatud imelise mõistusega. Jumal oleks ilmutanud nende õitsengus oma au, majesteetlikkust ja väge. Nad pidid olema preestrite ja vürstide kuningriik. Jumal andis neile kõik võimalused saada maailma olulisimaks rahvaks.“ – Ellen G. White, „Kristuse tähendamissõnad“, lk 288.

`Loe Mt 5:13–16. Mida ütleb Jeesus neis salmides, millest kajab vastu muistsele Iisraelile öeldu? Kuidas käib see eriliselt meie kui seitsmenda päeva adventistide kohta?`