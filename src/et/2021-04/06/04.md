---
title: 'Hoia Issanda, oma Jumala poole'
date: 02/11/2021
---

Tuhanded surid Baal-Peori patu tõttu. „Igaühe, kes käis Baal-Peori järel, hävitas Issand, su Jumal, sinu keskelt.“ Kuid paljud ei läinud ärataganemisega kaasa. Kes ei läinud?

`„Aga teie, kes hoidsite Issanda, oma Jumala poole, olete tänapäeval kõik elus“ (5Ms 4:4). Kuidas selgitab see salm vahet patustajate ja nende vahel, kes pattu ei teinud? Millise tähtsa sõnumi annab see meile patu, kiusatuse ning Jumala väe kohta meie elus?`

Märkad, et selles ja eelnevas salmis kasutatakse sõna „kõik“ vastandlike inimrühmade kohta. „Igaüks“ [kõik], kes käis Baal-Peori järel, hävitati, kuid „kõik“, kes hoidsid Issanda poole, jäid ellu. Keskteed ei olnud tollal ega ole ka nüüd. Oleme kas Jeesuse poolt või vastu (Mt 12:30).

Heebrea keeles kasutatakse „poolehoiu“ kohta sõna dbq, mis väljendab enamasti tugevalt, pühendunult kinni hoidmist kellestki/millestki endast väljaspool. Sama heebreakeelset sõnatüve kasutatakse 1Ms 2:24 ütluses, et mees jätab oma isa ja ema ning „hoiab oma naise poole“ (vaata ka Rt 1:14). Sarnases kontekstis esineb see sõna viiendas Moosese raamatus veel neljal korral (5Ms 10:20; 5Ms 11:22; 5Ms 13:5; 5Ms 30:20) ja iga kord on mõte sama: inimesed klammerdugu oma Jumala külge. See tähendab et inimestel tuleb anduda Temale ning ammutada Temalt jõudu ja tugevust.

Oluline on meeles pidada, et selle tegusõna juurde kuuluvaks aluseks on lauses inimesed/rahvas: nemad peavad kinni hoidma. Neil tuleb langetada otsus „hoida“ Jumala poole ning hoiduda Tema jõus ja tugevuses patustamisest.

`Loe Jd 24 ja 1Kr 10:13. Mida ütleb Uus Testament siin sellist, mis on kirjas ka 5Ms 13:5?`

Jumal on ustav; Jumal suudab hoida meid pattu tegemast. Kuid meil tuleb langetada teadlik valik hoida Jumala poole, nagu tegid ustavad Baal-Peoris. Kui seda teeme, kinnitatakse meile, et jääme ustavaks, olgu kiusatus missugune tahes.

`Kuidas aitavad palve, Piibli uurimine, Jumala teenimine ja osadus hoida meil Issanda poole?`