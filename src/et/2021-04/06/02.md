---
title: 'Ära lisa ega jäta ära'
date: 31/10/2021
---

`Loe 5Ms 4:1, 2. Millise erilise hoiatuse andis Issand „määruste ja seadlustega“ seoses ning miks oli vaja hoiatus kohe anda? (Vaata ka 5Ms 12:32.)`

Issand käsib rahval kuuletuda „määrustele ja seadlustele“ ning hoiduda midagi neile lisamast või neist ära võtmast. Miks nii öeldakse? Miks peaks keegi üldse tahtma muuta Jumala seadust?

Mõistagi teame vastust.

„Saatan tegutses püüdlikult ja väsimatult selle nimel, et taevas alustatud tööd edasi viia, Jumala seadust muuta. Tal oli õnnestunud panna maailm uskuma teooriat, mida ta esitas enne oma langemist taevas – et Jumala seadus oli vigane ning vajas parandamist ja täiendamist. Suur osa ennast kristlikuks tunnistavast kirikust näitab, kui mitte just oma sõnadega, siis oma suhtumisega, et nad on sama eksituse omaks võtnud.“ – Ellen G. White, „Valitud kuulutused“, 2. raamat, lk 107.

Kui mõtlete muistse Iisraeli ajaloole, näete, et nad olid sageli hädas, kuna eirasid seaduse teatud eeskirju. Tegelikkuses oligi see seadusest millegi ära võtmine. Peale selle lisasid nad seadusele oma tegusid, mida seadus ei sätestanud ja mis osutusid lõpuks seaduse rikkumiseks.

`Loe Mt 15:1–9. Kuidas märkame siin näitlikult põhimõtet, mille eest Mooses, kuigi teises kontekstis, Iisraeli lapsi hoiatas?`

Kui heebrealased jõudsid lõpuks neile tõotatud maale, eirasid nad üsna tihti otseseid hoiatusi, näiteks ebajumalateenistusest hoidumise hoiatust. Seetõttu järgisid nad paljusid paganlikke kombeid, kuigi kummardasid nii mõnigi kord enda meelest Jahvet. Ajaks, kui Jeesus inimesena maa peale elama tuli, olid nad lisanud igasuguseid inimlikke traditsioone niivõrd, et Jeesuse sõnutsi olid nad muutnud „Jumala sõna tühjaks oma pärimusega“.

Mõlemal juhul, lisades või ära jättes, muudeti seadust ning rahvas kannatas tagajärgede all.

`Mismoodi olla hoolikas, et me ei lisaks midagi sellele ega võtaks midagi ära sellest, mida Jumal meil teha palub?`