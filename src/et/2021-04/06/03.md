---
title: 'Baal-Peor'
date: 01/11/2021
---

5Ms 4:3, 4 antakse Iisraelile veel üks ajalootund, millega meenutada möödanikku ja loodetavasti õpetada sellest saadud vaimulikke ning praktilisi tõdesid.

`Loe 4Ms 25:1–15. Mis juhtus ning milliseid vaimulikke ja praktilisi tõdesid pidanuks rahvas sellest nurjumisest õppima?`

Küllap tunneme ennast üpris ebamugavalt lugude juures, kus Iisrael pidi minema pühkima ühe või teise neid ümbritseva rahva, kuid kõnealune aruanne aitab kindlasti selgitada sellise korralduse taga olevat loogikat. Iisrael pidi ümberkaudsetele paganlikele rahvastele olema tõelise Jumala – ainsa Jumala – tunnistaja. Neil tuli piltlikult näidata, milline nägi välja tõelise Jumala teenimine. Kuid sageli kleepusid nad ümbritsevate paganlike „jumalate“ külge ning tõstsid lausa mässu Jumala vastu, keda pidid maailmale esitlema.

Kuigi fraasi „tegema hooratööd“ kasutatakse sageli vaimulikus tähenduses – sümbolina sellest, et Iisrael järgis paganlikke jumalaid ja tavasid (vaata Ho 4:12–14) –, annab siinne sõnakasutus ja loo ülejäänud osa mõista, et vähemasti alguses tehti seksuaalpattu. Taas kasutas Saatan ära pattulangenud inimloomuse ning ahvatles paganlike naistega mehi, kes ilmselgelt lasksid ennast ahvatleda.

Füüsiline hoorus oli allakäigutee vaimulikku hoorusesse. Sellesse haaratud inimesed mässisid ennast lõpuks paganlikesse jumalateenimistavadesse ja käisidki „Baal-Peori järel“; see tähendab et nad kiindusid väärjumalasse ja tõid sellele ohvreid. Hoolimata kõigest, mida neile oli õpetatud ja öeldud, olid nad kire ja iha palangus valmis seda kõrvale lükkama.

Kuidas nii sai juhtuda? Kuna esimene patt, füüsiline patt, kalestas südametunnistuse, oli rahvas valmis tegema järgmist pattu, vaimulikku pattu, mis Saatanal just sihikul oligi. Rikutus muutus nii suureks, et kirjakoha sõnul tõi üks mees oma midjanlanna lausa laagrisse Moosese ja teiste inimeste silme all, kes kogudusetelgi juures nutsid.

`Meie meeled ja ihu on lahutamatult seotud. See, mis mõjutab üht, mõjutab ka teist. Mida sellest loost õppida: kuidas ohustavad meelelised lõbud meie vaimulikkust?`