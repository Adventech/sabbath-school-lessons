---
title: 'Sest kas on teist suurt rahvast?'
date: 03/11/2021
---

5Ms 4:4 järgnevad salmid on ühed kõige sügavamad ja kaunimad kogu Pühakirjas (heebrea keel on võrratu!). Võib väita, et sisuliselt asub Moosese viienda raamatu sõnum just siin ning kõik muu on lisa. Kui sa neid salme loed, siis mõtle, millistel viisidel saame sama põhimõtet rakendada ka tänapäeval.

`Loe 5Ms 4:5–9. Miks ütles Issand Moosese vahendusel Iisraelile sellised sõnad?`

Issand tahab panna inimesi tajuma, et nad on kutsutud, valitud erilisel põhjusel. Nad on „suur“ rahvas. Jumal ütles seda ka Aabramile, kui teda esimest korda kutsus, välja kaldealaste hulgast: „Ma teen sind suureks rahvaks“ (1Ms 12:2; vaata ka 1Ms 18:18).

Kuid iisraellaste suureks tegemise eesmärk oli, et nad „oleksid õnnistuseks“ (1Ms 12:2) „kõigile suguvõsadele maa peal“ (1Ms 12:3). Ja ehkki ülim õnnistus pidi olema see, et Jeesus, Messias, saab nendega veresugulaseks, pidid nemad olema seni maailmale valguseks. „Sellest on vähe…, ma panen sind paganaile valguseks, et mu pääste ulatuks ilmamaa ääreni“ (Js 49:6). Mitte et nendes oleks olnud pääste, vaid nende kaudu pidi avalikuks saama tõeline Jumal, kes üksi päästab.

Iisrael kummardas ja teenis Jumalat, kes lõi maailmaruumi, kes oli taeva ja maa Issand; paganad kummardasid mägesid, kive, metsa ja deemoneid (5Ms 32:17; Ps 106:37).

Täielik erinevus!

Neis kahes salmis tõi Mooses välja kaks tõsiasja, mis tegid Iisraeli eriliseks. Esiteks, Issand oli neile lähedal; Ta oli seda pühamu abil väga ainulaadsel viisil. Teiseks, neil olid „nii õiglased määrused ja seadlused“ (5Ms 4:8).

`Loe 5Ms 4:32–35. Mida ütles Issand neile veel, mis oleks pidanud selgitama neile antud erilist kutset?`

`Kahtlemata oli Iisraelile antud väga palju. Kuidas nad sellele vastavad?`