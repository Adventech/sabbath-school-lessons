---
title: 'Misjonilugu'
date: 05/11/2021
---

#### Milline raamat see on?

_Loo on kirja pannud Aiki Saito._

Võõras ulatas Piibli 12aastasele tütarlapsele Jaapanis, kes parajasti koolist koju läks. Kuid tütarlaps ei huvitunud raamatust ja pani selle oma toas raamaturiiulisse. Hiljem, kui ta tuba koristas, nägi ta riiulil Piiblit ja tundis suurt soovi anda see oma 8aastasele vennale Ryotarole.

„Tahad sa seda lugeda?“ küsis õde.

Ryotaro mõtles, mis raamatut õde käes hoiab. Kui ta seda lähemalt vaatas, nägi ta kaanel sõna „Piibel“. Poiss oli näinud Piiblit oma vanaisa kodus ja muutus raamatu suhtes uudishimulikuks.

„Jah, ma tahan seda lugeda,“ ütles ta.

Ta sai Piibli endale.

Selles Piiblis oli ainult Uus Testament ning poiss alustas lugemist kohe algusest, Matteuse evangeeliumist. „Kes see Matteus on?“ mõtles ta.

Edasi lugedes sai ta kuulda mehest, kelle nimi oli Jeesus ja kes tegi palju haigeid terveks. Ta taipas, et Jeesus oli tähtis isik. Kui ta Matteuse evangeeliumi lõpetas, tahtis ta teada saada, mis edasi tuleb, ja alustas seega uue raamatu, Markuse evangeeliumi lugemist. Kuid see lugu tundus sarnane äsja Matteuse evangeeliumist loetuga, ja nii jäi lugemine pooleli. Pärast luges poiss siit-sealt, kuid mitte ühtki raamatut lõpuni. Ta soovis Jeesusest rohkem teada saada. Tema pereliikmed ei olnud kristlased ja ta ei rääkinud neile oma südames olevast igatsusest.

Sel ajal muutus Piibel tema elus väga tähtsaks. Piiblist leidis ta tõotusi, millele toetuda. Seal olid tõotused selleks puhuks, kui ta oli haige või kui tal oli halb päev. Iga kord, kui ta vajas rahu, luges ta tõotusi ja tundis lohutust. Ta tõmbas pliiatsiga armastatud salmidele jooned alla. Kui ta majast välja läks, võttis ta Piibli alati kaasa. Kuigi mitte keegi polnud teda kunagi palvetama õpetanud, palvetas ta alati, kui perekonnaga teele läks: „Jumal, palun kaitse meid.“

Kui Ryotaro algkooli lõpetas, otsustas ta minna Okinawa Saniku Põhikooli, seitsmenda päeva adventistidele kuuluvasse kooli, mille isa ja ema internetist leidsid. Ta lootis Jeesusest rohkem teada saada – ja ta sai. Täna elab 12aastane Ryotaro koolis poiste internaadis. Üsna hiljuti andis ta vanematele teada, et soovib saada ristitud.

_Ryotaro sai adventkogudusest teada interneti vahendusel. Osa selle veerandaasta kolmeteistkümnenda hingamispäeva annetusest rahastab projekti, mis pakub paljudele inimestele Jaapanis, eriti noortele, võimalust õppida Jeesust tundma interneti vahendusel. Täname, et kavatsete heldelt annetada._