---
title: 'Moosese patt: 1. osa'
date: 19/12/2021
---

`Loe Mt 4:1–11. Kuidas vastas Jeesus kõrbes Saatana esitatud kiusatustele ning mida olulist Tema vastusest enda jaoks õpime?`

Ikka ja jälle, ka ärataganemiste keskel ja kõrberännakul hoolitses Jumal imeliselt Iisraeli laste eest. Ükskõik, kui vähe rahvas seda vääris (ja sageli ei muutunud nad aja jooksul sugugi paremaks), voolas Jumalalt neile arm. Oleme tänapäeval samuti Jumala armu saajad, nii vähe, kui me ka seda väärime. Kui me armu vääriksime, siis poleks see ju lõppude lõpuks enam arm?

Lisaks piisavale toidule, mida Jumal rahvale kõrbes imeliselt andis, ilmnes Tema arm teiselgi kujul – veega varustamises, ilma milleta nad oleksid kiiresti hukkunud, eriti kuivas, kuumas ja asustamata kõrbes. Paulus kirjutab sellest kogemusest rääkides: „Ja kõik jõid sama vaimulikku jooki, sest nad jõid vaimulikust kaljust, mis saatis neid; see kalju oli aga Kristus“ (1Kr 10:4). Ellen G. White lisas: „Kõikjal oma teekonnal, kus nad vett vajasid, pulbitses seda välja kaljulõhedest leeripaiga lähedal.“ – „Patriarhid ja prohvetid“, lk 411.

`Loe 4Ms 20:1–1. Mis siin juhtus ja kuidas mõistame Issanda karistust Moosese teo eest?`

Teatud tasandil pole raske näha ja mõista Moosese pettumust. Pärast kõike seda, mida Issand oli neile teinud, pärast tunnustähti ja imetegusid ning imelist vabastamist olid nad nüüd lõpuks tõotatud maa piiril. Ja mis saab siis? Järsku on neil veepuudus ja nad hakkavad Moosese ning Aaroni vastu salanõu sepitsema. Kas Issand ei suutnud neid siis veega varustada, nagu Ta oli väga sageli varem teinud? Muidugi suutis; Ta suutis ja hakkaski seda tegema.

Vaata aga Moosese sõnu, kui ta lööb kaljut ja veel kaks korda. „Kuulge nüüd, te vastupanijad! Kas peame tooma teile vee välja sestsamast kaljust?“ (4Ms 20:10). Tema hääles võib kuulda lausa pahameelt, sest ta nimetab rahvast „vastupanijateks“.

Probleem polnud niivõrd pahameeles, mis oli küll halb, aga arusaadav, vaid Moosese sõnades „Kas peame tooma teile vee välja sestsamast kaljust?“, justkui oleks tema või keegi inimene kaljust vee välja toonud. Näib, et oma pahameeles unustas Mooses sel hetkel, et ainult nende keskel tegutsev Jumala vägi suutis sellise ime teha. Kõigist inimestest pidanuks tema seda teadma.

`Kui sageli ütleme või lausa teeme midagi vihahoos, isegi kui usume, et pahameel on õigustatud? Kuidas õppida peatuma, palvetama ning otsima jõudu Jumalalt, et öelda ja teha õigesti, enne kui ütleme ja teeme hoopis valesti?`