---
title: 'Moosese ülesäratamine'
date: 22/12/2021
---

„Ja Issanda sulane Mooses suri seal Moabimaal Issanda sõna kohaselt. Ja ta mattis tema orgu Moabimaal, Beet-Peori kohale, aga tänapäevani ei tea ükski tema hauda“ (5Ms 34:5, 6). Need paar salmi räägivad Moosese surmast – mehest, kellel oli olnud väga tähtis koht Iisraeli elus ning kelle kirjutised ei ela edasi mitte üksnes Iisraelis, vaid ka tänases kirikus ja sünagoogis.

Mooses suri, maeti, rahvas leinas ja oligi kõik. Kindlasti on siinkohal sobilikud Ilmutusraamatu sõnad: „Õndsad on surnud, kes nüüdsest peale surevad Issandas! Jah, Vaim ütleb, et nad võivad hingata oma vaevadest, sest nende teod lähevad nendega kaasa“ (Ilm 14:13).

Kuid Moosese surm ei olnud tema elukäigu viimane peatükk.

`Loe Jd 9. Mis siin toimub ja kuidas aitab see salm selgitada Moosese ilmumist Uues Testamendis?`

Kuigi meile on lubatud ainult põgus pilguheit, kirjeldatakse siin uskumatut vaatepilti. Miikael, Kristus isiklikult, seisis kuradile vastu Moosese surnukeha pärast. Kuidas ta vastu seisis? Kahtlemata oli Mooses patune; tema viimane teadaolev patt, Jumalale kuuluva au endale võtmine, oli lausa sama liiki patt nagu „ma lähen üles pilvede kõrgustikele, ma teen ennast Kõigekõrgema sarnaseks“ (Js 14:14), mis toona viis Lutsiferi välja saatmiseni taevast. Vaidlus Moosese keha pärast pidi toimuma sellepärast, et Kristus nõudis nüüd Moosesele tõotatud ülestõusmist.

Aga kuidas saab Kristus teha midagi sellist patuse heaks, Moosese heaks, kes astus Tema seadusest üle? Vastuseks on küll üksnes rist. Just nii, nagu kõik loomohvrid osutasid ettepoole Kristuse surmale, vaatas Issand nüüd sama ilmselgelt ettepoole ristile, kui väitis, et äratab Moosese ihulikult üles. „Patu tõttu oli Mooses sattunud Saatana küüsi. Oma teenetega ei suutnuks ta vabaneda seaduslikust surma vangistusest, kuid Lunastaja nimele tuginedes äratati ta surematule elule. Mooses tuli hauast välja aulises olemuses ja läks koos Vabastajaga üles Jumala linna.“ – Ellen G. White, „Patriarhid ja prohvetid“, lk 479.

`Kuidas aitab teadmine, et Mooses äratati isegi enne risti surematule elule, mõista meil lunastusplaani sügavust?`