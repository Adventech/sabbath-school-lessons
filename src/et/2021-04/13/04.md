---
title: 'Moosese surm'
date: 21/12/2021
---

Vaene Mooses! Pärast nii kaugele jõudmist ja nii paljusid katsumusi jäi ta ilma Aabrahamile mitu sajandit varem antud tõotuse täitumisest: „Sinu soole ma annan selle maa!“ (1Ms 12:7).

`Loe 5Ms 34:1–12. Mis Moosesega juhtus ja mida ütles Issand tema kohta, mis näitas, kui eriline inimene ta oli?`

„Vaikses üksinduses meenutas Mooses raskusi ja katsumusi täis elu alates ajast, mil ta valis Egiptuse õukonna hiilguse ja tulevase valitseja-seisuse asemel siduda end Jumalast valitud rahvaga. Tema mõtteist libisesid läbi pikad aastad kõrbes, mil ta karjatas Jitro loomi, ingli ilmumine põlevas põõsas ja kutse hakata Iisraeli vabastajaks. Veel kord kerkisid meelde pildid võimsatest imedest, millega Jumal aitas oma valitud rahvast, ja meenutused Tema pikameelsest halastusest kõigil rännaku- ja vastuhakuaastatel. Vaatamata kõigele, mida Jumal nende kasuks oli teinud, ning vaatamata Moosese palvetele ja pingutustele, oli Egiptusest lahkunud täiskasvanute suurest hulgast leidunud ainult kaks nii ustavat, et nemad võisid minna tõotatud maale. Oma töö tulemusi kaaludes näis Moosesele, et tema katsumuste- ja ohvriterohke elu oli kulunud peaaegu asjatult.“ – Ellen G. White, „Patriarhid ja prohvetid“, lk 471, 472.

5Ms 34:4 ütleb midagi väga huvitavat. „See on see maa, mille ma vandega tõotasin Aabrahamile, Iisakile ja Jaakobile, öeldes: Sinu soole ma annan selle.“ Issanda jutt oli peaaegu sõna-sõnalt samasugune, nagu Ta oli ikka ja jälle öelnud usuisadele ja nende lastele selle maa kohta. Nüüd kordas Ta seda Moosesele.

Issand ütles ka: „Ma olen lasknud sind vaadata oma silmaga, aga sinna sa ei lähe!“ (5Ms 34:4, rõhuasetus lisatud). Mooses, kes seal seisis, poleks mingil juhul suutnud oma silmaga näha kõike seda, millele Issand ta tähelepanu juhtis – Moabist Daani ja Naftali maa-alani ja nii edasi. Ellen G. White selgitab: tegemist oli üleloomuliku ilmutusega, mitte ainult maa vaatlemisega, vaid pilguheiduga, milline nägi maa välja pärast seda, kui rahvas oli selle omandanud.

Mingis mõttes võib tunduda, nagu oleks Issand kiusanud Moosest, hõõrudes talle nina alla: Sa oleksid võinud seal olla, kui sa oleksid minule kuuletunud nii, nagu sa oleksid pidanud või midagi sellist. Issand näitas Moosesele hoopiski kõige kiuste, Moosese vea kiuste, et Jumal jääb ustavaks lepingutõotustele, mida Ta on andnud esiisadele ja Iisraelile. Ning, nagu näeme, oli Issandal oma ustava, kuid vigadega sulase jaoks varuks midagi paremat.