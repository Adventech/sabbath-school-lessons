---
title: 'Misjonilugu'
date: 24/12/2021
---

#### Teismeline teeb jõulumuusikat

_Selle loo on kirjutanud Andrew McChesney._

Igal aastal organiseerib Miharu Shimizu kogudus Jaapani pealinnas Tokyos erilise jõulukava. Igal aastal soovib Miharu kuidagi osaleda ja jagada oma rõõmu Kristuse sündimise üle. Miharu esimese ülikooliaasta sügisel palus õpetaja tal kirjutada muusikali jaoks laulusõnad.

See muusikal pidi olema tema klassi 30 õpilase jaoks eksami eest. Miharu pidi kirjutama stsenaariumi ja laulusõnad, õpetaja aga looma muusika. Siis pidi klass jagunema neljaks ning igal rühmal tuli muusikal selgeks õppida ja ette kanda.

Pärast mõningast palvetamist pani Miharu kokku lühiloo jõululauludest. Need laulud väljendasid jõuluaja tänu Jeesusele. Neiu ei teadnud, mida õpetaja ja klassikaaslased asjast arvavad. Mitte keegi neist polnud kristlane. Kui Miharu oma kaheksaminutilise muusikali üle andis, ei öelnud õpetaja kuigi palju. „Sõnad on väga ülevad,“ teatas mees vaid.

Kui klass muusikali õppis ja harjutas, tuli Miharule meelde koguduse jõuluprogramm. Võib-olla saaks tema muusikal olla osa jõuluprogrammist.

Selle aasta jõuludel mängis neiu klaverit ning kaheksa tema klassikaaslast esitasid muusikali Seitsmenda Päeva Adventistide Setagaya koguduses, ühes Tokyo noortekoguduses. Noored adventistid aitasid kaasa lavataguses töös. Muusikali tuli vaatama rohkem inimesi, kui Miharu oli lootnud. Umbes 75 inimesest sai kirikuhoone tihedalt täis, sest selles ruumis kogunes hingamispäeviti jumalateenistusele tavaliselt 25 koguduseliiget.

Miharu oli väga rahul. Ta tajus kuulajaskonna omaksvõttu. Ta nägi, et tema ja nemad said osa tõelisest jõulumeelsusest – rõõmust, et Jeesus armastab inimesi niivõrd, et sündis sellele planeedile imikuna. Eriti õnnelikuks tegi Miharut tõsiasi, et üks ta klassikaaslane istus kuulajate hulgas. Hiljem soovis see klassikaaslane piiblitunde.

Miharu otsustas luua järgmisteks jõuludeks teise muusikali. Ta kirjutas muusikali sellest, kuidas tema vanaisast sai seitsmenda päeva adventist. Tuli välja, et klassikaaslased olid meelsasti nõus hakkama uue muusikali osatäitjateks. Neile meeldis eelmine jõulumuusikal ja nad olid valmis jälle laulma. Üheks uueks osatäitjaks oli klassikaaslane, kes käis piiblitundides. 19aastane Miharu palvetab, et Jeesus kasutaks tema muusikatalenti klassikaaslaste tõmbamiseks Jumala poole.

_Täname sind kolmeteistkümnenda hingamispäeva annetuse eest, mis koguti kolm aastat tagasi ja aitas Setagaya kirikul, kus Miharu käib, rajada väljaõppekeskuse noorte evangeeliumitööks. Osa selle veerandaasta kolmeteistkümnenda hingamispäeva annetusest loodab veebitöö abil jõuda rohkemate noorteni Jaapanis._