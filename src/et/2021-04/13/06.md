---
title: 'Meie kõikide ülesäratamine'
date: 23/12/2021
---

Uues Testamendis antud lisavalguse tõttu ei tundu Moosese eemalejätmine tõotatud maalt enam suure karistusena. Maise Kaanani ja hiljem maapealse Jeruusalemma asemel (mis on kogu oma teadaoleva ajaloo jooksul olnud sõdimise, vallutuse ja kannatuse paik) on tema koduks nüüd „taevane Jeruusalemm“ (Hb 12:22). Kindlasti parim paik elamiseks!

Mooses on Piiblis teadaolevalt esimene näide surnu ülesäratamisest. Eenok võeti taevasse ilma surma nägemata (1Ms 5:24) ja samuti Eelija (2Kn 2:11), kuid nii palju, kui kirja pandud, oli Mooses esimene, kes äratati surnust igavesele elule.

Me ei tea, kui kaua magas Mooses hauas surmaund, kuid tema seisukohalt polnud sellel tähtsust. Ta sulges surres silmad ja tema jaoks oli ükspuha, kas möödus kolm tundi või 300 aastat. Sama lugu on kõikide ajaloo käigus surnud inimestega; nende kogemus vähemalt selles, mis puudutab surma, ei ole

Moosese omast teistsugune. Surmas suleme oma silmad ning järgmine hetk, mida teadvustame, on kas Jeesuse teine tulek või, kahjuks, lõpukohus (vaata Ilm 20:7–15).

`Loe 1Kr 15:13–22. Milline suur tõotus on siin kirjas ja miks on Pauluse sõnadel tähendus üksnes siis, kui mõistame, et Kristuses surnud magavad kuni ülestõusmiseni?`

Ilma ülestõusmise lootuseta poleks meil üldse lootust. Kristuse ülestõusmine on meie ülestõusmise tagatis. Olles „täide viinud pattudest puhastamise“ (Hb 1:3) ristil meie ohvritallena, Kristus suri ja tõusis surnust üles ning Tema ülestõusmise tõttu on meil tagatis, ja Mooses on esimene näide sellest, et pattulangenud inimene äratati surmast ellu. Tulevikus Kristuse tehtava tõttu sai Moosese üles äratada; ja minevikus Kristuse tehtu tõttu äratatakse üles ka meid. Seega on meil Moosese näol näide päästmisest usu kaudu, sellise usu, mis avaldus Jumalat usaldavas ja Temale toetuvas elus, kuigi Mooseski vääratas. Kogu Moosese viienda raamatu jooksul näeme teda innustamas rahvast ustavusele, vastama neile antud armule – samasugusele võimalusele, mis on antud meilegi, kes seisame tõotatud maa piiril.

`Eks kutsu Jumal, seesama Jumal, meidki ustavusele? Mida ette võtta, et me ei teeks samu vigu, mille eest Mooses meid viiendas Moosese raamatus hoiatas?`