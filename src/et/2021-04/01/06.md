---
title: 'Ärataganemine ja karistamine'
date: 30/09/2021
---

„Me teeme kõik, mis Issand on öelnud“ (2Ms 19:8; vaata ka 2Ms 24:3; 2Ms 24:7). Kuigi inimesed mõtlesid nii kahtlemata iga kord, kui nad neid sõnu ütlesid, näitab Jumala rahva ajalugu kahjuks, et ikka ja jälle läksid nende sõnad tegudega vastuollu. Kuigi nad olid omandrahvas, kuigi nad sõlmisid vabatahtlikult Issandaga lepingu, ei pidanud nad kinni omapoolsest kohustusest, mis tegelikult taandus ainult ühele.

`Mis oli Iisraeli jaoks lepingu oluline koostisosa? (2Ms 19:4, 5.)`

Üleskutse olla Jumalale sõnakuulelik ja pidada Tema käske ei olnud käsumeelsus ei tollal ega ka praegu (vaata Mt 7:24–27; Jh 14:15; Jk 2:20; Rm 6:11, 12) ja ometi ei õnnestunud Iisraeli lastel ikka ja jälle omapoolsest kohustusest kinni pidada.

Päris varsti, isegi sealsamas Siinai mäe jalamil, langesid nad täielikku ususalgamisse (vaata 2Ms 32:1–6). Kahjuks näis truudusetus olevat pigem norm kui erand ja seetõttu rändasid nad kõrbes 40 aastat, selle asemel, et kiiresti minna tõotatud maale.

`Loe 4Ms 14:28–35. Milline karistus mõõdeti rahvale kätte, kuna nad keeldusid usaldamast seda, mida Issand neile ütles?`

Toona, nagu nüüdki, ilmneb sõnakuulmatus vähem otsese vastuhakuna (kuigi sedagi juhtub) ja rohkem suutmatusena usaldada seda, mida Jumal meile ütleb. Iisraeli jaoks tegi selle patu veelgi nurjatumaks tõsiasi, et kõik need inimesed, nagu Jumal ütles, olid „näinud mu auhiilgust ja tunnustähti, mis ma tegin Egiptuses ja kõrbes, aga kes sellest hoolimata on mind kiusanud kümme korda“ (4Ms 14:22). Vaatamata kõigele sellele, mida rahvas oli näinud ja kogenud, keeldusid nad ometi kuulamast Issanda sõna ja võtmast maad oma valdusse, kuigi Jumal tõotas, et nad saavad sellega hakkama (4Ms peatükid 13 ja 14).

`Mõtle ülalöeldule: liigagi sageli tuleb sõnakuulmatus sellest, et me ei usalda endale antud Jumala Sõna. Miks see nii on ja kuidas õppida Jumalat rohkem usaldama?`