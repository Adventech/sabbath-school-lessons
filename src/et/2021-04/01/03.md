---
title: 'Pattulangemine ja veeuputus'
date: 27/09/2021
---

Pea iga koolilaps on kuulnud lugu Isaac Newtonile pähe kukkunud õunast, ja ennäe! Newton avastas gravitatsiooni. Tähtis polegi, kas õun kukkus talle pähe või mitte, tähtis on, et Newtoni suureks teadmiseks (tema ju ei avastanud gravitatsiooni; igaüks, kes maha kukkus, tajus juba raskusjõudu) oli arusaamine, et sama jõud, mis kukutas õuna (gravitatsioon), hoidis kuud tiirlemas maa ümber, maad tiirlemas päikese ümber ja nii edasi.

See oli tähtis, sest aastatuhandeid oli palju inimesi uskunud, et taevas valitsevad seadused erinesid maal valitsevatest seadustest. Newton näitas, et see uskumus on vale.

Ja kuigi Newton panustas loodusseaduste mõistmisse, kehtib sama põhimõte kõlbelise seaduse puhul. Sama vabadus, armastusele omane vabadus, mis viis Lutsiferi taevas pattulangemiseni, viis inimkonna pattulangemiseni maa peal.

`Loe 1Ms 2:16, 17 ja 1Ms 3:1–7. Kuidas need salmid, mis räägivad täiusliku Jumala loodud täiuslikest inimestest täiuslikus keskkonnas, toovad esile võimsa tõe armastusele omasest vabadusest?`

Pattulangemise järel läks olukord halvast veel hullemaks, kuni Issand ütles viimaks inimkonna kohta, et „kõik ta südame mõtlemised iga päev [olid] üksnes kurjad“ (1Ms 6:5). Ja kui nende mõtlemised olid halvad, olid muidugi ka nende teod halvad ning asjalood läksid nii kurjaks, et Issand hävitas kogu maailma veeuputusega. Teatud mõttes andis Ta inimkonnale võimaluse alustada uuesti, toimus justkui teine loomine. Kuid Paabeli torni lugu (1Ms 11:1–9) näitab, et inimkonnal tundus ikkagi olevat kavatsus trotsida Jumalat. „Kui torn oli osaliselt valmis, kasutati üht jagu sellest ehitajate eluruumideks, teisi aga kaunistati silmatorkavalt ja pühendati ebajumalatele. Rahvas rõõmustas edu üle, ülistas hõbe- ja kuldjumalaid ning keeras selja taeva ja maa Valitsejale.“ – Ellen G. White, „Patriarhid ja prohvetid“, lk 119. Lisaks keelelisse segadusse viimiseni poetas Jumal seega pattulangenud inimsoo maad pidi laiali.

`Pööra kogu päeva jooksul teadlikult tähelepanu oma mõtetele. Millise õppetunni annab see sulle sinu enda südame olukorrast?`