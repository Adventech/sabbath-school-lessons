---
title: 'Siinail sõlmitud leping'
date: 29/09/2021
---

Oo milline kogemus oli Egiptusest väljatulek ja kõik sellega seonduv, vere võidmisest uksepiitadele Egiptuses kuni Punase mere ääres toimununi! Kahtlemata jättis see läbielanuile sügava mulje. (Ning nende suhtes, kes surid – Egiptuse esmasündinutest kuni sõduriteni merepõhjas –, langetab Jumal õiglase otsuse.) Issand ütles ju: „Te olete näinud, mida ma olen teinud egiptlastele, kuidas ma teid olen kandnud kotka tiibadel ja kuidas ma teid olen toonud enese juurde“ (2Ms 19:4).

Mis oli sellise üllatava ja vapustava vabastamise põhjus? Jumal viis tegelikult ju ühe rahva teise hulgast välja ehk, nagu Mooses neile hiljem ütles: „Või kas on mõni jumal üritanud tulla võtma enesele üht rahvast teise rahva keskelt katsumiste, tunnustähtede ja imetegudega, sõja ja vägeva käe ja väljasirutatud käsivarre abil, ja suurte hirmutuste abil, nõnda nagu Issand, teie Jumal, tegi teiega Egiptuses sinu silma ees?“ (5Ms 4:34).

`Loe 2Ms 19:4–8. Miks kutsus Issand oma rahva Egiptusest välja?`

Nii lihtne see põhjus oligi. Jumal kutsus välja isade Aabrahami, Iisaki ja Jaakobi järeltulijad. Ja nende järeltulijatega sõlmis Issand oma lepingu ning nad pidid tõesti olema „minu omand kõigi rahvaste hulgast, sest minu päralt on kogu maailm“ (2Ms 19:5). See suhe oli lepingus kesksel kohal.

Mõistet „minu omand“ (segullah) võib aga kergesti valesti mõista (ja ongi mõistetud). Nad ei olnud omand sünnipärase pühaduse või õiguse tõttu. Nad olid erilised, sest Jumala arm tegi nad omandiks, et nad saaksid lõpuks levitada maailmale imelisi tõdesid, mida Tema oli neile andnud – tõdesid, mille järgi nad pidid elama „preestrite kuningriigina“.

Jumal andis neile ka mõne lepingulise sätte (nii-öelda tehingu nendepoolse osa), kümme käsku (2Ms 20. ptk), ja siis leping kinnitati. Mooses piserdas vastehitatud altarile ohvriloomade verd ning võttis siis „seaduseraamatu ja luges rahva kuuldes“ (2Ms 24:7). Inimesed ütlesid taas kuuldavalt, et nad on sellele sõnakuulelikud.

`„Sest kui Mooses oli kõik Seaduse käsud kogu rahvale ette lugenud, siis ta võttis vasikate ja sikkude vere… ning piserdas sellega nii seda raamatut kui kogu rahvast“ (Hb 9:19, 20). Mida veri tähistab ja miks on see väga tähtis ka meie jaoks tänapäeval?`