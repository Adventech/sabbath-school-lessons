---
title: 'Armastada, olla armastatud'
date: 26/09/2021
---

1Jh 4:8 ütleb: „Jumal on armastus.“ Kuigi need kolm sõna (kreeka keeles neli) on päris lihtsad, on sõnade taga olev mõte väga sügav, nii sügavmõtteline, et suudame vaevu hoomata nende tähendust. Nendega ei öelda ju, et Jumal armastab või et Jumal ilmutab armastust või et Jumal on armastuse võrdkuju, vaid et Jumal on armastus. On armastus, kuna armastus on Jumala põhiolemus. Pattulangenud inimestena, kelle peas on vaid mõni gramm kudesid ja kemikaale, mille abil tõelisust hoomata, pole me lihtsalt suutelised saama täielikult aru mõiste „Jumal on armastus“ tähendusest.

Kuid kahtlemata suudame aru saada nii palju, et teada – see on väga hea uudis. Oleks ju murettekitav, kui „Jumal on armastus“ asemel teatataks, et „Jumal on vihkamine“ või „Jumal on kättemaksuhimuline“ või „Jumal on ükskõikne“.

Tõsiasi, et „Jumal on armastus“, aitab meil paremini hoomata, et Jumal peegeldab oma armastust ka selles, kuidas Ta kogu loodut valitseb. Armastus läbistab kosmost ehk rohkemgi kui raskusjõud. Jumal armastab meid ja meis olgu omakorda Tema suhtes vastuarmastus (vaata 5Ms 6:5; Mk 12:30).

Ometi peab armastus selleks, et olla armastus, tulema vabalt. Jumal ei sunni armastust peale; hetkel, mil Ta seda teeks, poleks enam tegu armastusega. Niisiis, kuna Jumal lõi taevasse ja maa peale mõtlevad ja mõistusega armastusvõimelised olevused, oli alati olemas oht, et nad ei pruugi Talle vastuarmastust osutada. Mõni ei teinud seda ja nii sai alguse meile tuntud suur võitlus.

`Miks on järgmistel salmidel mõte ainult vabaduse ning armastusse kätketud võimaliku ohu kontekstis? (Js 14:12–14; Hs 28:12–17; Ilm 12:7).`

Eriti läbinägelik on Hs 28:15, mis annab mõista, et kuigi see ingel, Lutsifer, oli täiuslik olend, kelle oli loonud täiuslik Jumal, leiti temas ülekohut. Põhjus polnud selles, et temasse oleks ülekohus loodud. Vastupidi, kuna Lutsifer loodi armastusvõimeliseks, oli tal tõeline kõlbeline vabadus, ja vaatamata kõigele talle antule („sul olid katteks kõiksugu kalliskivid“) tahtis see ingel rohkem. Üks viis teiseni, kuni, jah, „taevas tõusis sõda“.

`On kohti, kus saab osta robotkoeri, mis kuuletuvad su käskudele ja ei märga kunagi vaipa ega näri mööblit. Kuid kas sul saab olla sellise „koeraga“ sisulist sõprust? Kuidas aitab su vastus aru saada, miks tahtis Jumal olevusi, kes saavad päriselt ilmutada vastuarmastust?`