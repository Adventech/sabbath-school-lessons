---
title: 'Misjonilugu'
date: 01/10/2021
---

#### Kohtusin Jeesusega poes

_Loo on kirja pannud Hong Soon-mi._

Tundus, et elu ei saanud enam hullemaks minna. Mu abikaasa haigestus luuüdivähki. Siis surid tema vanemad. Pidin maksma oma ämma matuste eest ise ja võtma seejärel enda kanda oma perekonna ülalpidamise. Mõnikord polnud mul isegi tuhandet Korea vonni (üht USA dollarit), et maksta oma poja koolitarvete eest. Minu palgast ei piisanud abikaasa haigla-arvete katmiseks. Iga päev muretsesin, kas mul on pere toitmiseks küllalt riisi. Ma nutsin. Tundsin end väga üksi. Siis kohtusin Park Yeon-sookiga. See naine ei olnud meie sugulane ega sõber, kuid ta püüdis mind lohutada. Ta nägi, et maadlen rahaliste raskustega, ning andis mulle lisatööd oma poes Hanamil, mis asub Lõuna-Korea pealinna Souli eeslinnas. Lisaraha aitas tasuda elamiskulude ja haigla-arvete eest.

Olin selle töö eest väga tänulik. Aga märkasin Yeon-sooki juures midagi ebatavalist. Naine näis olevat teistest inimestest õnnelikum. Minu meelest oli see kummaline, aga mind liigutas tema rõõm väga. Teda rohkem tundma õppides nägin, et ta läks kirikusse laupäeviti. Ta ei muretsenud sissetuleku pärast, mis läks kaduma seetõttu, et ta pani nädalas ühel päeval poe uksed kinni. Mina olin ateist, aga tahtsin minna koos temaga kirikusse, et välja selgitada, miks ta nii rõõmus ja rahul oli.

Yeon-sook ei kutsunud mind kordagi seitsmenda päeva adventistide kirikusse, aga oma südames otsustasin ma minna. Nii hakkasin omal käel Piiblit õppima. Kui kuulsin Jumalast, tuli mu ellu taevane rahu. Andsin oma südame Jeesusele ja ühinesin Seitsmenda Päeva Adventistide Lääne-Hanami kogudusega, kus tegutsen nüüd koos Yeon-sookiga diakonissina.

On veel palju, mida ma ei tea, kuid usun südamepõhjani Jumalasse. Yeonsook ei rääkinud mulle kordagi kuigi palju Jeesusest, aga ma nägin Jeesust tema elus. Seesama Jeesus, kellega kohtusin tema elu tõttu, elab nüüd minu südames.

Sellel aastal ristiti ka mu abikaasa ja poeg ning nad ühinesid adventperega. Tundub, et elu ei saa enam paremaks minna. Tänu Jumalale, et Ta jõudis minu pereni Yeon-sooki ja tema poe kaudu.

_See misjonilugu illustreerib Seitsmenda Päeva Adventistide koguduse strateegilise plaani „Mina lähen“ eesmärki nr 1: „Vaadata üle üleilmse misjonitöö kontseptsioon ning pühenduda misjonile kui eluviisile, millesse on kaasatud iga koguduseliige, mitte ainult pastorid.“ Rohkemat saad teada aadressilt IWillGo2020.org. Sellel veerandaastal toetab sinu kolmeteistkümnenda hingamispäeva annetus kaht misjoniprojekti Lõuna-­Koreas. Yeon-sookist loe veel järgmisel nädalal._