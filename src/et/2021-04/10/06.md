---
title: 'Pea meeles, et sa olid ori'
date: 02/12/2021
---

`Loe 5Ms 5:15; 5Ms 6:12; 5Ms 15:15; 5Ms 16:3, 12 ja 5Ms 24:18, 22. Mida soovis Issand neil eriliselt meeles hoida? Miks ei tohtinud nad seda kunagi unustada?`

Nagu näinud oleme, toob Issand kogu Vanas Testamendis inimeste meelde taas Egiptusest väljatulemise ja Jumala, kes nad imeliselt vabastas. Tänaselgi päeval, tuhandeid aastaid hiljem, peavad usklikud juudid paasapüha, mälestust sellest, mida Issand on nende heaks teinud. „Ja kui te tulete maale, mille Issand teile annab, nagu ta on öelnud, siis pidage seda teenistust! Ja kui teie lapsed teilt küsivad: Mis teenistus see teil on?, siis vastake: See on paasaohver Issanda auks, kes ruttas mööda Iisraeli laste kodadest Egiptuses, kui ta nuhtles egiptlasi ja päästis meie kojad“ (2Ms 12:25–27).

Tänapäeva koguduse jaoks sümboliseerib paasapüha päästmist, mida on meile pakutud Kristuses: „Sest ka meie paasatall Jeesus Kristus on tapetud“ (1Kr 5:7).

`Loe Ef 2:8–13. Mida kästi paganlusest pöördunud usklikel meeles pidada? Kuidas võrrelda seda sündmustega, mida heebrealastel paluti viiendas Moosese raamatus meeles pidada?`

Paulus tahtis, et inimestel oleks meeles, mida Jumal oli nende heaks Kristuses teinud, millest Ta oli nad päästnud ning mis oli neil nüüd Jumala armu tõttu. Iisraeli lastel endil ei olnud midagi, mis oleks neid Jumala silmis paremaks muutnud. Ainult neile osaks saanud Jumala arm tegi neist selle, kes nad Kristuses Jeesuses olid, kuigi nad olid „võõrad tõotuse lepingule“.

Ükskõik, kas räägime juutidest kõrbes, kristlastest Efesoses või seitsmenda päeva adventistidest maailma eri paigus, on meie jaoks alati oluline meeles pidada ja mitte unustada seda, mida Jumal on meile Kristuses teinud. Pole ime, et meieni kanduvad sõnad: „Oleks hea, kui me veedaksime igal päeval vaikse tunni Kristuse elu üle mõtisklemises. Me peaksime käsitlema seda punkt-punktilt ning elama oma kujutlusis läbi iga etapi, eriti viimased. Kui me niiviisi mõtleme meie eest toodud suurele ohvrile, muutub meie usk Temasse kindlamaks, armastus elavamaks ning me täitume rohkem Tema Vaimuga.“ – Ellen G. White, „Ajastute igatsus“, lk 83.