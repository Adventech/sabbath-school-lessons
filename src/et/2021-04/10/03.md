---
title: 'Möödunud päevadest'
date: 29/11/2021
---

5Ms 4. peatükis oleme lugenud suurepäraseid manitsusi, mida Issand andis oma rahvale Moosese kaudu seoses nende tohutu eesõigusega olla Jumala valitud rahvas. Ta oli vabastanud nad Egiptusest „katsumiste, tunnustähtede ja imetegudega, sõja ja vägeva käe ja väljasirutatud käsivarre abil, ja suurte hirmutuste abil, nõnda nagu Issand, teie Jumal, tegi teiega Egiptuses sinu silma ees“ (5Ms 4:34). Teisisõnu, Jumal tegi sinu heaks midagi suurt, kuid lisaks tegi Ta seda viisil, mis aitab sul sinu heaks tehtud suuri asju meeles pidada ja mitte kunagi unustada.

`Loe 5Ms 4:32–39. Mida palub Issand meelde tuletada ja miks oli väga tähtis, et rahvas kõike seda meelde tuletaks?`

Mooses suunab rahva pilgu tagasi ajalukku, lausa loomiseni, ja küsib neilt retooriliselt, kas saanuks möödanikus neile veel midagi teha; kõik oli ju tehtud. Mooses ütleb neile lausa, et nad küsiksid; see tähendab, et nad uuriksid ise ja vaataksid, kas midagi sellist, mida nemad kogesid, on kunagi varem juhtunud. Küsimusi esitades püüab Mooses tuua inimesed selle äratundmiseni, mida Issand on neile teinud, ning sütitada tänu ja tänulikkust Tema vastu, kes nii võimsalt nende elus tegutseb.

Vabastamine Egiptusest oli neist tegudest üks olulisim. Seejärel oli teatud mõttes ehk veel jahmatamapanevam Jumala kõnelemine Siinailt, kui rahval oli võimalus kuulata „Jumala häält rääkivat tule keskelt“.

`Loe 5Ms 4:40. Kui Mooses rääkis rahvale, mida Jumal on nende heaks teinud, siis millise järelduseni soovis ta rahva nende sõnadega viia?`

Issand tegi kõike kavakindlalt. Ta oli oma rahva lunastanud; nii pidas Ta oma lepingut, mille oli nendega teinud. Nad vabastati Egiptusest ja olid nüüd astumas tõotatud maale. Jumal tegi oma osa; nüüd kutsuti inimesi üles tegema oma, milleks oli lihtsalt sõnakuulmine.

`Kuidas kumab siit mustrist läbi lunastusplaan, nagu see väljendub Uues Testamendis? Mida tegi Jeesus meie heaks ja kuidas omakorda vastame sellele, mida Ta meile teinud on? (Vaata Ilm 14:12.)`