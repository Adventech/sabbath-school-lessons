---
title: 'Misjonilugu'
date: 03/12/2021
---

#### Esmakordne külaline teab kõike

_Loo on kirja pannud Eliane Hosokawa Imayuki._

Brasiilia pagulane Sandra Sato sõitis Jaapanis otsejoones Seitsmenda Päeva Adventistide Kakegawa koguduse juurde, et tänada Jumalat vastsaadud juhiloa pärast.

Naine oli Jumalale tõotanud, et kui ta juhiloa kätte saab, sõidab ta autoga kõigepealt kirikusse.

Sellel õhtul rääkis Sandra rõõmsalt Tokai Kristliku Keskuse kirikus koguduse­ liikmetele, et Jumal oli vastanud tema palvetele juhiluba saada.

„Ja ma olen ka ristimiseks valmis,“ teatas naine.

Koguduseliikmed olid üllatunud. Nad polnud Sandrat enne seda õhtut näinud.

Nende üllatus kasvas, kui Sandra pöördus mitme koguduseliikme poole ja kõnetas neid nimepidi.

„Tunnen teist paljusid,“ ütles ta. „Olen sotsiaalmeedias vaadanud koguduse otseülekandeid.“

Siis rääkis ta oma loo. Sandra ja tema abikaasa, endine adventist, töötasid koos tuhandete teiste Brasiilia pagulastega ühes Jaapani keskosa tehases.

Religioonist rääkides oli abikaasa naisele öelnud, et kui naine tahab üldse Jumalat teenida, siis kiidab mees heaks ainult selle, kui ta käib adventkirikus. Naine oli kuulunud teise kristlikku uskkonda. Abikaasa endine usk äratas huvi ja Sandra vaatas reaalajas ülekandeid Tokai Kristliku Keskuse kirikust. Mehe abiga oli ta läbi teinud Lootuse Kanali Brasiilia filiaali piiblikursuse. Siis oli ta Jumalale tõotanud, et hakkab isiklikult kirikus käima, kui saab juhiloa tehtud.

Pärast seda, kui Tokai Kristliku Keskuse pastor oli Sandraga Piibli põhimõtted läbi vaadanud, Sandra ristiti. Ükski pereliige polnud tema ristimise juures, ka abikaasa mitte. Aga naise usk on jäänud kindlaks. Tema initsiatiivil on teise linna, Iwatasse rajatud piibliuurimisgrupike, sest inimesed tahavad Kristust tundma õppida. Jumala sõna levib Jaapanis.

_Loe järgmisel nädalal, kuidas Jumal kasutab Iwata grupikest teiste Brasiilia pagulaste õnnistamiseks. Sandra sai tuttavaks Tokai Kristliku Keskuse kogudusega pärast seda, kui vaatas veebist jumalateenistusi. Osa selle veerandaasta kolmeteistkümnenda hingamispäeva annetusest läheb projekti heaks, mis aitab paljudel inimestel Jaapanis, eriti noortel, õppida Jeesust tundma interneti vahendusel. Täname, et plaanid heldelt annetada._