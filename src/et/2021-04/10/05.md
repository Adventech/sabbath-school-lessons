---
title: 'Söönud ja kõht täis'
date: 01/12/2021
---

Üks kunagine kogudusejuht, kes oli Seitsmenda Päeva Adventistide Peakonverentsi juures töötanud 34 aastat, jutustas loo, kuidas mitu aastat tagasi olid tema ja ta naine ühes lennujaamas kaotanud oma kohvri. „Otse sealsamas,“ ütles ta, „pagasilindi juures laskusime kõigi ees põlvedele ja palvetasime, paludes Issandal meie kaotatud kohver kohale saata.“ Mitu aastat hiljem, kõneles ta, juhtus sama lugu: nad saabusid sihtpunkti, kuid üks kohver ei ilmunud lennujaamas lindile. Ta rääkis, mis edasi sai. „Ära muretse,“ oli ta naisele öelnud, „kindlustus kannab kulud.“

`Selle loo peale mõeldes loe 5Ms 8:7–18. Millise hoiatuse annab Issand oma toonasele rahvale ja mida peaks sel olema öelda meile tänapäeval?`

Vaata, mida pidi rahva ustavus Issandale neile pakkuma. Nad pidid saama oma valdusse imelise ja rikka maa, maa, „kus sa ei söö leiba kehvuses, kus sul midagi ei puudu“ (5Ms 8:9), ning saama ka rikkalikult õnnistatud lamba- ja veisekarjade, kulla, hõbeda ja ilusate kodude poolest. Neile pidi antama kõik materiaalsed mugavused, mida see elu pakub.

Aga mis saab seejärel? Siis tuleb oht, mis käib alati kaasas jõukuse ja füüsilise heaoluga – oht unustada, et üksnes Issand „annab sulle jõu varanduse soetamiseks“ (5Ms 8:18).

Võib-olla mitte kohe alguses, aga siis, kui aastad mööduvad ja inimestel on kõik materiaalsed mugavused, mida nad vajavad, unustavad nad mineviku, unustavad, kuidas Issand on juhtinud nad läbi „selle suure ja koleda kõrbe“ (5Ms 1:19), ning hakkavad tõepoolest mõtlema, et nende enda nutikus ja anded võimaldasid neile edu.

Täpselt selle eest Issand neid hoiataski (ja õnnetuseks, kui lugeda hilisema aja prohvetite raamatuid, läkski kõik nii, nagu karta oli). Seega palub Mooses inimestel õitsengu keskel meeles pidada, et üksnes Issand oli kõike nende heaks teinud, ja hoiatab, et nad ei laseks materiaalsetel õnnistustel, mida Ta neile on andnud, ennast petta. Sajandeid hiljem hoiatas Jeesus tähendamissõnas külvajast „rikkuse petliku ahvatluse“ eest (Mk 4:19).

`Pole oluline, kui palju raha ja materiaalset vara meil kellelgi on, me kõik oleme liha ja veri ning meid ootab maasse kaevatud auk. Mida on sel öelda rikkusest tuleneva ohu kohta – et varandus võib meid panna unustama vajaduse Ainsa järele, kes üksi toob meid välja sellest maasse kaevatud august?`