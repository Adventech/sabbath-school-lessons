---
title: 'Toetav Mõte'
date: 03/12/2021
---

„Kaunis vikerkaar kui märk Jumala ja inimese vahelisest lepingust kõneleb Jumala osavõtlikkusest. Issand ütleb, et vikerkaart vaadates meenutab Ta oma lepingut. Öeldu ei tähenda, et Ta lepingu hetkekski unustaks. Jumal kasutab lihtsalt meie kõnepruuki, et võiksime Teda paremini mõista. Jumal soovis, et alati, kui järeltulevad põlvkonnad pärivad vanematelt taevalaotuses siretava vikerkaare kohta, jutustavad nad lastele lugu veeuputusest ja Kõigekõrgema lepingust. Nõnda kõneleb see läbi ajastute Jumala armastusest inimese vastu ja kinnitab usaldust Jumalasse.“ – Ellen G. White, „Patriarhid ja prohvetid“, lk 106, 107.

Kristluse rajamisest peale pole kogudusel olnud kunagi varem selliseid rikkusi ja mugavust, mida tänapäeva kogudus mõnes riigis naudib. Küsimus on: millise hinnaga? Selline jõukus mõjutab kindlasti meie vaimulikkust – ja mitte hea suunas. Kuidas? Mis ajast on rikkus ja materiaalne küllus soodustanud selliseid kristlikke voorusi nagu enesesalgamine ja ennast ohverdav meelsus? Enamasti on näha vastupidist: mida rohkem inimestel on, seda enesekesksemaks nad muutuvad ja seda vähem kipuvad nad Jumalast sõltuma. Kui tahes toredad on rikkus ja küllus, kaasneb nendega palju vaimulikke ohte.

**Küsimused aruteluks:**

`1. Arutlege rikkuse teemal (rikkus võib olla väga suhteline; keegi, keda tema oma riigis rikkaks ei peeta, võib teiste meelest olla ülirikas) ning rääkige, kuidas see meie vaimulikkust mõjutab. Mil viisil saavad need, kel „on raha“, kaitsta ennast nii mõnegi vaimuliku ohu eest, mida rikkus tekitab?`

`2. Rääkige klassis Kristuse elu lõpuhetkedest ja sellest, mida need kõnelevad meile Jumala armastusest ning miks ei tohi me eales seda päris armastust unustada. Mis ilmutab sinu meelest veel Jumala headust ja miks peame seda tõsiasja alati meeles hoidma?`

`3. Osa teadlasi ütleb, et ülemaailmset veeuputust ei ole olnud, ehkki Piibel (ja vikerkaargi) ütleb, et oli; osa ütleb, et kuue päevaga loomist ei ole ka olnud, ehkki Piibel ütleb, et oli (ning seitsmenda päeva hingamispäev tähistab seda). Kuidas näeme siit, et kultuur võib usule avaldada tugevat negatiivset mõju?`

---

Annetus >> kohalik kogudus [toeta.advent.ee](https://toeta.advent.ee/)

Päikeseloojang 15.28