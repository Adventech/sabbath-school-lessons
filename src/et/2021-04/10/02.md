---
title: 'Tuleta meelde vikerkaart'
date: 28/11/2021
---

Esimest korda esineb Piiblis sõnapaar „tuleta meelde“ Moosese esimese raamatu 9. peatükis, kui Issand ütles pärast üleilmset veeuputust Noale, et Ta paneb pilvedesse vikerkaare tähistama Tema lepingut kogu maaga, et Ta ei hävita enam kunagi tervet maad veeuputusega.

`Loe 1Ms 9:8–17. Kuidas kasutatakse siin sõnapaari „tuletan meelde“ [eestikeelses tõlkes „mõtlen“] ja mida räägib siinne kasutus selle kohta, kuidas meil tuleb mõelda sellele ning meelde tuletada seda, mida Jumal on meie heaks teinud?`

Mõistagi ei vaja Jumal vikerkaart selleks, et oma tõotust ja oma lepingut meeles pidada. Ta räägib lihtsalt keeles, mida inimesed suudavad mõista. Pigem tuletab vikerkaar meile, inimestele, meelde Jumala tõotust ja lepingut, et Ta ei hävita maailma veel kord veega. Vikerkaar pidi aitama inimestel meelde tuletada erilist lepingut, mille Jumal oli sõlminud; iga kord, kui vikerkaart näha on, meenub Jumala rahvale nii see, kuidas Jumal maailma patu pärast karistas, kui ka Tema armastus maailma vastu ja tõotus, et veeuputust enam ei tule.

Seega näeme siin meeles pidamise tähtsust: pea meeles Jumala tõotusi, pea meeles Jumala hoiatusi, pea meeles Jumala tegevust maailmas.

Vikerkaar taevas muutub veelgi tähtsamaks tänapäeval, mil loodusseaduste järjepidevuse alusel hülgavad paljud teadlased mõtte, et ülemaailme veeuputus on üldse olnud. Kui Ellen G. White kirjeldas veeuputuse-eelset aega, siis, huvitav küll, pani ta paberile sõnad, et paljud inimesed mõtlesid samamoodi – loodusseaduste järjepidevus välistas võimaluse ülemaailmse veeuputuse juhtumiseks. Ta kirjutas, et haritlased väitsid, nagu oleksid loodusseadused „nii kindlad, et ka Jumal ei saa neid muuta“. – „Patriarhid ja prohvetid“, lk 97. Niisiis väitsid inimesed enne veeuputust loodusseadustele tuginedes, et veeuputust ei tule; pärast veeuputust väidavad inimesed loodusseadustele tuginedes, et seda pole kunagi olnud.

Kuid Jumal rääkis meile oma Sõnas veeuputusest ning andis maailmale tähise ühtaegu nii veeuputuse kohta kui ka tõotuse kohta enam mitte veeuputust saata. Juhul, kui hoiame meeles, mida vikerkaar tähendab, laotub meil nende kaunite värvidega üle kogu taeva kinnitus, et Jumala Sõna on kindel. Ja kui saame usaldada seda tõotust Tema Sõnas, siis miks mitte usaldada Tema Sõna kõiges, mida Ta meile ütleb?

`Järgmine kord, kui sa vikerkaart näed, mõtle Jumala tõotusele. Kuidas õppida usaldama kõiki Tema tõotusi?`