---
title: 'Hoia…, et te ei unusta'
date: 30/11/2021
---

`Loe 5Ms 4:9, 23. Mida käsib Issand rahval siin teha ja miks on see manitsus nende jaoks väga tähtis?`

Kummagi salmi algusosas hakkab silma kaks tegusõna: „hoidke“ ja „unusta“. Issand ütleb inimestele: hoidke, et te ei unustaks. See tähendab, et ärge unustage seda, mida Issand on teile teinud, ja lepingut, mida Ta on teiega sõlminud.

Tegusõna „hoia“, smr (mida teistsuguses vormis kasutatakse ka 5Ms 4:9 ning mis on tõlgitud kui „hoia… oma hinge“), leidub Vanas Testamendis kõikjal ning see tähendab „hoidma“, „valvel olema“, „alal hoidma“ või „valvama“. Huvitav on, et esimest korda esineb see Pühakirjas isegi enne patustamist, kui Issand käskis Aadamal „hoida“ aeda, mille Tema oli andnud (1Ms 2:15).

Nüüd aga käsib Issand rahval, igaühel eraldi (see tegusõna on ainsuses) olla valvel, hoida ennast, et nad ei unustaks. „Unustamine“ ei tähenda siin niivõrd mälu kaotamist (kuigi ajapikku ja uue põlvkonna juures võib nii minna), vaid pigem lõtvust lepinguliste kohustuste suhtes. Iisraellased pidid hoolima sellest, kes nad olid ja kuidas nad elasid Jumala silmis, teiste heebrealaste silmis, enda hulgas olevate võõramaalaste silmis ning ümberkaudsete rahvaste silmis.

`Loe veel kord 5Ms 4:9 (vaata ka 5Ms 6:7 ja 5Ms 11:19), kuid keskendu nüüd viimasele osale, kus räägitakse oma lastele ja lastelastele õpetamisest. Kuidas pidi see aitama mitte unustada?`

Pole juhuslik, et kohe pärast seda, kui Mooses palub rahval mitte unustada, mitte lubada kuuldul „oma südamest lahkuda“, käsib ta neid sõnu õpetada järgmisele ja ülejärgmisele põlvkonnale. Lastel oli vaja seda kõike kuulda, kuid veel tähtsam oli see, et Jumala tegudest üha uuesti rääkides ei lasknud inimesed sellel kõigel ununeda. Mis võiks olla veel parem viis, kuidas säilitada teadmine sellest, mida Issand oli oma valitud rahvale teinud?

`Kuidas on oma kogemustest rääkimine tulnud kasuks mitte ainult kaasinimestele, vaid ka sulle endale? Kuidas on Jumala juhtimisest ikka ja jälle rääkimine aidanud sinul Tema juhtimist mitte unustada?`