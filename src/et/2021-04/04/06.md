---
title: 'Esimene käsk'
date: 21/10/2021
---

Osa kristlasi püüab mitmesugustel põhjustel Vana Testamenti lahutada Uuest Testamendist, kuid seda ei saa teha, kuna see rööviks Uuelt Testamendilt tõelise tähenduse. Uus Testament on ilmutus Jeesusest, mis jagab teoloogilisi selgitusi Tema elu, surma, ülestõusmise ja ülempreesterliku teenistuse kohta.

Niisugusena suunab see tähelepanu paljude Vana Testamendi prohvetikuulutuste ja mudelite täitumisele. Vana Testament moodustab paljuski Uue Testamendi tausta, konteksti, aluse. Mõlemad testamendid teevad teatavaks Jumala headuse ja armastuse.

Just seetõttu tsiteerivad paljud Uue Testamendi tegelased, kaasa arvatud Jeesus, nii tihti Vana Testamenti.

`Loe Mk 12:28–30. Mis mõttega küsiti: „Milline on kõige esimene käsk?“ Kuidas Jeesus vastas ja kust Tema vastus pärineb?`

Huvitav, et kirjatundja – keegi, kes oli pühendanud oma elu seaduse ja selle rakendamise tundmaõppimisele – üldse midagi sellist küsis. Samas, kuna juudid uskusid, et nad peavad kuuletuma väga paljudele seadustele (hilisema juudi traditsiooni kohaselt 613 seadust), pole üllatav, et neist kõigist taheti välja selgitada olulisim.

Ja mida teeb Jeesus?

a läheb otse Moosese viienda raamatu 6. peatüki juurde, alustab lausega „Kuule, Iisrael! Issand, meie Jumal Issand, on ainus“ (5Ms 6:4) ja tsiteerib siis järgmistki salmi, mis räägib Jumala armastamisest kogu südamest, hingest ja väest. Ta osutas ülimale kinnitusele, et Issand on Iisraeli rahva Jumal, nende ainus Jumal, ning kutsus neid selle suure tõe põhjal Teda üle kõige armastama.

Mis saab olla sellest käsust veel suurem „käesoleva aja tõde“? Maailma ajaloo lõpupäevil, mil viimased sündmused lahti rulluvad ning iga inimest kutsutakse tungivalt üles poolt valima, on Jumala käskudel (Ilm 14:12) täita otsustav osa.

See, mis poole me valime – isegi tagakiusamise palge ees – põhineb lõpuks sellel, kas me armastame päriselt Jumalat või mitte. See on otsustav küsimus ning saame Jumalat armastada kõigest oma südamest, kõigest oma hingest ja kõigest oma väest ainult siis, kui õpime Teda isiklikult tundma ning kogeme isiklikult Tema headust, armastust ja armu. Kui vaja, siis on väärt ka selle eest surra.

Mida vastaksid, kui keegi küsiks sinult, kuidas saab inimene hakata armastama Jumalat, keda ta pole kunagi isiklikult näinud? Arutlege klassis oma vastuse üle.