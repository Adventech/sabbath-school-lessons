---
title: 'Misjonilugu'
date: 22/10/2021
---

#### Raamatu vägi

_Loo on kirja pannud Kazuhiro Hiraga._

Jaapanis Okinawa saarel elavale üheksa-aastasele Sakile meeldis lugeda. Eriti meeldis talle lugeda raamatuid, mida müüs üks võõras, kes vahel nende kodu uksele koputas. Ikka ja jälle luges ta viiest raamatust koosnevat sarja „Onu Arthuri unejutud“. Tema lemmiklugu oli poisist nimega Wilford, kellel oli üllatuspakkide firma. Wilfordile meeldis inimestele üllatuskingitusi teha. Kujutades ette, kuidas kingitusi saanud inimesed rõõmustasid, sai ka Saki rõõmsaks.

Need raamatud tegid Saki tuttavaks Jeesusega. Tema pereliikmed ei olnud kristlased. Tema vanemad ei teeninud Jeesust, sest paljud inimesed Jaapanis ei teinud seda. Raamatuist luges ta, et Jeesus armastab lapsi ja tahab neid õnnelikuks teha.

Saki kasvas suureks ja kolis Jaapani pealinna Tokyosse. Ta abiellus ja temast sai kahe väikese poja ema. Oma elutee käigus kaotas ta kuhugi oma lemmikraamatud, needsamad unejutud.

Kui Saki vanem poeg kooli pidi minema, hakkas Saki pojale kooli otsima. Oma kodu lähedal märkas ta erakooli, mis kandis nime Tokyo Saniku Algkool. Uudishimust otsis ta internetist kooli kohta teavet. Teda üllatas avastus, et tegemist oli seitsmenda päeva adventistidele kuuluva kooliga. Saki polnud kunagi adventistidest kuulnud, seepärast otsis ta veebist rohkem teavet. Imestusega luges ta, et adventistidele kuulub mitu kooli ja nad kirjastavad palju lasteraamatuid, mille hulgas on ka talle armsad „Onu Arthuri unejutud“. Ta teadis, et tahab poja panna õppima adventistide kooli.

Kuid esmalt soovis Saki adventkogudusest rohkem teada saada. Adventkogudus asus adventkooli maaomandil ja Saki hakkas käima hingamispäeviti jumalateenistustel. Ta tundis sügavat rahu, kui laulis kirikulaule ja kuulas jutlusi.

Saki sai endale teise komplekti „Onu Arthuri unejutte“ ja hakkas neid oma poegadele ette lugema. Poistele meeldisid lood. Samal ajal, kui Saki luges poegadele juturaamatuid, hakkas ta ise lugema teist raamatut – Piiblit. Just siis, kui ta poeg läks esimesse klassi, hakkas Saki käima kooli juures avatud piibliuurimisklassis. Hiljem andis ta südame Jeesusele ja sai ristitud.

Täna loeb 35aastane Saki Takahagi neid unejutte ikka veel oma poegadele. Samuti räägib ta neile Piiblist. Ta armastab Piiblit ja ta armastab Jeesust.

_Saki õppis Jeesust tundma „Onu Arthuri unejuttude“ kaudu ja hiljem internetist otsitud teabe kaudu. Osa selle veerandaasta kolmeteistkümnenda hingamispäeva annetusest rahastab projekti, mis pakub paljudele inimetele Jaapanis, eriti noortele, võimalust õppida Jeesust tundma interneti vahendusel. Täname, et kavatsete heldelt annetada._