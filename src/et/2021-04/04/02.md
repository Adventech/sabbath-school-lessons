---
title: 'Leping ja evangeelium'
date: 17/10/2021
---

Pärast seda, kui Mooses oli meenutanud Iisraeli lastele nende ajalugu, hakkas ta andma juhtnööre, mida võtta ette selleks, et saada maa oma valdusse ja seal edeneda. Võib lausa väita, et suurem osa viiendast Moosese raamatust on lihtsalt Issanda selgitus rahvale, mida oli neil omakorda vaja teha selle lepingu pidamiseks, mille Ta heasoovlikult nendega sõlmis, et täita nende isadele antud tõotust.

5Ms 6. peatükk algab nii: „Ja need on käsud, määrused ja seadlused, mida Issand, teie Jumal, käskis teile õpetada täitmiseks maal, kuhu te lähete, et seda pärida, selleks, et sa kardaksid Issandat, oma Jumalat, pidades kõiki tema määrusi ja käske, mis mina sulle andsin, sina ja su poeg ja su pojapoeg, kogu oma eluaja ja et su päevi pikendataks“ (5Ms 6:1, 2).

`Loe 5Ms 6:4, 5. Millise korralduse annab Issand Jumal Iisraeli lastele 5. salmis? Mida see tähendab?`

Armasta Issandat, oma Jumalat, kõigest oma südamest…? Vägagi huvitav, et siin, kõigi seaduste, hoiatuste, reeglite ja sätete keskel esitatakse inimestele üleskutse armastada Jumalat. Ja mitte üksnes armastada, vaid teha seda „kogu südamest, kogu hingest ja kogu väest“, mis osutab tingimusteta, täielikule armastamisele.

Armastada Jumalat kõigest oma südamest ja kõigest oma hingest ja kõigest oma väest tähendab, et enne kõike muud ja kedagi teist peab meie armastus kuuluma Talle, sest Tema on kogu meie olemasolu, heaolu ja kõige muu lähe ja alus. Kui armastame Jumalat, paigutub ka kõige muu armastamine oma õigele kohale.

Heebrea keeles on sõna „oma“ (oma Jumal, oma südamest, oma väest) ainsuses. Jah, Jumal rääkis rahvale tervikuna, kuid tervik on nii tugev, nagu on selle üksikosad. Issand tahab, et me kõik, kuigi suurema keha osad, oleksime isiklikult Talle ustavad, ning selle ustavuse aluseks peab olema meie armastus Tema vastu selle eest, kes Ta on ja mida Ta meie heaks teeb.

`Mida tähendab sinu jaoks armastada Jumalat kogu südamest, kogu hingest ja kogu jõust?`