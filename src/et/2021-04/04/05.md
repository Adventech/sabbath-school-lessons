---
title: 'Kui te mind armastate, siis pidage mu seadusi'
date: 20/10/2021
---

Iisraelile – rahvale tervikuna – esitati üleskutse Jumalat armastada. Kuid midagi niisugust sai toimuda ainult üksikisikuti. Igale inimesele eraldi on antud vaba tahe ja nii tuli igal iisraellasel langetada valik Jumalat armastada, ning see armastus pidi ilmnema nende sõnakuulmises.

**Mis on kõigil järgmistel salmidel ühist? Mis on nende ühine teema?**

`5Ms 5:10`

`5Ms 7:9`

`5Ms 10:12, 13`

`5Ms 11:1`

`5Ms 19:9`

Kuidas saaks Jumala Sõna veel selgem olla? Jumal ei väljenda oma armastust üksnes sõnadega, vaid toob selle armastuse meie silme ette tegudena, mida Ta on teinud ja ikka veel teeb. Just samamoodi tuleb Jumala rahval näidata oma tegudega, et nad armastavad Jumalat. Ja neis piiblisalmides näeme, et Jumala armastamine on lahutamatult seotud Temale kuuletumisega.

Seega, kui Johannes ütleb, et „see ongi Jumala armastamine, et me peame tema käske“ (Jh 14:15), või kui Jeesus ütleb: „Kui te armastate mind, siis pidage mu käske“ (Jh 14:15), väljendab öeldu lihtsalt sedasama põhiõpetust. „Armasta Jumalat“ peab alati väljenduma Jumalale kuuletumises. Nii on alati olnud ja nii saab alati olema. Ning Jumalale kuuletumine tähendab kuuletumist Tema seadusele, kümnele käsule, mille hulgas on ka hingamispäevast rääkiv neljas käsk. Neljanda käsu pidamine ei ole kuidagi rohkem käsumeelsus kui ülejäänud üheksast mis tahes käsu pidamine.

Kuigi kuuletumine ükskõik millisele käsule võib olla käsumeelsus (legalism), ei lähtu sedasorti kuulekus Jumala armastamisest. Kui armastame Jumalat päriselt, just selle tõttu, mida Ta on meie heaks Kristuses Jeesuses teinud, tahame olla Talle sõnakuulelikud, sest Ta palub meilt seda.

`Kui Mooses andis Iisraelile ikka ja jälle korralduse armastada Jumalat ning kuuletuda Talle, käskis ta nii pärast seda, kui nad Egiptusest vabastati. Armastamise ja sõnakuulmisega vastas rahvas päästmisele, mille Jumal neile tõi. Issand oli nad päästnud. Nüüd tuli neil omalt poolt kuuletuda ustavalt Tema seadustele. Kas tänapäeval on midagi teisiti?`

`Mida koged, kui püüad Jumalale kuulekas olla? Mis ajendab sind Jumalale sõnakuulelik olema? Miks peab see lähtuma Tema armastamisest? Milline osa (kui üldse mingi) peab olema kartusel, piibellikul arusaamisel kartusest?`