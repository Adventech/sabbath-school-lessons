---
title: 'Tema armastas meid esimesena'
date: 19/10/2021
---

Moosese viiendas raamatus on palju reegleid ja korraldusi ning manitsevaid hoiatusi juudi rahvale, et inimesed kuuletuksid „Tema käskudele, määrustele ja seadlustele“. Isegi kõigi käskude keskel tuli neil aga esiteks ja üle kõige armastada Jumalat kogu südamest, hingest ja jõust. Loomulikult oli neil selleks palju põhjuseid.

`Loe 5Ms 4:37; 5Ms 7:7, 8, 13; 5Ms 10:15; 5Ms 23:6 ja 5Ms 33:3. Mida räägivad need salmid Jumala armastusest oma rahva vastu?`

Viiendas Moosese raamatus näeme ikka ja jälle Moosest rahvale rääkimas, et Jumal armastas nende esiisasid ja armastab neid. Issand ilmutas aga oma armastust tegudes, mitte üksnes sõnades. See tähendab et rahva vajakajäämiste, luhtumiste ja pattude kiuste jäi Jumala armastus nende vastu kõikumatuks – Tema armastus ilmnes võimsasti selles, kuidas Ta neid kohtles.

`„Meie armastame, sest tema on meid enne armastanud“ (1Jh 4:19). Kuidas aitab see salm meil mõista, miks peaksime Jumalat armastama?`

Jumal armastas meid juba enne meie olemasolu, sest lunastusplaan pandi paika enne „maailma rajamist“ (Ef 1:4).

Ellen G. White ütles nii: „Lunastusplaan ei olnud tagantjärele tekkinud mõte, pärast Aadama langemist kavandatud ettevõtmine. See oli „saladuse ilmutus, mis on olnud igavesest ajast varjul“ (Rm 16:25). See avalikustas põhimõtted, mis on olnud Jumala trooni aluseks igaviku aegadest.“ – „Ajastute igatsus“, lk 22.

Kui õnnelikud me oleme, teades, et Jumal on tõesti armastav Jumal, niivõrd armastav, et Ta läks meie eest ristile. Ennastohverdavas armastuses „alandas [Ta] iseennast, saades kuulekaks surmani, pealegi ristisurmani“ (Fl 2:8). Seega on Jumala armastus meie jaoks tänapäeval saanud avalikuks viisil, mida Iisraeli lapsed ei suutnud tõenäoliselt ettegi kujutada.

`Aga kui Jumal oleks armastuse asemel vihkav või ükskõikne Jumal? Milline oleks maailm siis? Miks on Jumala armastuse avaldumine meie jaoks midagi, mis meid tõesti hõiskama paneb?`