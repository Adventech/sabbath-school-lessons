---
title: 'Karta Jumalat'
date: 18/10/2021
---

Mooses ütles, et Iisraeli lapsed armastaksid Jumalat kõigega, mis neil oli. See oli korraldus. Ometi on mõni salm varem kirjas teine Moosese antud korraldus: „… et sa kardaksid Issandat, oma Jumalat“ (5Ms 6:2).

`Loe 5Ms 10:12. Mida öeldakse selles salmis armastuse ja kartuse kohta ning kuidas seda mõista?`

Ühes salmis kästakse rahval Jumalat karta ja teises Teda armastada ning selles salmis kästakse neil Teda karta ja armastada ühtaegu. Kui mõista sõna „kartma“ tavatähenduses, siis võib korraldus tunduda vastuoluline, kuid tegelikult vastuolu pole. Vastupidi, Jumala kartmine aukartuse ja lugupidamise mõttes peaks olema loomulik reaktsioon. See tuleneb arusaamast, kes Ta on, ning Tema autoriteedi, võimu, õiguse ja õigluse tajumisest, eriti vastandina meie patususele, nõtrusele ja Temast täielikult sõltumisele. Me oleme langenud olendid, kes on Jumala seadust rikkunud ja kes ilma Tema armuta vääriksid hukkamõistu ning igavest surma.

`Loe Ef 2:1–10. Kuidas peaksid need salmid aitama meil mõista, mismoodi saame Jumalat ühtaegu karta ja armastada?`

Hoolimata asjaolust, et oleme „viha lapsed“ (sellepärast peamegi Teda kartma), suri Kristus meie eest ja andis meile seega uue elu Temas, mis tähendab ka vabadust patust ning hukkamõistust möödunu eest (sellepärast peamegi Teda armastama).

Ja just nii nagu see on tõsi meie jaoks tänapäeval, rakendus sama põhimõte muistse Iisraeli kohta: nad olid Egiptuses vangis; nad olid orjastatud ja rõhumise all ning üksnes see, et Jumal armastas neid ja soovis neile head, viis nende võimsa vabastamiseni. „Ja pea meeles, et sa olid ori Egiptusesmaal ja et Issand, su Jumal, tõi sind sealt välja“ (5Ms 5:15). Pole siis ime, et nad armastasid ja kartsid Jumalat ühtaegu. Ja kui seda tegid nemad, siis kui palju enam peaksime sama tegema meie, kelle käes on tohutu tõde meie eest ristil surnud Jeesusest?

`Loe Ilm 14:6, 7. Kuidas peaksime aru saama sellest, miks on Issandalt maailmale lõpuajal antava sõnumi esimeseks korralduseks nõue „karta Jumalat“? Miks tundub see nõue nii iseenesestmõistetavana, kui võtame arvesse kõike meile teadaolevat selle kohta, mis on maailma peale tulemas?`