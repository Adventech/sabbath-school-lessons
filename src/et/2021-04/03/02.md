---
title: 'Leping ja evangeelium'
date: 10/10/2021
---

Kogu Piiblis esinevad leping ja evangeelium koos. Kuigi leping oli mõistena olemas enne Iisraeli rahvast (näiteks leping Noaga) ja ehkki lepinguline tõotus esitati enne Iisraeli rahva olemasolu, torkas see eriti silma Jumala suhtlemisel oma rahvaga, alates nende esiisadest, patriarhidest.

Ja juba algusest peale oli lepingu keskseks tõeks evangeelium: päästetakse üksnes usu läbi.

`Loe 1Ms 12:1–3; 1Ms 15:5–18 ja Rm 4:1–5. Mida lubati lepinguga Aabramile (hilisema nimega Aabrahamile) ja kuidas avaldus selles lepingulises tõotuses evangeelium?`

Aabraham uskus Jumalat, uskus tõotusi, mida Jumal oli talle andnud, ja nii mõisteti ta Jumala ees õigeks. Selle teatavaks tegemine polnud aga odav arm: Aabraham püüdis sõnakuulmisega täita lepingu omapoolset osa, nagu näeme 1Ms 22. peatükis Morija mäel toimunus. Kõige selle juures, et „Aabraham uskus Jumalat, ja see arvestati talle õiguseks“ (Rm 4:3). Just seepärast kasutas Paulus sajandeid hiljem Aabrahami näitena sellest, mida tähendab elada Jumala poolt oma rahvaga tehtud lepingu tõotuste varal.

See teema kõlab kogu Piiblis. Paulus tõi selle veel kord esile Gl 3:6, kus ta tsiteerib 1Ms 15:6, öeldes, et Aabrahami usk „arvestati talle õiguseks“, ning suunab meid Aabramile antud esimese tõotuse juurde, et tema soos õnnistatakse kõiki rahvaid (Gl 3:8, 9). Lepinguga lubati need tõotused kõigile, juudile ja paganale, „kes on usust“ (Gl 3:7) ja keda seega mõistetakse õigeks lahus seaduse tegudest – kui väga ka leping kohustab neid seadusele kuuletuma.

Ka siis, kui Jeremija räägib uuest lepingust, teeb ta seda seaduse kontekstis: „Vaid leping, mille ma teen Iisraeli sooga pärast neid päevi, ütleb Issand, on niisugune: ma panen nende sisse oma Seaduse ja kirjutan selle neile südamesse; siis ma olen neile Jumalaks ja nemad on mulle rahvaks“ (Jr 31:33). Sellest kajab vastu Moosese kolmanda raamatu sõnakasutus: „Ma käin teie keskel ja olen teie Jumal, ja teie peate olema mu rahvas“ (3Ms 26:12).

`Mismoodi sobivad lepingulised ideed seadusest ja evangeeliumist suurepäraselt omavahel kokku Ilmutusraamatu 14. peatüki kolme ingli kuulutuses, Jumala viimases hoiatussõnumis maailmale?`