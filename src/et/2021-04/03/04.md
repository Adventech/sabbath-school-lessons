---
title: 'Lepinguraamat'
date: 12/10/2021
---

Kuigi leping kui selline (heebrea keeles berit), mis kirjeldab Jumala sidet oma rahvaga, on kogu Piiblis olemas, esineb see sõna viiendas Moosese raamatus nii sageli, et viiendale Moosese raamatule on antud nimeks ka „Lepinguraamat“.

`Vaata 5Ms 5:1–21. Mis siin toimub, mis aitab näha, kui tähtsal kohal on lepingu (berit) mõiste viiendas Moosese raamatus?`

Peagi pärast seda, kui Iisraeli lapsed Egiptusest vabastati, sõlmis Jumal nendega Siinail lepingu, veidi aega enne seda, kui nad oleksid pidanud astuma tõotatud maale. Nüüd, pärast 40aastast kõrberännakut, just enne seda, kui hakkavad jälle jõudma tõotatud maale, mis oli lepingutõotuse keskne osa (vaata 1Ms 12:7; 2Ms 12:25), annab Issand neile Moosese suu läbi veel kord kümme käsku. Ta teeb seda uuesti, et rõhutada, kui väga oli ka neil vaja lepingupõhiseid kohustusi uuendada.

Jah, Issand kavatses täita rahvale antud lepingupõhised tõotused. Nüüd on nad aga kohustatud täitma lepingu omapoolse osa: „Ja tema tegi teile teatavaks oma seaduse, mida ta käskis teid täita – need kümme käsku; ja ta kirjutas need kahele kivilauale“ (5Ms 4:13). Ta tegi seda Siinail ning nüüd taas Moabimaal, vahetult enne seda, kui iisraellased hakkasid võtma enda valdusesse maad, mida tõotati sajandeid varem nende esiisadele lausa enne maailma olemasolu sõlmitud „igaveses lepingus“.

„Enne, kui maailmale alus pandi, olid Isa ja Poeg leppinud kokku inimese lunastamises juhul, kui Saatan inimese võidab. Isa ja Poeg olid ühendanud käed pühalikus tõotuses, et Kristus saab käemeheks inimkonna eest.“ – Ellen G. White, „Ajastute igatsus“, lk 834.

`Loe 5Ms 5:3. Kuidas seda salmi mõista?`

Mida Mooses neile ütleb? Tõenäoliselt rõhutab Mooses tõsiasja, et nende isad on nüüd surnud ja isadele osaks saanud imeline lepingutõotus on edasi antud neile. Sel moel teeb Mooses neile teatavaks, et nad ei tohi midagi ära rikkuda, nagu eelmine põlvkond rikkus. Tõotused (ja kohustused) on nüüd nende omad.