---
title: 'Misjonilugu'
date: 15/10/2021
---

#### Kas kõik on pärast Beiruti plahvatust hästi?

_Loo on kirja pannud Kathie Lichtenwalter._

Esimene kõmin ja värin ei saanud mul kindlasti märkamata jääda.

Terve pärastlõuna puhus tuul, mis lõgistas meie eesust. Kuid üks sekund, see tundmatu kõmin ja värin, oli ilmselge. Poliitiliselt ebakindlas maailmas elades teadsin hästi, mis võis selle taga olla. Tulekahju? Kuulipilduja? Autopomm? Üle lendav hävituslennuk? Kuigi miski neist polnud mind isiklikult puudutanud, olin õppinud, et igal helil oli tähendus, tihtilugu traagiline tähendus.

Ma ei osanud midagi arvata, kui astusin välja verandale, et asjas selgust saada. Oma mäeküljel asuvast vaatluspostist ülikoolilinnakus, seitsmenda päeva adventistide kogudusele kuuluvast Lähis-Ida Ülikoolist veidi kõrgemalt vaatasin allpool laotuvale Beiruti linnale ja sadamale ning Vahemere suunas. Märkasin pilve, see näis seenekujulisena ja levis jõudu kogudes üha kiiremini üle taeva. See polnud normaalne. See polnud hea.

Astusin verandal just veel ühe sammu, kui tohutu plahvatus minussegi puutus. Prügine ja tolmune tuulemüür tõstis mind maast lahti ja paiskas tuppa tagasi. Haarasin ukse järele, kuid ei saanud linki kätte, et ust sulgeda. Näis, et see jõud puhub otse läbi seinte. Aknakardinad laperdasid mu ümber hullumeelselt. Jäin vaevu püsti.

Tahtsin aknast välja vaadata, aga ei teadnud, kas järgneb veel midagi. Soovisin kaitset, kuid kus võisin ma kaitstud olla? Nii ruttasin värisevi käsi koridori. Tõmbasin taas hinge. Kõik oli jubedalt vaikne. Normaalne.

Mõni minut hiljem helistas Osman. Olin talle andnud just enne plahvatust interneti teel viiulitundi. Nüüd ta helistas, silmad suured ja nägu higine. Tema telefon värises, kui ta näitas mulle oma perekonna väikeses korteris toimunud laastamistööd. „Kõik on katki,“ ütles ta. „Kõik on katki, neiu.“

Juhtunu polnud tema jaoks uus. Kuus aastat tagasi oli tema perekond Süüriast välja pommitatud. Tema jaoks ei tähendanud 2020. aasta augusti laoplahvatus, mis tappis vähemalt 200 inimest, korteri purunemist. Tema jaoks oli see tuttav kaotusetsükkel.

Mina ei saa seda tsüklit murda. Ma ei saa tuimastada valu, nõuda tagasi kaotusi, ehitada üles riiki. Mitte keegi ei saa. Aga me pole abitud; me ei ole ohvrid. Seisame Jumala ees, palume selle pärast, mida meil pole võimu muuta, ning anname Temale loa olla üle märatsevast kurjusest, mis hoiab meid pinges. Sellest võib tulla midagi head. Austagu kogu mu elu Jumala nime meie Lähis-Ida Ülikooli linnakus, armsas Liibanonis ja meie segipööratud maailma äärealadel.

_Kathie Lichtenwalter töötab „telgitegijate“ ettevõtmise raames Lähis-Ida ja Põhja-Aafrika Liidus. See misjonilugu illustreerib Seitsmenda Päeva Adventistide koguduse strateegilise plaani „Mina lähen“ eesmärki nr 2: „Julgustada ja mitmekesistada adventmisjonit suurlinnades kogu 10/40 akna ulatuses inimrühmade keskel, kelleni evangeelium pole jõudnud või on jõudnud vähesel määral, samuti mitte-kristlike religioonide keskel.“ Rohkemat saad teada aadressilt IWillGo2020._