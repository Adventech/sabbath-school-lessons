---
title: 'Tema erirahvas'
date: 13/10/2021
---

Meil on tänapäeval küllaltki raske aduda, milline oli muistne maailm ajal, mil Iisrael kõrbes rändas. Kui terved impeeriumid on tulnud ja läinud nii, et neist on jäänud ainult varemed (kui sedagi), siis mida teame paljudest väiksematest paganlikest rahvastest, kes elasid Iisraeliga samas piirkonnas?

Mitte kuigi palju, kuid teame üht: need rahvad olid läbi imbunud paganlusest, polüteismist ja paljudest häbiväärsetest kommetest, mille hulka kuulus laste ohverdamine. Püüa ette kujutada, kui alandav ja kuri on kultuur ja religioon, mis teeb oma lastega niimoodi mingi jumala nimel!

Pole ime, et Issand hoiatas kogu muistse Iisraeli ajaloo jooksul ikka ja jälle oma rahvast, et nad ei peaks silmas ümberkaudsete rahvaste kombeid: „Kui sa jõuad sellele maale, mille Issand, su Jumal, sulle annab, siis ära õpi tegema nende rahvaste jäledusi!“ (5Ms 18:9).

Põhjus oli asjaolus, et Jumal oli selle rahva ellu kutsunud erilisel eesmärgil. Jumalaga lepingusse astununa pidid nad olema erirahvas ning tunnistama maailmale Jumalast, ainsast Jumalast, kes lõi taeva ja maa.

`Loe 5Ms 26:16–19. Kuidas võtavad need salmid kokku Jumala ja Iisraeli vahel sõlmitud lepingu? Kuidas pidi nende ustavus lepingule avalduma selles, milline rahvas nad pidid olema? Mida õpime siit enda jaoks?`

Eks ole huvitav, et Mooses alustab kõnealust nelja salmi sõnadega „täna“ ehk just nüüd, jälle käsib Jumal teil seda kõike teha (Mooses kordab sama mõtet 17. salmis). Ta on kogu aeg käskinud neil niimoodi teha. Ta ütleb neile otsekui, et neil on vaja jälle, sel samal hetkel pühenduda ustavaks, pühaks ja erirahvaks olemisele; sest see on tõesti nende kui lepingurahva olemasolu peapõhjus. Nende riik oli ainus, mis tunnustas tõelist Jumalat; nende rahvas teadis selle Jumala tõde ja Tema tahet inimese elu jaoks. Õigupoolest, vähe sellest, et neil oli „käesolev tõde“, kehastasid nad teatavas mõttes seda tõde, kuni tuli Jeesus, „Tõde“ (Jh 14:6).

`Miks on mõte pühenduda Jumalale ja Tema lepingule „täna“ kohane meiegi jaoks „täna“?`