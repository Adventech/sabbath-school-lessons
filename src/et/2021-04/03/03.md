---
title: 'Leping ja Iisrael'
date: 11/10/2021
---

`„Mitte oma õiguse ja südame siiruse pärast ei pääse sa nende maad pärima, vaid nende rahvaste jumalakartmatuse pärast ajab Issand, su Jumal, nad ära su eest, et pidada, mida Issand on vandega tõotanud su vanemaile, Aabrahamile, Iisakile ja Jaakobile“ (5Ms 9:5; vaata ka 5Ms 9:27). Kuidas avaldub lepingus antud tõotus selles salmis?`

Siingi ilmneb armuleping: Jumal tegutses rahva heaks nende pidevatest vigadest sõltumata. (Kindlasti toimib evangeelium täna just samamoodi.) Ja kuna isadele anti tõotus, siis anti Jumala armu ka nende tulevastele sugupõlvedele.

Kui Moosese käe all oli rahvas, kellele tervikuna lepinguga tõotused anti, suunas ta inimeste pilgu tihtipeale tagasi usuisadele lepinguga antud tõotustele.

`Loe 2Ms 2:24; 2Ms 6:8 ja 3Ms 26:42. Mida siin öeldakse, mis aitab näidata, kuidas lepinguga antud tõotus toimib?`

Egiptusest väljatoomine – Jumala päästva armu suur sümbol – põhines samuti lepingul, mille Issand oli nende esiisadega teinud. See tähendab, et juba enne, kui lepingust kasusaajad üldse sündisid, anti nende heaks tõotused. Seega, ilma nende enda teeneteta (pehmelt öeldes) said nad tõotuse, et nad vabastatakse, mille Jumal täitis Egiptusest väljatuleku imede ja sündmuste näol.

Muidugi ei lõppenud lugu siin. Nad läksid Egiptusest välja – kuhu? Jah, Siinai juurde, kus leping nendega „ametlikult“ sõlmiti (vaata 2Ms 20. ptk). Ja selles lepingus olid kesksel kohal evangeelium ja seadus, kümme käsku, mille suhtes kutsuti neid sõnakuulmisele –, väljendus nende päästvast suhtest Issandaga, kes oli nad juba vabastanud (evangeelium). Seega kutsuti neid viiendas Moosese raamatus ikka ja jälle kuuletuma samale seadusele, mis oli Siinail nendega sõlmitud lepingu osa.

`Milline osa on Jumala seadusel tänapäeval meie elus, kes oleme päästetud armust, ja miks on see seadus meie kogemuses Jumalaga ülitähtsal kohal?`