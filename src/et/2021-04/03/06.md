---
title: 'Teised kujutised'
date: 14/10/2021
---

Piibliteadlased on juba ammu täheldanud, et Iisraeli ja Jumala vahel sõlmitud lepingul ning muude kuningriikide vahel sõlmitud lepetel on sarnaseid jooni. Selline paralleelsus ei peaks üllatama. Issand tegutses lihtsalt oma rahva heaks olustikus, mida nad suutsid mõista.

Samas näib leping mõistena, kahe osapoole vahelise ametliku kokku­leppena, olevat väga külm ja ametlik. Kuigi ühisosa on tõepoolest olemas (Jumal on seaduseandja), ei ava see piisavalt suhte sügavust ja laiust, mida Jumal oma rahvaga soovis. Seepärast kasutatakse viiendas Moosese raamatus teisigi kujundeid, mis aitaksid edastada sama mõtet – lepingut Jumala ja Iisraeli vahel – , kuid lisaksid sellele sügavust.

`Loe 5Ms 8:5, 5Ms 14:1 ja 5Ms 32:6, 18–20. Missuguseid kujundeid siin kasutatakse ja kuidas aitavad need avada suhet, mida Jumal oma rahvaga soovis?`

`Loe 5Ms 4:20 ja 5Ms 32:9. Millist piltlikku keelt siin kasutatakse ja kuidas aitab see näidata, millist suhet otsis Jumal oma rahvaga?`

Antud juhtudel on kujundiks perekond, mis peaks ideaalis olema vahetuim, tugevaim ja hoolivaim side. Jumal on alati soovinud oma rahvaga sellist suhet. Isegi pärast seda, kui Jeesus ristil häbiväärselt hüljati, ütles Ta pärast ülestõusmist kahele Maarjale: „Minge ja teatage mu vendadele, et nad läheksid Galileasse, ja seal saavad nad mind näha“ (Mt 28:10). Ülestõusnud Kristus nimetas jüngreid ikka „minu vendadeks“. Selles väljendus armastus ja heasoovlikkus, mis hoovas armastusest nende vastu, kes seda kindlasti väärt polnud. Sõprus Jumala ja inimese vahel on sisuliselt alati olnud niisugune: vääritule saab osaks heasoovlikkus ja armastus.

`Millises suhtes oled sina Jumalaga? Kuidas suhet süvendada ning õppida Teda armastama, mõistes ühtaegu, et sinu lepingukohustuseks on kuuletuda Tema seadustele? Miks pole need kaks mõistet vastandlikud, vaid täiendavad teineteist?`