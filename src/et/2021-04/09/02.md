---
title: 'Mi-yittens'
date: 21/11/2021
---

Piibli heebrea keel, nagu enamik keeli, on üle puistatud idioomidega, keelele eriomaste väljenditega, mille puhul erineb tervikväljendi mõte üksiksõnade otsesest tähendusest. Üheks Vana Testamendi idioomiks on „mi-yitten“. „Mi“ on küsimus „kes?“ ja „yitten“ tähendab „annab“. Nii et „mi-yitten“ on tähttähelt „kes annab?“.

Vanas Testamendis väljendab see fraas aga soovi, ihkamist, suurt igatsust millegi järele.

Näiteks kui Iisraeli lapsed olid pärast Egiptusest põgenemist kõrbes raskustega silmitsi, hüüatasid nad: „Oleksime ometi võinud surra Issanda käe läbi Egiptusemaal“ (2Ms 16:3). Väljend „oleksime ometi“ tuleneb fraasist „mi-yitten“.

Ps 14:7 lausub Taavet: „Oh, et Iisraelile tuleks pääste Siionist!“ Heebrea keeles ei öelda „oh“, vaid „mi-yitten“.

Ii 6:8, kus Iiob hüüatab: „Oh, et ometi mu palve täide läheks“, on „oh“ taas tõlgitud väljendist „mi-yitten“.

`Loe 5Ms 5:22–29, erilise tähelepanuga 29. salmil. Mida see tähendab, kui sõna „oh“ on algkeeles „mi-yitten“?`

Näeme siin Issandat – Jumal-Loojat, Teda, kes tegi maailmaruumi, aja ja mateeria, Teda, kelle sõna peale hakkas meie maailm olema, Teda, kes hingas Aadamasse eluõhu – lausumas sõnu, mis üldjuhul räägivad inimkonna nõrkustest ja piiratusest. Milline näide vaba tahte reaalsusest! Näeme siin, et sellel, mida Jumal saab keset suurt võitlust teha, on piirid. Väljendi „mi-yitten“ kasutamine näitab, et isegi Jumal ei talla vaba tahet jalge alla, sest hetkel, kui Ta seda teeks, poleks tahe enam vaba.

Just nii nagu meie, inimesed, oleme vabad pattu tegema, oleme ka vabad valima Issandat, valima olla avatud Tema juhtimisele, valima vastata Tema Vaimule ning kahetseda seeläbi oma patte ja järgneda Talle. Lõplik valik on meie, ainuüksi meie käes, ja tegemist on valikuga, mida tuleb langetada päevast päeva, iga hetk.

`Mõtle valikutele, mida sul tuleb langetada mõne järgneva tunni või päeva jooksul. Kuidas õppida allutama oma tahe Jumalale nii, et langetad Tema jõus õiged valikud?`