---
title: 'Otsi ja leia mind'
date: 22/11/2021
---

Piibel tõendab läbivalt, et Jumal teab sündmusi ette. Tema teab juba kõike, mis juhtub. Olgu tegemist maailmariikide esiletuleku ja langemisega (Tn 7. ptk) või üksikisiku tegevusega mõni tund enne, kui tegu tehtud saab – „Tõesti, ma ütlen sulle, täna öösel, enne kui kukk laulab, salgad sina mu kolm korda ära“ (Mt 26:34) –, Issand teab lõppu juba algusest. Tema etteteadmine, isegi meie vabade valikute etteteadmine, ei kõiguta mingilgi määral nende valikute vabadust.

Seega teadis Issand juba enne, kui Ta viis Iisraeli lapsed tõotatud maale, mida nad seal olles teevad.

`Loe 5Ms 4:25–28. Mida hakkas rahvas Issanda sõnade kohaselt tegema pärast tõotatud maale jõudmist?`

Eelnevates salmides rõhutab Issand iisraellastele, et nad ei teeks ebajumalaid ega teeniks neid (5Ms 4:15–20). Järgnevad salmid ütlevad aga, et nad hakkavad just nimelt ebajumalaid tegema ja neid kõikidest hoiatustest hoolimata teenima.

5Ms 4:25 ütleb Mooses selgelt, et see ei juhtu kohe. Pärast kõike seda, mida nad just olid kogenud, ei langenud nad ebajumalateenistusse otsekohe. Kuid ajapikku, umbes põlvkond hiljem, suunas kalduvus „unustada“ (5Ms 4:9), mida Issand oli neile teinud ja mille eest neid hoiatanud, rahva tegema just seda, mille eest Issand neid hoiatas.

`Loe 5Ms 4:29–31. Mida Issand lubab nende heaks sellises olukorras teha?`

Jumala arm on hämmastav. Isegi pärast seda, kui rahvas satub kohutavasse ebajumalateenistusse, isegi pärast seda, kui neid on tabanud pattudest tulenevad tagajärjed, annab Ta neile andeks ja uuendab nad juhul, kui nad pöörduvad Issanda poole. Seega, kui nad teevad vaba valiku pattu kahetseda, võtab Tema nende kahetsuse vastu.

Sõna, mida 5Ms 4:30 sageli tõlgitakse „sa pöördud“, tähendab tegelikult „naasma“. See tähendab et rahvas tuleb tagasi Issanda juurde, kus nad pidid kogu aeg olema. Heebrea sõna teshuvah, mis tuleneb samast „naasma“ sõnatüvest, tähendab „kahetsust“. Seega on kahetsus, patukahetsus, oma olemuselt tagasi pöördumine Jumala juurde pärast seda, kui meie enda patud on meid Temast lahutanud.