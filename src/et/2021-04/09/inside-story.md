---
title: 'Misjonilugu'
date: 26/11/2021
---

#### Misjonär tunnistab televisioonis usku

_Loo on kirja pannud Chung ChanMin._

Carlos Biaggi, Argentiina misjonär Liibanonis ujutati üle kogu maailmast tulevate sõnumite ja palvetega pärast võimsat plahvatust, mis raputas 2020/. aasta augustis Beirutit ja tappis umbes 200 inimest.

Üks sõnum, mille Carlos sai, tuli Argentiina pastorilt, kellega koos ta oli varem olnud Paraguais misjonitööl.

„Mul on Buenos Airese meediaga kontakte,“ kirjutas sõber. „Kui keegi tahaks sinuga intervjuu teha, kas oleksid nõus?“

Mõni hetk pärast seda, kui Carlos kirjutas, et ta on nõus, teatas sõber, et C5N televisiooni ajakirjanik (tegemist on 24tunnise riikliku uudistekanaliga) tahab temaga järgmisel päeval otse-eetris intervjuu teha. „Kui näed jutuajamise käigus kohast hetke, anna oma isiklik tunnistus,“ ütles ta. „Kuna tegemist on suurima telekanaliga, usun ma, et intervjuu tuleb lühike, tõenäoliselt kõige rohkem viis minutit. Oleks ime, kui see kestaks kümme minutit.“

See intervjuu, mida nähti telesaate osana kõikjal Argentiinas ja hispaania keelt kõneleva maailma teistes osades, kestis hämmastavad üheksa minutit ja viiskümmend sekundit. Selle aja jooksul kirjeldas Carlos, kes on seitsmenda päeva adventistidele kuuluvas Lähis-Ida Ülikoolis majandusteaduskonna dekaan, kuuma õhu lainet, mis tabas teda näkku mõni hetk pärast seda, kui Beiruti sadamas plahvatas ladu. Ta kirjeldas adventkoguduse ja Adventistide Katastroofi- ja Arenguabi Organisatsiooni jõupingutusi tragöödiale reageerimiseks. Saatejuhi palvel rääkis ta oma isikliku tunnistuse sellest, kuidas Jumal ta Liibanoni tööle kutsus.

Carlos ütles, et ta oli järginud Jumala juhtimist tulla Beirutisse pärast seda, kui oli saanud doktorikraadi majanduses Adventistide Jätkuõppe Rahvusvahelisest Instituudist Filipiinidel.

„Mul paluti siin töötada ja mulle öeldi, et siin ei ole kerge,“ rääkis ta. „Aga ma vastasin: „Kui Jumal tahab, et läheksin Liibanoni, siis ma lähen. Kui Ta ei taha, et ma läheksin, siis ma ei lähe.“ Pereliikmete ja sõprade vastuväidetele vaatamata näitas Jumal mulle, et see oli koht, kus Ta soovis mind näha. Tol päeval ma palvetasin ja Piibel avanes Jesaja raamatu 6. peatüki juurest,“ jutustas ta kokkuvõtteks. „See, mida lugesin, kinnitas Jumala plaani mu jaoks, sest Jesaja vastas: „Siin ma olen, läkita mind.“ Ma teadsin, et see oli märk, ja tänasin Jumalat.“

_See misjonilugu illustreerib Seitsmenda Päeva Adventistide koguduse strateegilise plaani „Mina lähen“ eesmärki nr 2: „Julgustada ja mitmekesistada adventmisjonit suurlinnades kogu 10/40 akna ulatuses inimrühmade keskel, kelleni evangeelium pole jõudnud või on jõudnud vähesel määral, samuti mitte-kristlike religioonide keskel.“ Rohkemat saad teada aadressilt IWillGo2020.org._