---
title: 'Kõigest oma südamest'
date: 24/11/2021
---

5Ms 30:1–10 võimaldab näha Jumala armu ja headust halbade kommete juurde tagasi pöördunute ja patuste suhtes, isegi kui need patused ja tagasilangejad said varem erilisel viisil osa Jumala õnnistusest: „Sest kas on teist suurt rahvast, kellele jumalad on nii lähedal nagu Issand, meie Jumal, iga kord kui me teda hüüame?“ (5Ms 4:7). Vaatamata kõigele, mida Tema oli nende heaks teinud, ja vaatamata tõsiasjale, et neil ei olnud mingit tõelist vabandust ega õigustust, tegid nad ometi pattu (kas tuleb tuttav ette?).

Ja isegi siis – mis juhtus?

`Pööra 5Ms 30:1–10 lugedes tähelepanu sellele, mida rahva patukahetsus, nende tagasi pöördumine (teshuvah) Jumala juurde neilt nõudis. Mida läks vaja ja mida õpime meie siit tänapäeval tõelise patukahetsuse olemuse kohta?`

Lõpuks tuli rahval langetada valik pöörduda Jumala poole ja kuuletuda Talle kõigest oma südamest. Mõnes mõttes oli probleem just nende südames, sest juhul, kui nende süda oli koos Jumalaga, järgnesid teod: see tähendab, et nad olid sõnakuulelikud.

Just seepärast anti neile imeline tõotus, et kui nad „tulevad tagasi“ Issanda juurde, pöörduvad siiralt Tema poole, siis tegutseb Tema neis ning „lõikab ümber“ nende südame. Neil tuleb keset oma vangistust vastu võtta otsus pöörduda Jumala poole ning Jumal toob nad tagasi Tema juurde ja oma maale.

Siis õnnistab Ta neid sellel maal. Õnnistuse üheks osaks oli Tema töö nende südame juures, mis pani nad veel rohkem Teda igatsema, et nemad ja nende lapsed „armastaksid Issandat, oma Jumalat, kõigest oma südamest ja kõigest oma hingest, et sa võiksid elada“.

Jumala üleskutsetele vastates (vaata Ap 5:31) kahetses rahvas lõpuks oma patte tõeliselt. Ajalooliselt küll erinevas kontekstis kirjutas Ellen G. White: „Rahvas ägas kannatuste pärast, mida nende patud olid põhjustanud, mitte aga sellepärast, et nad olid häbistanud Jumalat Tema püha käsku eirates. Tõeline meeleparandus on midagi rohkemat kui kurvastamine patu pärast. See on otsustav ärapöördumine kurjast.“ – „Patriarhid ja prohvetid“, lk 557. Seda tõde me 5Ms 30:1–10 näemegi.

`Kuidas eristada oma pattude tagajärgede pärast kurvastamist, mida igaüks võib teha, ja pattude endi pärast kurvastamist? Miks on see vahetegemine nii tähtis?`