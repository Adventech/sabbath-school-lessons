---
title: 'Parandage meelt ja hakake uskuma'
date: 25/11/2021
---

Üks Uue Testamendi läbivaid mõtteid on patukahetsus. Ristija Johannes alustas lausa kogu oma tööd üleskutsega kahetseda pattu.

`Loe Mt 3:1–8. Kuidas avaldub neis salmides „tagasi pöördumise“ mõte? Mida Ristija Johannese öeldust näeme viiendas Moosese raamatus? Miks olid ta sõnad eriti olulised variseridele ja saduseridele?`

Ka Jeesus alustas oma tööperioodi üleskutsega meelt parandada.

`Loe Mk 1:15. Mida Jeesus siin ütleb ja miks seob Ta patukahetsuse evangeeliumiga?`

Nii Ristija Johannes, kes kõnetab just usujuhte, kui ka Jeesus, kes räägib kogu rahvale, esitavad sama mõtte. Me oleme patused ja ehkki Kristus tuli patuseid päästma, peame meie oma patte kahetsema. Ning see kahetsus – olgu tegemist halbade elukommete juurde tagasi minejaga või pattu langenud ustava kristlasega või äsja usku tulnuga – sisaldab ära pöördumist meie vanast patusest eluviisist. Meil tuleb tunnistada oma patusust, väljendada kahetsust pattude endi pärast (ja mitte vaid tagajärgede pärast), valida teadlikult need patud kõrvale heita ja toetuda täielikult Jeesuse teenetele ning „tõesti kuulata Issanda, oma Jumala häält“ (5Ms 15:5).

Osa piibliteadlasi näeb, kuidas Uus Testament kordab viiendas Moosese raamatus väljendatud patukahetsuse mõtet. Näiteks, kui Peetrus esitas rahvale süüdistuse, et nad lõid Jeesuse risti, „lõikas see [paljudele kuulajatele] südamesse ja nad ütlesid Peetrusele ja teistele apostlitele: „Mida me peame tegema, mehed-vennad?““ (Ap 2:37). Oma patust teadlikuks saades kahetsesid inimesed seda („lõikas see neile südamesse“) ja tahtsid teada, mida teha, et taastada suhe Jumalaga, kelle vastu nad olid eksinud. Me kõik oleme ju üsna samasuguses olukorras – oleme Jumala vastu eksinud patused.

`Loe Ap 2:38. Kuidas vastas Peetrus inimeste küsimusele ning kuidas toob see sündmus esile tõelise patukahetsuse taga oleva põhimõtte?`