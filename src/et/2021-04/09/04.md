---
title: 'Teshuvah'
date: 23/11/2021
---

Kogu viiendas Moosese raamatus ilmneb üks põhiteema: ole Issandale sõnakuulelik ja sa oled õnnistatud, ole sõnakuulmatu ja sul tuleb oma nahal tunda tagajärgi. Uues Testamendis pole teisiti. „Ärge eksige: Jumal ei lase ennast pilgata, sest mida inimene iganes külvab, seda ta ka lõikab. Kes oma lihalikule loomusele külvab, see lõikab lihalikust loomusest kaduvust, kes aga Vaimule külvab, see lõikab Vaimust igavest elu“ (Gl 6:7, 8).

Õnnetuseks tundub patustamine pärast pattulangemist olevat sama kerge ja loomulik nagu hingamine. Kõikide hoiatuste ja tõotuste kiuste – „see käsk, mille ma täna sulle annan, ei ole sulle raske täita ega kättesaamatu“ (5Ms 30:11) – käitusid paljud inimesed just nii: nad tegid neid patte, mille eest Jumal oli neid hoiatanud.

Ning ometi oli Jumal ka siis tahtlik neid tagasi võtma, juhul kui nad oma vaba tahet, vaba valikut kasutades pattu kahetsesid ja Tema juurde pöördusid.

`Loe veel kord 5Ms 30:1–10. Mida lubab Issand oma rahva heaks teha kogu selle halva kiuste, mida nemad on teinud? Mis tingimusel need imelised tõotused anti?`

Mõte on lihtne ja arusaadav: kui sina valesti teed, toob see sulle ja su perele kohutavaid tagajärgi. Seda teeb patt. Kuid isegi siis saad sa kahetseda ning Issand võtab su tagasi ja õnnistab sind.

Mitmel korral esineb neis salmides heebrea keeles seesama teshuvah’ taga olev sõnatüvi. 5Ms 30:2 ütleb: „Ja sa pöördud tagasi Issanda, oma Jumala juurde“. 5Ms 30:8 tõlgitakse küll sageli, ja õigusega, nii: „Sina aga kuulad jälle Issanda häält“, kuid seda võiks sõna-sõnalt tõlkida ka: „Ja sa pöördud ja kuulad Issanda häält“. Lõpuks loeme 5Ms 30:10: „Kui sa pöördud Issanda, oma Jumala poole kõigest oma südamest ja kõigest oma hingest“. Sõna „pöördud“ on tegelikult jälle „naased, tuled tagasi, pöördud tagasi“.

Teisisõnu, vaatamata kõigele, mis rahvaga juhtus, vaatamata nende üleastumisele ja lepingust taganemisele ei lõpetanud Jumal nendega suhteid ning juhul, kui nemad ei tahtnud lõpetada suhteid Temaga, said nad seda soovi avaldada meeleparandusega.

`Jumalal on siin tegemist kogu rahvaga ja kontekst erineb tänapäevast. Kuidas kajastavad need salmid aga erinevustele vaatamata siiski tõsiasja, et meile kui usklikele, kes astume mõnikord samuti Jumalaga sõlmitud lepingust üle, on tõeline patukahetsus väga tähtis?`