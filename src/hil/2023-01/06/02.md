---
title:  Si Noe Nakapahamuut
date:   05/02/2023
---

Tapalupangdon ang pagkabig nga yadtong nagapangita sang langitnon nga bahandi masami nga ginatawag sang Dios nga maghimo sang daku nga pagbag-o sang kabuhi diri sa duta. Mangin handa sa pag-atubang sang pareho man sini nga butang, kun kinahanglan.

`Basaha ang Genesis 6:5-14. Ano ang radikal nga pagbag-o nga nag-abot kay Noe bilang resulta sang pagtuman sa Dios? Ano nga prinsipyo ang makita naton diri para sa aton kaugalingon sa isa ka kalibutan nga dapat mapaandaman nahanungud sa nagahilapit nga kalaglagan?`

Si Noe mahimo nga makagamit sang iya tinion kag manggad sa pagtukod sang balay para sa iya kaugalingon, apang nagpili sia nga maghimo sang isa ka pagbag-o sa iya kabuhi kag naggamit sang 120 katuig sa sina nga kabuhi para sa pagsunod sa panawagan sang Dios nga maghimo sang arca.

Madamo sang mga kritiko subong ang nagakabig nga indi matuud ang estorya sang anaw, base sa sayantipiko nga paghaumhaum nahanungud sa ginkilala nga kasuguan sa kinaugali sang kalibutan. Indi na ini bag-o. “Ang kalibutan antes ang Anaw nagpakigbato nga sa mga tinuig ang kasogoan sa kinaugali sang kalibutan naplastar na sing nagakaego. Ang nagaluntad nga panahon nagaabot sing pasunod. Gane tubtub sa sini nga tion wala pa nagtupa ang ulan; ang duta ginabunyagan paage sa ton-og. Ang mga kasubaan wala na nakaage nga nag-awas sa ila dulunan, apang nagapailig sang tubig sini nga hilway padulong sa kadagatan. Ang napahamtang nga mando nagabantay sa mga tubig gikan sa pag-awas sa ila pangpang.”—Ellen G. White, Patriarchs and Prophets, p. 96. Antes sang Anaw, ang katawhan nagapakigbato nga ang isa ka Anaw indi gid matabo base sa paghangup sang realidad; pagkatapos sang Anaw, base man paghangup sang realidad, ginapakigbato nila nga indi gid ini matabo. Kaangay sang nasiling sang Bibleya: “Wala sing bag-o sa idalum sang adlaw” (Manug. 1:9).

Sa amo man nga bahin, ang Bibleya nagsiling nga ang katawhan mangin maduhaduhaon sa mga hitabo sa katapusan nga tion, kaangay sa panahon sang Anaw (tan-awa ang 2 Ped. 3:3-7). Paano kita niyan makahanda para sa magaabot nga kalaglagan? May yara sang isa ka mahunahunaon nga pamat-od nga ginatawag “napalantang nga pagkontento.” Nagakahulugan ini nga dapat mangin mapailubon kita nga maghimo sang buluhaton nga ginapahimo sang Dios sa aton nga may paglaum sang mas mahimayaon nga padya sa palaabuton. Wala kita nakahibalo kun san-o mabalik si Cristo. Sa isa ka bahin, indi ini dapat nga kabalak-an. Ang importante amo nga, kaangay kay Noe, himoon naton ang kun ano nga ginapahimo sang Dios sa aton samtang wala pa ang tion, bisan pa nga kaangay kay Noe, nagakahulugan ini sang isa ka radikal nga pagbag-o sang kabuhi.

`Daw ano kahanda ikaw sa paghimo sang isa ka daku nga pagbag-o sa imo kabuhi para sa Dios kun, kaangay kay Noe, pagatawgon ka sa paghimo sang pareho sina? (tan-awa ang Lucas 16:10).`