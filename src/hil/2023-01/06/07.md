---
title:  Dugang nga Pagtoon
date:   10/02/2023
---

Napasidunggan sang Dios ang Iya nga bahin sa katipan paage sa pagpakamaayo kay Abraham. Kag si Abraham nagpasidungug sa Dios paage sa indi pagtipon sang bahandi sa sini nga duta. “Ang panublion nga nasaad sang Dios sa Iya katawhan wala sa sini nga kalibutan. Si Abraham wala sang pagkabutang sa duta, ‘apang wala niya sia diri paghatagi sing panublion, bisan tumbanan sang isa ka tiiltiil.’ Binuhatan 7:5. May yara sia sang daku nga pagkabutang, kag gingamit niya ini para sa kahimayaan sang Dios kag sa kaayohan sang iya isigkatawo; wala sia nagkabig sang sini nga kalibutan bilang iya puluy-an. Ang Ginoo nagtawag sa iya nga bayaan ang iya kasimanwa nga nagasimba sa mga diosdios, upod ang saad bahin sa duta sang Canaan bilang isa ka walay katubtuban nga panublion; apang wala sia nakabaton sini, ukon ang iya mga anak ukon ang anak sang iya mga anak. Sang si Abraham naghandum sang iya lulubngan sa tion sang iya kamatayon, dapat niya baklon ini sa mga Canaanhon. Ang iya lamang pagkabutang sa Dutang Saad amo ang lulubngan nga natabonan sang bato sa lungib sang Macpela.”—Ellen G. White, Patriarchs and Prophets, p. 169.

Samtang nagakabuhi kita, ginasulay kita kun kis-a nga magpatuhoy sa manggad kag kalipayan. Nagakinahanglan sang malig-on nga pagtoo ang pagpakita sang napalantang nga pagkakontento. “Ang tuman katahom nga palasyo ni Faraon kag harianon nga trono napahamtang bilang tentasyon sa kay Moises; apang nakahibalo sia nga ang masinalaypon nga kalipayan nga nagabuyok sa tawo nga malipat sa Dios yara sa sining harianon nga trono. Nagtolok sia labaw sa sining matahum nga palasyo, labaw sang sa korona sang hari, sa mataas nga dungug nga egahatag sa mga balaan sang Labing Mataas sa isa ka ginharian nga wala sang dagta sang sala. Nakita niya paage sa pagtoo ang indi malaglag nga korona nga egasuksuk sang Hari sang Langit sa ulo sang mga madinalag-on sa sini nga kalibutan. Ang ini nga pagtoo nagdul-ong sa iya nga magtalikod gikan sa kabuganaan sang duta kag magpakig-upod sa kubos, imol, kag ginsikway nga pungsud nga nagpili sa pagtuman sa Dios sa baylo nga mag-alagad sa sala.”—Patriarchs and Prophets, p. 246.

**Mga Palamangkutanon nga Paga-diskusyunan**:

`Ano ang matabo sa aton mga pagkabutang kun magkari na si Jesus? (Tan-awa ang 2 Pedro 3:10). Sa pagkamatuud, ano ang matabo sa ila antes paman mag-abot si Jesus? (Tan-awa ang Mateo 6:20). Ngaa importante permi nga huptan ang mga butang sa nagakaego nga pagtamud sa ila?`

`Si Jesus nagpaandam nahanungud sa “paglimbong sang manggad” (Mar. 4:19). Ano ang Iya ginapamolong diri? Paano ang manggad makalimbong sa aton?`

`Sa imo klase, estoryahe ang nahanungud sa mga pamaage nga mahimo mapakamatarung ni Moises nga magpabilin sa Egipto sa baylo nga bayaan ang tanan nga butang agud magpalagyo upod ang isa ka guban nga mga ulipon pakadto sa baw-ing nga desierto? Ano ang nagbuyok sa iya nga magdesisyon kaangay sang iya nahimo?`