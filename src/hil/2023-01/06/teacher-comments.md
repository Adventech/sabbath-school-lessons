---
title:  Teacher Comments
date:   10/02/2023
---

#### Bahin I:  Kabilogan nga Paglantaw

Si Noe isa ka ehemplo sang isa ka tawo nga nagtipon sang bahandi sa langit.  Nagpanlakaton Sia upod sa Dios kag, paage sa pagtoo, gingamit ang iya pagkabutang sa paghimo sang arca sa mamala nga duta.  Sa iya pagpaandam sa kalibutan nga maglikaw sa kalaglagan nga madolot sang ulan nga wala pagid natabo sa sina nga tion, naluwas ni Noe ang iya kaugalingon kag ang iya pamilya, kag nagpanubli sang bug-os nga duta (Gen. 6:14-18).  Si Abraham man, paage sa pagtoo, pagpanlakaton, nga wala nakahibalo kun sa diin sia makadto, nagsalig nga ang isa ka daku nga kaliwatan magahalin sa iya baw-as nga asawa (Gen. 11:30, Gen. 17:16).  Sang ulihi, gindala ni Abraham agud ehalad ang iya bugtong nga anak kag pinakadaku nga bahandi (Gen. 22:9, Heb. 11:17).  Si Moises, nga isa ka principe, nagtalikod sa ginharian sang Egipto nga iya kuntane dumalahan, tungud nga nahangpan gid niya nga ang pag-antus para sa buluhaton sang Dios mas labaw ka bilidhon sang sa dutan-on nga manggad kag kalipayan (Heb. 11:24-27).

Apang ang gugma sa kwarta sarang makapagwa sang Polong gikan sa tagiposoon sang katawhan (Mat. 13:22).  Ang ehemplo ni Lot, nga nagkadto sa mainuswagon nga Sodoma, kag ni Jacob nga nagamit sang pagpangdaya agud makuha ang kinamatarung sang pagkapanganay, nagresulta sang kaperdihan kag pag-antus para sa ila.  Paage sa paghinulsul, si Lot naluwas, kag ang iya ngalan napreserbar upod sa mga matarung (2 Ped. 2:7).  Sang ulihi, ang iban sang iya kaliwatan nasugpon sa kaliwatan sang Mesias (Gen. 19:30, 37; Ruth 4:10; Mat. 1:50.  Si Jacob, paage sa pagpanugyan kag paghibi, nangin Israel, kag nangin amay sang pinili nga pungsud (Os. 12:4, 5; Gen. 32:8).  Tanan ini nga mga tawo nagmadinaugon paage sa pagtoo, nga nagpanugyan sang tanan nga butang sa buluhaton sang Ginoo.  Ang aton tagiposoon dapat man matugyan sa Dios (Mat. 6:19-21).

#### Bahin II:  Komentaryo

**Bahandi para sa Dios**

Si Jesus naglaygay sa aton nga magtipon sang bahandi sa langit (Mat. 6:19, 20).  Apang paano naton mahimo ini?  Ang isa ka paage amo ang pagpamuhunan.  Kun nagapamuhunan kita sa iglesya kag sa pagbulig sa iban, nga nagakilala sang sini nga aspeto sang ginharian sang Dios sa duta, nagapamuhunan kita sa langit.

**A. Pagpamuhunan**

“Ang dutan-on nga mga bahandi mga pagpakamaayo kun magamit sang ensakto.  Yadtong nakaangkon sini dapat magrealisar nga ginpahulam ini sang Dios sa ila kag mangin malipayon sa paggamit sang ila pagkabutang para mapalapnag ang Iya buluhaton.”—Ellen G. White, Testimonies for the Church, vol. 1, p. 141.

Kun sa diin nasandig ang aton mga bahandi, isa ina ka pagpakita sang pagkatampad kag prayoridad sang aton mga tagiposoon (paghigugma, saad, kag prayoridad) (Mateo 6:21).  Yadtong nagahigugma sa kwarta indi makaangkon sang nagakaego sini (Man. 5:10).  Si Pablo nagasugid sa aton nga ang ini nga gugma amo ang kamunoan sang tanan nga kalautan (1 Tim. 6:10).  Ang pamaage sang aton pagamit sang kwarta isa ka pagtilaw sang pagkamatutum para sa walay katubtuban (Luc. 16:10, 11).  Apang kun ang aton kwarta nagasto lamang sa kalibutanon nga mga hilimoon, nagahigugma kita sa manggad labaw sang sa Dios (Luc.16:13).  Gusto sang Dios ang aton tagiposoon (Hul. 23:26), kag matanyag naton ini sa Iya paage sa pagsuporta sa Iya buluhaton.  Gane, makakita kita sang mga “abyan” sa tunga sadtong magabaton sa aton sa “walay katubtuban nga puluy-an” (Luc. 16:9), nga kun sa diin mangin mahigugmaon kita kag magaalagad sa Dios, indi sa mga pagkabutang (Luc. 16:13).

2\. Ang langitnon nga mando sa pagbantala sang kaluwasan sa tanan nga kapungsuran (Mat. 12:18-20) tama kasangkad.  Kinahanglan ang daku nga puhunan.

Sa tinaga sang sala, ang langit nagpuhunan sang dugo ni Jesus para sa aton kaluwasan.  Si Jesus, ang cordero, nga napatay antes ang pagtukod sang kalibutan (1Ped. 1:18, 19), naghatag sa aton sang saad nga ang Balaan nga Espiritu magapabilin permi sa aton, bilang kasiguruhan sang pagtubos sa aton (Efe. 1:13, 14).  Ang dugo sang mga martir isa ka pinakabilidhon nga puhunan nga nagtulo para sa Polong sang Dios (Bug. 6:9, 10).  Ang mga napatay kay Cristo mga nagpamuhunan nga nagahulat para sa isa ka panublion nga ginalakipan sang katapusan sang sala kag pagpasag-uli sang tanan nga butang (2 Ped. 3:13, Bug. 21:1-7).
Ang pagpanugyan sang aton kabuhi kag pagkabutang sa pagpalapnag sang maayong balita (Mat. 28:19), paage sa pagtoo, isa ka sigurado nga paage sa pagtipon sang bahandi sa langit.

**B. Mga Ehemplo sang Maayo nga Pagpuhunan**

_1. Pagpuhunan Walay Sapayan sang Pagpamatuk_

Ang pagpamatuk sa pagtoo naghalin gikan sa gwa naton sa sahe sang paghingabut (2Tim. 3:12) kag sa sahe sang atake nga gikan sa pwersa sang kalautan (Efe. 6:11 ,12).  Apang sa sulud naton, ang kinaiya sang tawo nagadala sang unud kag sala, nga nagadul-ong sa kamatayon (San. 1:14, 15).  Ina tungud nga ang wala nabag-o nga tagiposoon indi iya sang Amay kundi iya sang kalibutan (1 Juan 2:15, 16).  Ang mga ehemplo sa Bibleya nagapatuhoy sa sitwasyon nga kun sa diin daw imposible para sa mga saad sang Dios nga matuman tungud sang pagpamatuk gikan sa sulod kag sa gwa.  Apang ang matutum nagpabilin nga malig-on sa paghimo sang kun ano nga ginsugo sang Dios, kag nagmadinalag-on sila.

_2. Si Noe (Genesis 6)_

Si Noe kag ang iya pamilya nakabatyag sang pag-ipit nga magpauyon sa nagaluntad nga pagtoo tungud ang ila pagpaandam bahin sa magaabot nga paglaglag paage sa baha sang tubig baliskad sa kamatuuran nga wala pa nakaage ulan.  Ginhingabut sila kag ginyaguta sadtong may ihibalo sa siensia sa sina nga tion, nga nagakontra sa gintagna sang Dios.  Apang ang pagtoo wala permi nagasalig ukon nagauyon sa siensia ukon ebidensia.

Ang kalibutan sa palibut ni Noe wala nagsayup bahin sa natural nga mga tanda.  Wala lamang sila nagpati sa ginpahayag sang Dios.  Ang mga tawo antes sang anaw nagpahamtang sang ila bahandi (kag tagiposoon) sa sini nga duta, kag naghimo ini sang kinalain sa tunga sang kabuhi kag kamatayon.

Indi kompleto nga mangin ensakto kag nagauyon sa siensia kag opinyon sang publiko.  Kinahanglanon ang paghibalo kag paghimo sang kabubut-on sang Dios.

Si Noe kag ang iya pamilya mahimo nga nag-antus man sang tuman nga kalayo sa panghunahuna nga nadolot sang nagaluntad nga reaksyon kag paghibalo sang nagahilapit nga kalaglagan sang kalibutan.  Si Noe nakatindug lamang sa pag-ipit paage sa pagpalig-on sang iya pagtoo kag pagtuman sing tinagiposoon sa misyon nga nahatag sang Dios sa iya.
Abraham (Gen. 12:1-9)

Si Abraham nakaatubang sang wala nahibaloan, pagbulag gikan sa iya pamilya, kag peligro sang nagapanlulugayaw nga kabuhi sa iya malawig nga pagpanlakaton.  Ang “sayantipiko” nga ebidensia nagapamatuk sa iya pagka amay sang isa ka daku nga kadam-an, samtang nagalakat ang tinuig kag si Sara nagapabilin nga baw-as. 

Sa liwat, makita naton ang isa ka ehemplo sang kahadluk kag ebidensia sang pagpamatuk sa gwa nga nagakonplikto sa polong sang Dios.  Sang ulihi, si Abraham nagpuhunan sa misyon nga ginhatag sang Dios sa iya.  Gintipon niya ang iya bahandi sa langit, nagpuhunan sang tanan para sa buluhaton nga nahatag sa iya sang Dios kag nangin amay sang isa ka daku nga kadam-an paage sa makatalanhaga nga pagkatawo ni Isaac.

_4. Moises (Exodo 3:1-4:16)_

Si Moises mahuluy-on apang naglakat agud magpamolong sa pinakadaku nga manugdumala sa duta; wala sang hangaway, si Moises naglakat agud sa pagmando nga hilwayon ang mga ulipon.  Wala sang kalan-on kag tubig, si Moises nagtabuk sa desierto upod ang sobra isa ka milyon ka mga kalalakin-an, kababainhan, kabataan, kag mga kahayupan.  Paage lamang sa isa ka sungkod, si Moises naghimo sang makatalanhaga nga mga milagro nga ginpahimo sa iya sang Dios.  Sa iya pagsikway nga makapungko kuntane sa pinakagamhanan nga trono sa kalibutan, si Moises nagtalikod sa pinakadaku nga dutan-on nga manggad nga ginahandum sang bisan sin-o kag nagtipon sang bahandi sa langit.

**C. Mga Ehemplo sang Malain nga Pagpuhunan**

1\. sa sikolohikal, ang katawhan naghatag sang prayoridad sa katumanan sang ila mga handum kag ginadalian nga kinahanglanon, ukon sa mga ginakinahanglan kag handum nga yara sa atubangan sang ila mga mata.  Sa realidad, ang paglaum nagapahilayo sang pagkadiskoryo (Hul. 13:12).  Gane, ang pagpailub kinahanglanon sa paghulat para sa katumanan sang mga saad sang Dios suno sa Iya nagakaego nga tion (Roma 8:25).  Ang tawo may posibilidad nga mangita sang insegida nga pagkakontento, gusto mapadali ang katumanan sang mga saad kag pag-angkon sang ila ginapaabot.

Si Jacob kag Lot manubo sang panan-awan sa pila ka punto sang ila kabuhi.  Tungud sina, napwersa sila nga magbatas sang kadulaan tubtub nga nagpanugyan sila sing bug-os sa kay Cristo kag nagbaton sang langitonon nga kalooy. 

Wala kita permi sang insegida nga sabat sa aton mga pangamuyo, kag ang mga hitabo indi permi nga suno sa aton naluyagan.  Ang masunod nga laygay nagakaego sa kaangay sina nga tion: “Maglakat sa makitid nga latayan sang pagtoo.  Magsalig sing bug-os sa mga saad sang Ginoo.  Magsalig sa Dios sa tion sang kadulum.  Amo ina ang tion nga mag-angkon sang pagtoo.”—Ellen G. White, Testimonies for the Church, vol. 1, p. 167.

2\. Ang Dios nagplano para kay Jacob nga mangin manunubli sang mga saad sa katipan kag pagpakamaayo nga iya kuntane ni Esau bangud sang kinamatarung sa pagkatawo.  Sa baylo nga magsalig sa giya sang Dios para matuman ang iya palaabuton, si Jacob nagpauyon sa plano nga pagbinutig sang iya iloy kag ginkawat ang pagpakamaayo sang pagkamagulang nga napatuhoy sa iya utod (Genesis 27).  Luwas sa nagakontrol nga gahum sang pagtoo, si Jacob isa ka dimahinalongon nga bentahoso nga gusto matabo gilayon ang resulta nga sa iya paminsaron makabenepisyo, bisan ano paman ang matabo.  Pagkatapos sa Bet-el (Gen. 28:11-22), si Jacob natandug kag nabag-o paage sa palanan-awon sang hagdan nga nagaangut sang langit kag duta (Juan 1:51).  Sa iya pagpakigdumog sa Jaboc (Gen. 32:24-29), pagkatapos sang tuman nga paghibi kag pag-ampo (Os. 12:4, 5), nahatagan sia sang ngalan nga Israel.  Ang iya ngalan nga nabag-o nagapadumdum sang iya pagpakigdumog sa Dios kag madinaugon nga resulta.  Ang kadalag-an ni Jacob nagarepresentar sa eksperiensia sang mga linuwas.

3\. Ang ambisyoso nga si Lot nagpangita sang saad nga makadaug kag makaginansia.  Ginpili niya ang siudad nga yara sa pinakamaayo nga ruta sang negosyo, berde nga kapatagan, kag isa ka daku nga merkado.  Gintukod niya ang iya puluy-an sa isa ka malaut nga siudad sang Sodoma, nga nagtalikod gikan sa pagpanlulugayaw ni Abraham (Gen. 13:10-13).  Sa katapusan, nadula ni Lot ang tanan niya nga mga materyla nga pagkabutang kag bahin sang iya pamilya.  Ang iya handum nga kabuganaan nabungkag, napwersa sia nga magpalagyo sa kabukiran kag ang iya duwa ka bata nga babayi tungud sang iya malip-ot nga panan-awan sa pagpili (Gen. 19:15-30).  

Ang pangabay ni Jesus maaplikar gyapon subong: magsalig sa pagtuytuy sang langit kag magtipon sang bahandi sa langit (Mat. 6:19-21).  Magbutang sang puhunan sa pagwali sang maayong balita samtang may panahon pa.  

“May yara subong sang isa ka maayo nga kahigayunan para sa ila nga magamit ang ila mga pagkabutang para sa kaayohan sang nagaantus nga katawhan kag subong man para sa pagpalapnag sang kamatuuran.”—Elle G. White, Testimonies for the Church, vol. 1, p. 638.

#### Bahin III:  Pag-aplikar sa Kabuhi

Pangabaya ang isa ka myembro sa imo klase nga basahon sing matonog ang mga tinaga sa idalum.  Diskusyune gilayon sa imo klase ang mga palamangkutanon nga nagsunod.

**Pagtoo kag Pagpailob**

“May madamo nga nangin indi mapahamtang kun indi nila mahibaloan ang resulta sang nagakatabo.  Indi sila makabatas sang walay kapat-uran, kag sa ila pagkadimapailubon nagdumili nga maghulat para makita ang kaluwasan sang Dios.”—Ellen G. White, Patriarchs and Prophets, p. 687.

Ang pagpwersa gikan sa mga sirkumstansia nagdul-ong kay Lot kag Jacob nga pangitaon ang kadalag-an nga wala naghulat sa nagakaego nga tion sang Dios.
Ano nga pangandam ang aton himoon para nga ang kun ano nga natabo kay Lot kag Jacob indi matabo sa aton?
Paano ang pagpailub sa paghulat sa Dios, nga wala nagapangita sang kasiguruhan sa materyal nga bagay, nagadoso sang pagkamatutum sa ikapulo kag mga halad?

Indi ka bala mapahamtang kun indi mo gilayon mahibal-an ang resulta sang nagakatabo? Ano sa banta mo ang rason kun ngaa nga ang mapailubon nga pagbatas sang pagkawalay kasiguruhan sang kabuhi kag paghulat sa kaluwasan sang Dios tama kabudlay para sa kadam-an? Paano ang pagkadimapailubon nagasablag sa pagtoo? (Heb. 11:1, 2, 6; Heb. 6:15; Heb. 10:36).  Ano sa banta mo ang rason kun ngaa nga amo sina?

**Pagtoo kag Binuhatan**

“Yadtong nagapatuhoy gihapon sa ila dutan-on nga bahandi, kag indi maghimo sang nagakaego nga disposisyon bahin sa ginpahulam sa ila sang Dios, mawala ang ila bahandi sa langit, mawala ang ila kabuhi nga walay katubtuban.”—Ellen G. White, Testimonies for the Church, vol. 1, p. 174.

Ang kaluwasan paage sa pagtoo (Efe. 2:8-10).
Paano ang pagkamatutum sa ikapulo, mga halad, kag pagbulig sa sadtong nagakinahanglan nagapauswag sang pagpakighalobilo sa Dios kag nagapahayag sang pagsalig sa Iya pagtuytuy?
Paano ang pagkamatutum sa ikapulo kag mga halad makaapekto sa aton pagtoo?