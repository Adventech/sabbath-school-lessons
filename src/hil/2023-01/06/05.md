---
title:  Gikan sa Pagkamanugdaya Pakadto sa Pagka Prinsipe
date:   08/02/2023
---

Bisan pa nga isa sia ka pamatan-on nga nagahigugma kag nagakahadluk sa Dios, walay sapayan si Jacob naghimbon upod sa iya iloy nga Rebeka agud dayaan ang iya amay kag maangkon ang iya pagpakamaayo. Ang resulta, ginsugdan niya ang iya pagkahamtong sa sayup nga dalanon, pagpalagyo ukon, ayhan, pag-atubang sang temprano nga kamatayon. Si Rebeka nagsiling kay Jacob “palagyo ka pakadto kay Laban…; kag pabilin ka sa iya sing pila ka adlaw, tubtub nga mag-ugdaw ang kasingkal sang imo utud;… niyan pakadtoan ko, kag ipakuha ikaw gikan didto” (Gen. 27:43-45). Si Jacob nadula sang 20 katuig, kag wala na niya nakita liwat ang nawung sang iya iloy.

`Basaha ang Genesis 32:22-31. Ano ang natabo diri sa kay Jacob, kag ano ang espirituhanon nga leksyon ang aton sarang makuha gikan sa sini nga estorya nahanungud sa bugay sang Dios, bisan pa kun maghimo kita sang sayup nga mga desisyon?`

“Paage sa kahuluy-an, paghinulsul, kag pagpanugyan sang kaugalingon, ang ining makasasala, masinalaypon nga tawo nagdaug sa Kahimayaan sang langit. Ginhuptan niya ang iya nagakurog nga paghangup sa mga saad sang Dios, kag ang tagiposoon sang walay tupong nga gugma indi makasikway sa panawagan sang makasasala. Ang sayup nga nagdul-ong kay Jacod sa pagpakasala agud maangkon ang pagkapanganay paage sa pagdaya maathag nga napahamtang sa iya atubangan. Wala sia nakasalig sa mga saad sang Dios, kundi naghimo sang iya kaugalingon nga masarangan agud mapatuman ang kun ano nga pagahimoon sang Dios sa Iya natalana nga tion kag pamaage….si Jacob nakabaton sang pagpakamaayo nga ginahandum sang iya kalag. Ang iya sala bilang nagapanglabaw kag nagapangdaya napatawad.”—Ellen G. White, Patriarchs and Prophets, pp. 197, 198.

`Basaha ang Genesis 49:29-33. Bisan pa nga si Jacob wala na sang bisan ano nga ginapanag-iyhana sa Canaan, ano nga pagtudlo ang iya ginhatag sa iya mga kaanakan bahin sa paglubong sa iya? Sin-o ang iban pa nga nalubong sa sina nga lungib? Ano sa banta mo ang rason kun ngaa nga ginhimo ni Jacob ang ini nga pangabay?`

Ang Bibleya nagapabalo sa aton nga tatlo tanan ka mga patriarca kag ang ila mga asawa nalubong sa amo man nga lungib. Malig-on ang pagsalig ni Jacob sa Dios, kag ginkabig niya ang iya kaugalingon bilang isa ka dumuloong kag manlulugayaw sa duta (tan-awa ang Heb. 11:13). Walay sapayan sang iya sayup, nagbiya sia sa iya puluy-an nga wala sing dala apang nagbalik sa Canaan bilang isa ka manggaranon nga tawo. 

`Walay sapayan sang aton kasaypanan, ang Dios nagapakamaayo gyapon sa aton. Apang, ano pagid kaayo kun nakalikaw kita sa sayup sang pagsugod palang! Ano nga mga pagpili ang imo ginaatubang subong, kag paano ka makalikaw sa paghimo sang sayup?`