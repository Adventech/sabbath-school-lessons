---
title:  Si Moises sa Egipto
date:   09/02/2023
---

Ang karakter ni Moises nangibabaw sa nahauna nga mga tinuig sang sagrado nga kasaysayan. Nabuligan sia nga mabuhi paage sa paggiya sang Dios, nga nagpanghikot paage sa isa ka may inisyatibo nga iloy kag isa ka mabinalak-on nga utod nga babayi. Sang nakit-an sang anak nga babayi ni Faraon ang lapsag nga si Moises sa isa ka basket nga papiro, ginhambalan niya ang iya Hebreohanon nga iloy nga mag-atipan sa iya kag bayaran sia sa paghimo sini. Daw ano ka bulahan nga panghangkat para sa isa ka batan-on nga iloy nga nabihag kag ulipon! Si Jocabed may yara lamang sang 12 katuig para tudloan ang iya anak sa pagpangamuyo, pagsalig kag pagpasidungug sa Dios, kag paghanas sang iya karakter para sa isa ka pagkabuhi nga nagaalagad. Sa mga tinuig, si Moises nahanas sa harianon nga pagtolon-an sang Egipto. “ ‘Kag si Moises ginton-an sang tanan nga kaalam sang mga taga-Egipto, kag gamhanan sia sa iya mga polong kag mga buhat’ ” (Bin. 7:22). Sang nangin hamtong na nga tawo si Moises, naghimo sia sang isa ka mahunahunaon nga desisyon nga nagbag-o sang iya kabuhi kag sa lakat sang kasaysayan.

`Basaha ang Hebreo 11:24-29. Hunahunaa ang nahanungud sa kun ano ang nabyaan ni Moises kag kun ano ang iya pagaatubangon sa baylo sini. Tinguhae ang pagtan-aw sini gikan sa iya kahimtangan, antes sia naghimo sang desisyon. Ano ang iya pagabayaan, kag ano ang iya ginpili nga mabaton paage sa pagbiya?`

Ang Egipto isa sa pinakagamhanan nga pungsod sa kalibutan sa sina nga panahon. Ang suba sang Nilo nagdolot sang matabok nga duta sa bagay nga ang Egipto nga, napun-an sang mga pananom, isa ka manggaranon kag gamhanan nga pungsud, kag si Moises mismo mangin yara kuntane sa pinakataas sang sini nga ginharian. Mabudlay paminsaron kun daw ano ka makasululay ang pagganyat sang kabibutan, ang pungsod sang Egipto kag ang tanan sini nga mga bahandi, mangin yara kuntane sa iya sa nahauna niya nga mga tinuig. Sa pagkamatuud, mahimo nga nakita na niya nga makasululay ang mga kadayawan, mga kalingawan, kag mga kamanggaran. Sa wala sing pagduhaduha, mahimo nga mahapos lamang sa iya nga mapakamatarung ang pagpabilin sang sa ebaylo ang iya kamanggaran sa grupo sang mga sinikway nga mga ulipon.

Apang ano? Kaangay sang napahayag sang Kasulatan, ginpili niya nga “nagapasulabi sa pag-ambit sang pagpintas kaupud sa katawohan sang Dios sang sa pag-agum sang umalagi nga mga pagpangalipay sang sala” (Heb. 11:25). Kag estoryahe ang nahanungud sa kapipit-an? Ang daku nga bahin sang tolon-an sang Exodo nagasaysay bahin sa kabudlayan kag mga pagtilaw ni Moises, nga pagkatapos sang tanan nga iya naagyan, wala gyapon nakatabuk sa Dutang Saad (tan-awa ang Numeros 20:12). Apang, sa ulihi, nakahibalo kita nga si Moises nakahimo sang ensakto nga desisyon, bisan pa nga kun kis-a mahimo nga nagapamangkot sia kun nakahimo man gid bala sia sang amo sini.

`Gikan sa kalibutanon nga panan-awan, si Moises mahimo nga nagpabilin sa Egipto. Apang, bilang mga Kristohanon, nahatagan kita sang isa ka palanan-awon sang realidad nga nagadala sa aton labaw sa sini nga kalibutan. Kun ginasulay kita sang sini nga kalibutan, paano naton mahuptan permi ang daku nga larawan sa aton atubangan? Ngaa tama ka importante nga himoon naton ini?`