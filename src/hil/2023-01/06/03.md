---
title:  Abram, Ang Amay sang Matinoohon
date:   06/02/2023
---

Ang Dios nagtawag kay Abram nga bayaan ang iya dutang natawhan kag iya mga kaparentehan kag magkadto sa isa ka duta nga Iya egapakita sa iya. Gane nagsugod ang kaliwatan sang Mesias. Bisan pa nga wala mahatag ang mga detalye, si Abram kinahanglan nga magbiya sa duta nga iya natawhan kag nadak-an. Sa pagkamatuud, indi yadto isa ka mahapos nga desisyon, kag sa wala sing pagduhaduha gintalikdan niya ang pipika ka dutan-on nga manggad kag katawhay sa pagdumala sini.

`Basaha ang Genesis 12:1-3. Paano ang “tanan nga panimalay sang duta…pakamaayohon” bilang resulta sang sini nga saad kag pagbaton sini?`

Isa yadto ka daku nga hitabo sang pagbag-o sa kabuhi para kay Abram kag sa iya panimalay. “Bangud sa pagtoo si Abraham nagtuman sang gintawag sia sa pagkadto sa duug nga iya batonon nga panublion; kag naglakat sia, nga wala makahibalo kon diin sia makadto” (Heb. 11:8). “Ang walay pangduhaduha nga pagtuman ni Abraham isa sa pinakamakatalandug nga pagpamatuud sang pagtoo nga makita sa bug-os nga Bibleya.”—Ellen G. White, Patriarchs and Prophets, p. 126.

Kalabanan sa aton indi luyag nga magbiya sa aton dutang natawhan kag sa aton mga abyan kag mga myembro sang aton pamilya. Apang nahimo ini ni Abram. Si Abram nagakalipay nga magkadto sa kun diin ang gusto sang Dios nga iya pagakadtuan. Si Abram, Isaac, kag Jacob wala nakabaton sang sina nga duta sa ila kabuhi—apang nagpabilin sila gyapon nga matutum sa Dios.

`Basaha ang Hebreo 11:8-13. Ano ang importante nga mensahe para sa aton diri?`

Si Abram kilala bilang isa ka principe sang mga yara sa iya palibut. Nakilala sia bilang maalwan, maisog, maabi-abihon, kag isa ka alaga sang Labing Mataas nga Dios. Dalayawon ang iya pagpanaksi sa Dios. Paage sa bugay sang Dios, mga manunubli kita upod ni Abraham. “Sa amo si Abraham "nagtoo sa Dios, kag gin-isip ini sa iya nga sa pagkamatarung. Gani nakita ninyo nga ang mga tawo nga may pagtoo amo ang mga anak ni Abraham” (Gal. 3:6, 7).  “Kag kon kamo iya ni Cristo, niyan kaliwat kamo ni Abraham, mga manunubli sono sa saad” (Gal. 3:29).

Paage kay Abraham kag Noe, nakakita kita sang tawo nga naghimo sang isa ka daku nga desisyon sang pagbag-o sa kabuhi bilang resulta sang pagtuman sa Dios.

`Basaha ang 2 Corinto 4:18. Paano ang mensahe sang sini nga bersikulo makaapekto sa sahe sang espirituhanon nga desisyon nga aton ginahimo? Paano si Moises kag Abraham nagsunod sang pareho sina nga prinsipyo?`