---
title:  Pagtipon sang Bahandi sa Langit
date:   04/02/2023
---

### Basaha para sa Pagtoon sini nga Semana
Gen. 6:5-14, Heb. 11:8-13, 2Cor. 4:18, Gen. 13:10-12, Gen. 32:22-31, Heb. 11:24-29.

> <p>Salauluhon nga Texto</p>
> “ ‘Kay ano bala ang mapulus sang tawo, nga maka-angkon sang bug-os nga kalibutan kag madula ang iya kalag? Kay ano bala ang ihatag sang tawo sa baylo sang iya kalag?’ ” (Mar. 8:36, 37).

Si Jesus naghatag sa aton sang pinakamaayo nga pamaage sang pagpamuhunan sang nagsiling Sia sini: “ ‘Dili kamo magtipon sa inyo kaugalingon sing mga bahandi sa duta, diin ang sipit kag ang tuktuk nagapapas kag diin ang mga makawat nagaguhab kag nagapangawat, kondi magtipon kamo sa inyo kaugalingon sing mga bahandi sa langit, diin walay sipit kag tuktuk nga nagapapas kag diin ang mga makawat indi magguhab kag magpangawat’ ” (Mateo 6:19, 20). Gintapos ni Jesus ang ining pamaage sang pagpamuhunan paage sa pagsiling, “ ‘Kay kon diin ang inyo bahandi, didto man ang inyo tagiposoon’ ” (Mateo 6:21). Kun sa iban pa nga pinolongan: Epakita sa akun kun ano ang imo gingastohan sang imo kwarta, kag epakita ko sa imo kun diin ang imo tagiposoon, tungud nga kun sa diin mo ginabutang ang imo kwarta, sigurado nga nagasunod diri ang imo tagiposoon, kun wala pa ini didto.

Gusto mo bala ang isa ka tagiposoon nga para sa ginharian sang Dios? Kun amo sina, ebutang ang imo kwarta sa kun diin ini makapatubas sang walay katubtuban nga mga padya. Ebutang ang imo tion kag imo kwarta kag pangamuyo sa buluhaton sang Dios. Kun mahimo mo ini, mangin mas interesado ikaw sa sina nga buluhaton, kag magasunod man ang imo tagiposoon. Sa sini nga semana magausisa kita sang mga texto kag mga ilustrasyon nga nagapakita sa aton kun paano makatipon sang manggad sa langit kag, sa ulihi, mag-angkon sang walay katubtuban nga padya.

_*Ton-e ang leksyon sa sini nga semana sa paghanda para sa Inugpahuway, Pebrero 11._