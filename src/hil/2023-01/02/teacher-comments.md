---
title:  Teacher Comments
date:   13/01/2023
---

#### Bahin I: Kabilogan nga Paglantaw

Ang plano sang kaluwasan isa ka katipan nga ginrekomendar sang Dios sa tawo.  Ang kontrata kabahin sa relasyon sang tawo, apang ang katipan sang Dios sa aton nga yara kay Jesus, naplano na nga daan sa walay katubtuban (1Ped. 1:18-20) kag nagatanyag sang kabuhi nga walay katapusan sa sadtong mangin matutum tubtub sa kamatayon (Bug. 2:10).

Ang katipan nagaunod sang kasogoan, nasulat man sa bato ukon sa aton tagiposoon (Deut. 9:11, Heb. 8:10).  Ang kaangay sina nga pagpakig-alyansa sang isa ka Dios kag tawo nagalakip sa aton bahin sang maukod nga pagtuman sang kasogoan kag sang katipan nga nahimo nga may paghigugma (1 Jaun 5:3).  Ang iban nga bahin sang sini nga katipan tama ka sangkad, kaangay sang sogo nga magsimba lamang sa Dios higugmaon Sia labaw sa tanan nga butang (Deut. 6:5; Mat. 22:36, 37).  Apang may yara man sang napat-ud nga mga mando sa sulod sang katipan, amo ini sila, (1) magliso gikan sa iban nga dios (Deut. 31:20), (2) Magbantay sang Inugpahuway (Isa. 56:6), kag (3) magsunod sa kasogoan bahin sa kalan-on (Levitico 11, Isa. 65:1-5, Isa. 66:15-18).  

Ang isa ka importante nga bahin sa katipan amo ang pagkilala nga ang Dios nagahatag sang materyal nga mga pagkabutang kag, bilang balus, nagakinahanglan sang pagkamatutum sa ikapulo kag mga halad.  Magluwas nga importante ini para sa pagpauswag sang aton relasyon sa tunga sang sumilimba kag Ginasimba, ang matutum nga pag-uli sang ikapulo kag mga halad nagaserbe man bilang suporta sa buluhaton sang Dios (2Cron. 31:11, 12, 20, 21; Mal. 3:8-10).  Paage sa paghimo sini, ginakilala naton ang pagkakinahanglan sang pagpasidungug sa Ginoo sang aton mga pagkabutang, pag-una sa Dios sa tanan nga butang (Hul. 3:9).  Kun malapas naton ang ining napat-ud nga bahin, ginalapas naton ang katipan.  Ang ina nga paglapas nagaunod sang pagdumili sa pagkilala sa Dios bilang amo ang Isa nga nagahatag sang mga dolot.  Gane, sa aton pagpangindi, ginabulag naton ang aton kaugalingon gikan sa aton Ginoo kag Manluluwas (Mal. 3:7, 8).

Ang pagkamatutum sang Dios sa Iya katipan indi-mationg (Deut. 4:31), apang wala kita permi nagamatutum sa pagsabat sa Iya (Jer. 11:10). Ang isa nga nagasakdag sang manggad nagatanyag man sang bugay para sa pagkamatinumanon, nga nagasiguro sang pagtawag kag pagpili sa aton para sa ginharian ni Cristo (2 Ped. 1:10, 11; Bug. 2:10).

#### Bahin II: Komentaryo

**Ano ang Katipan ukon Pagpakig-alyansa**

Basaha ang “The Law and the Covenant” sa Patriarchs and Prophets ni Ellen G. White, pp. 370-373.

Ang polong nga “katipan” (sa Hebreo, berith) mga 285 ka beses nga makita sa Daan nga Katipan.  Sa Bag-o nga Katipan, ang polong para sa “katipan” amo ang diatheke.  Ang ini nga polong nagamit nga may kaangtanan sa pagpakigkatipan sa tunga sang Dios kag sa Iya katawhan. (Tan-awa ang T.K. Cheyne and J. Sutherland Black, Encyclopaedia Biblica, pp. 928, 929.)  Sa moderno nga tinaga, ang polong nagasibu sa isa ka kontrata, apang nagamit man para sa isa ka pagpakig-alyansa, kasugtanan, ukon testament.

Ang katipan indi kinahanglan nga isa ka kasogoan, walay sapayan sang legal nga nagahugpong sa duwa ka partido nga yara sa mga kondisyones sang kontrata.  Gane, ang kasogoan mahimo nga kun kis-a makabig nga isa ka kontrata, bangud nga isa ini ka katipan nga nabase sa kasogoan.  Apang, ang kasogoan kag ang katipan indi pareho bahin sa konsepto sini.

Gane, para may yara sang kontrata, kinahanglan nga may yara sang kasogoan nga nagadumala sa sini.  Bisan pa nga ang kasogoan sang ulihi na napahayag gikan sa Bukid sang Sinai, ang Kasogoan sang Dios yara na nga daan tungud naangut ini sa Iya kaugalingon nga ngalan (Sal. 119:55) gani, walay katutuban ini.  Sa amo man nga bahin, ang plano sang Dios sa pagluwas sang katawhan paage sa dugo ni Cristo nahimo na gikan pa sa pagtukod sang kalibutan (1 Pedro 1:19, 20).

Tungud nga ang kaluwasan paage sa bugay, ang iban mahimo nga maghaumhaum nga ang tawo wala na sang katungdanan sa sini nga katipan.  Ang nakasugtan nga obligasyon kinahanglanon para sa isa ka dukomento nga makabig bilang isa ka kontrata, katipan, ukon pagpakig-alyansa.  Nalakip sa mga obligasyon ang maayo nga binuhatan sang pagtoo, suno sa kasogoan nga nasulat sa tagiposoon (Efe. 2:8-10, Jer. 31:31-34).

**Kasogoan, Saad, kag Katipan**

_1. Kasogoan._  Ang kasogoan isa ka ginatawag unilateral nga desisyon gikan sa naghatag sang Kasogoan kag wala nagadepende sa pagbaton sang pihak nga partido.  Ang ini nga kasogoan ginapatuman sang Manughatag sang kasogoan kag dapat gid sundon.  Wala kita nakaintra sa proseso sang paghimo sang kasogoan sang Dios nga kabahin sang langitnon nga katipan.  Mangin wala sang kabilinggan ang pag-angkon sang kasogoan sa isa ka kontrata nga wala man natuyo nga tumanon.  Bangud sina, ang daan kag bag-o nga katipan pareho nga may kasogoan kag elemento sang pagtuman (Heb. 8:8-13).

_2. Saad._  Pareho sa isa ka mando, ang saad ginatawag man nga unilateral.  Ang Dios pwede makahimo sang isa ka saad nga Sia lang.  Ang pagsalig sa saad nagadepende sa kredibilidad kag ikasarang sang isa nga nagsaad.  Ang Dios nagsaad kag magatuman tungud wala Sia nagabutig kag wala nagakapakyas.  Ang saad sang Dios bahin sa kaluwasan nga bangud sa bugay kag paage sa pagtoo sa sadtong magabaton sang Iya katipan isa ka kasiguruhan para sa mga tinubos (Heb. 6:13-20, 1Juan 2:25).

_3. Katipan._  Ang isa ka katipan nagakinahanglan sang indi magnubo sa duwa ka tawo (bilateral nga kasugtanan) agud mahugpong bilang legal.  Ang katipan lain sang sa isa ka mando ukon saad bangud nga wala sang pagpakig-alyansa ukon katipan kun wala sang mga kasugtanan sa duwa ka partido.  Sa sini nga bahin, ang tawo nagadisisyon kun gusto nila nga mangin kabahin sa katipan sang Dios ukon indi.  Ang Dios nagaagda sa aton nga magsulod sa Iya katipan, paage sa pagtoo kay Cristo, agud makaangkon kita sang kabuhi nga walay katapusan (Juan 3:16).

**Mga Kinaiya sang Katipan**

Ang tagsa ka butang sa katipan nagapatuhoy sa pagtoo, ginasundan sang pagkamatinumanon.

1\. Ang Paghangpanay nagakahulugan nga ang mga pagtido naghiusa sa mga katungdanan kag kinamatarung sa idalum sang kontrata.  Gane, ang pagtuman amo ang aton bahin sa katipan (Heb. 8:10, Bug. 14:12).

2\. Ang Sarang Malambot nagakahulugan nga ang mga kondisyones sa katipan sarang matuman sang duwa ka partido.  Wala sang kabilinggan ang pag-angkon sang kontrata nga may mga pagsolondan nga ang isa sa duwa ka partido indi makatuman.  Bangud sina, ang pagsunod sa mga kondisyones sang katipan isa ka paghimo sang kun ano nga ginaatuman sang Dios paage sa Iya bugay, tungud ang bugay nagadolot sang maayong binuhatan (Efe. 2:8-10).

Kun ang Dios magsogo sa aton nga bantayan ang Inugpahuway ukon mag-uli sang ikapulo kag mga halad, ang ina nga mando isa ka langitnon nga bahin sa kontrata, nagapahangop nga ang tawo sarang makahimo sang kun ano nga ginapatuman.  Ang Dios indi magpatuman sang bisan ano nga butang nga imposible, kag ang Iya nagabulig nga bugay kabahin sa katipan.

3\. Ang Conditionality nagakahulugan nga ang kontrata mangin balido lamang kun may yara sang praktikal nga pagtuman.  Ang bisan sin-o nga magtoo kag mangin matutum maluwas (Bug. 2:10) kag pagapakamaayohon (Mal. 3:10-12), tungud nga ka#### Bahin Ini sang kontrata.  May yara sang nagakompleto kag sadsaran nga pagpakamaayo.  Ang sala mahimo nga makasablag sa pagbaton sang pipila ka komplementaryo nga pagpakamaayo sa sini nga kalibutan, apang wala ini nagabaylo sa sadsaran nga pagpakamaayo sang kaluwasan kun magpabilin kita sa pagtoo, suno sa kontrata.

4\. Ang Nagakansel nga Kondisyon nagapatuhoy sa kamatuuran nga ang tanan nga kontrata may yara sang pagkanselar bangud sang isa ka pinasahe nga sitwasyon.  Kaangay man sina sa bahin sang pagpakigkatipan sa Dios.  Ang partido sa katipan nga nagapabilin sa pagpakasala mahimo nga makatuga sang nagakansel nga kondisyon paage sa paglapas sang napat-ud nga pagsolondan.

**Ang Katipan sang Dios Ginalakipan sang Ikapulo kag mga Halad**

Ang bug-os nga aspeto sang kabuhi kabahin sa katipan sang Dios.  Sa sini nga katipan, ang Dios nagsaad nga maghatag sa tawo sang kusug agud makaangkon sang materyal nga mga pagkabutang.  Bilang balus, ang Dios nagakinahanglan sang pagkamatutum sa katipan, para sa masunod nga tatlo ka mga rason:

1\. Ang materyal nga mga pagkabutang magapadumdum dapat sa aton nga ang Dios nagatuman sang Iya bahin sa katipan.  Ang Dios nagpahayag nga ang Iya katawhan dapat magdumdum sa Iya, tungud Sia ang nagahatag sa ila sang kusug agud makaangkon sang manggad kag tungud nga ang ini nga pagpakamaayo kabahin sang katipan.

Ang handum sang Dios sa pagsakdag sa Iya katawhan sang manggad amo ang pagpamatuud sang alyansa sa tunga Niya kag sa Iya katawhan.  Gane, ginpakita Niya nga ang katipan ginalakipan sang materyal kag espiritwal nga aspeto (Deut. 8:18).  Bangud sini, ang ikapulo kag mga halad nagapakita sang pagkatampad sa tunga sang Dios (ang Isa nga nagapakamaayo) kag sa Iya kaanakan (nga nagakilala, nagatoo, kag nagatuman sa Iya).

Ang matutum nga paggamit sang aton mga pagkabutang, bilang balus, nagapadumdum sa aton sang aton misyon sa aton katipan bahin sa kaluwasan kay Cristo: nga ang Dios nagahandum nga paage sa pagpakamaayo nga nahatag Niya sa aton, egabantala naton ang Iya ngalan sa tanan nga kapungsuran (Mal. 3:12).

2\. Ang pag-uli, ukon pagdingot, sang ikapulo kag mga halad isa ka pagpakita sang espirituhanon nga kondisyon sang isa ka tawo sa Dios.  Ang materyal nga mga pagkabutang kabahin sa katipan sang Dios sa Iya katawhan.  Ang ini nga kamatuuran nangin maathag sa pagkadimatutum sang dumaan nga Israel sa panahon sang apostasiya.  Sa pihak nga bahin, sa tion sang espirituhanon nga pagpabuhi, ang matutum nga pag-uli sang ikapulo kag mainalwanon nga paghalad nagapakita sang isa ka pagpabag-o sang pagpakigkatipan sa Dios (2 Cron. 31:5-10; Neh. 10:37, 38; Neh. 12:44; Neh. 13:5, 12; Mal. 1:9, 14; Mal. 3:7-10).

3\. Ang pagkamatutum sa materyal nga pagkabutang isa ka paage sang pagpasidungug sa Dios, suno sa Hulubaton 3:1-10.  Sa aton pagtoon sing maid-id sa sini nga texto, maobserbahan naton ang masunod nga mga butang:

a. Ang polong “dungug” (sa Hebreo, kabad) nagakahulugan sang paghimaya kag mangin manggaranon sa Dios.

b. Ang Hebreo nga polong nga “patubas” (hown) (Hul. 3:9) nagakahulugan sang “manggad,” “pagkabutang.”  Ang ini nga bersikulo nagapahangup sang isa ka maathag nga mensahe nga maaplikar gyapon subong: ang pagkamatutum sa aton mga pagkabutang nagadala san kadungganan kag himaya sa Dios.  Ang ining kabilogan nga laygay nadetalye sing maayo sa kasulatan, sa pagsolondan nga naangut sa ikapulo kag mga halad.

c. Ang “nahauna nga mga bunga” (Hulubaton 3:9) sa Hebreo reshyith, buut silingon “una, sinugdan, pinakamaayo.”  Ang Dios indi mapasidunggan sing nagakaego paage sa ikaduha ukon paghatag sa Iya sang mga nabilin.  Ang Ginoo sang katipan nagakinahangpan sang pinakataas nga prayoridad sa aton panahon kag sa kalidad sang kun ano nga aton ginatanyag sa Iya.  Ang ini nga kinahanglanon kabahin sa katipan sang Dios sa aton.   

d. Ang Hebreo nga polong kol nagakahulugan “tanan, kabug-osan sang, bisan ano, kada, tagsa ka butang.”  Ang “patubas” amo ang badbad sang polong sa Hebreo nga tevuah.  Nagakahulugan nga “bunga, produkto, kinitaan, ginansia.”  Ang pareho nga polong kun tingbon (kol kag tevuah) nagapakita nga wala sang patubas nga wala sang labut gikan sa pagpasidungug sa Ginoo, tungud nga Sia ang Ginoo sang bisan ano nga patubas.  Sa pihak nga bahin, wala sang pagbuhin nga mabaton bilang balibad para sa indi pagpasidungug sa Iya sa “tanan nga patubas.”  Gane, ang Dios nagkinahanglan sang “tanan” (kol) nga mga materyal nga pagkabutang nga yara sa aton.  (Gane, wala sang balibad nga mabaton bilang nagakaego nga rason para sa pagdingot gikan sa Iya sa bisan ano nga aspeto sang aton kabuhi, nga kun sa diin isa naton ka prebilihiyo nga makadedikar sing bug-os sa Iya.)


“Ang tanan” naton nga mga kinitaan kag patubas sang manggad mangin isa ka pagpadumdum nga ang Dios amo ang Dios sang katipan.  Sia ang Isa nga nagsakdag sang tanan nga aton naangkon.  Ang Bibleya maathag nga nagapakita nga ang importante nga paage sa pagdumdum sang katipan sang Dios amo ang tayuyun nga pag-uli sang ikapulo kag mga halad.

#### Bahin III:  Pag-aplikar sa Kabuhi

1\. Pamangkota ang imo mga estudyante: Paano ang imo pagkamatutum ukon pagkadimatutum sa katipan sang Dios sa bahin sang materyal nga mga pagkabutang makaapekto sa imo espirituhanon nga kabuhi? Ngaa?      

2\. Agdaha ang isa ukon duwa kag myembro sa imo klase nga basahon ang masunod nga duwa ka mga tinaga gikan kay Ellen G. White samtang nga ang iban sa imo klase nagapamalandung sa sini nga mga polong.  Pagkatapos sina, pangabaya ang imo klase nga sabton ang pamangkot nga nagasunod sa tagsa ka kinutlo sini.

“Tutugti yadtong nangin indi mahinalongon kag wala nagasapak, kag nagadingot sang ila mga ikapulo kag mga halad nga magdumdum nga ginabalabagan nila ang dalan, agud nga ang kamatuuran indi makalapnag sa malayo nga mga duug.  Ginpangabay ako nga magpanawagan sa katawhan sang Dios nga tubuson ang ila dungug paage sa pagkamatutum sa paghatag sa Dios sang ikapulo.”—Ellen G. White, Counsels on Stewardship, p. 96.

Sa ano nga paage nga ang imo mga estudyante makabatyag nga nagapadayun sila nga “indi mahinalongon kag nagapabaya” sa ila pagkamatutum sa Dios sa ila ikapulo kag mga halad? Ngaa nagahunahuna sila sang amo sina?
Diskusyune upod sa imo mga estudyante ang ginapahayag nga “pagbalabag sa dalan” kag sa iya ginapahangup sini para sa ila espirituhanon nga kabuhi.  Paano sila “makabalabag sa dalan” sang maayong balita paage sa kapakyasan nga mag-uli sang ikapulo kag mga halad? Paano ang ini nga kapakyasan makaapekto sa katawhan nga nagahulat kag nagakinahanglan nga mabatian ang ini nga menssahe? Kun ang imo mga estudyante makabatyag nga nagapabaya sila sa sini nga aspeto, paano sila magbag-o
Ano ang buut silingon sa mga myembro sang imo klase ang ginapahayag nga “tubuson ang ila dungug,” kun eaplikar sa pagkamatutum sang iglesia nga mag-uli sang ikapulo?

“Ang tagsa ka tawo dapat hilway kag handa kag malipayon nga nagadala sang ikapulo kag mga halad sa bahandian sang Ginoo, tungud nga paage sa paghimo sini may yara sang isa ka pagpakamaayo.”—Ellen G. White, Counsels on Stewardship, p. 67.

Pangabaya ang imo mga estudyante nga magpakigbahin sang ila mga testimoniya kun paano ang pag-uli sang ikapulo kag mga halad nangin isa ka okasyon sang pagkalipay ukon pagpakamaayo sa ila kabuhi.