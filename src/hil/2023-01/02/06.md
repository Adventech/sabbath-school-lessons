---
title:  Pangitaa Anay Sia
date:   12/01/2023
---

Nasiling ni Jesus nga “ang ordinary nga katawhan namati sa Iya nga malipayon” (Mar. 12:37). Kalabanan sang katawhan sa daku nga kadam-an nga nagsunod kag namati kay Jesus mga myembro sang sini nga grupo, mga ordinaryo nga tawo. Sila ang mga napakaon sa higad sang bukid, kag nakapamati sang wali sa Bukid. Si Jesus nagsiling sa ila sini, nakahibalo ako nga nagakabalaka kamo nahanungud sa pagsakdag sang inyo mga pamilya. Nagakabalaka kamo nahanungud sa kalan-on kag ilimnon nga kinahanglanon ninyo adlaw-adlaw kag panapton nga kinahanglanon ninyo para inyo tabon kag proteksyon. Apang yari ang akon proposal…

`Basaha ang Mateo 6:25-33. Ano ang nasaad diri, kag ano ang himoon sang katawhan agud mabaton ang ini nga mga saad?`

Madamo sang mga saad sang Dios ang may elemento sang isa ka bilateral nga pagpakigkatipan. Kun sayoron, agud mabaton ang pagpakamaayo, dapat man naton himoon ang aton bahin.

`Basaha ang Isaias 26:3. Ano ang ginapahimo sa aton agud maangkon ang paghidait sang Dios?`

`Basaha ang 1 Juan 1:9. Ano ang pagahimoon ni Jesus kun etuad ta ang aton mga sala?`

`Basaha ang 2 Cronica 7:14. Ano ang mga “kun” kag “niyan” sa proposal sang Dios diri?`

Tanan ini nga mga bersikulo kag madamo pa nga iban nagasaysay bahin sa importante nga kamatuuran nga bisan pa ang Dios nagalabaw sa tanan, bisan pa ang Dios amo ang aton Manunuga kag Manugsakdag, kag bisan pa ang kaluwasan isa ka dolot sang bugay kag wala naton ginpangabudlayan, may yara kita gyapon sang bahin nga pagahimoon sa drama sang daku nga pagsumpunganay sa sini nga duta. Sa pagamit sang sagrado nga dolot sang kahilwayan sa pagpili, dapat naton pillion ang pagsunod sa pagpanghikot sang Balaan nga Espiritu kag tumanon ang ginapasunod sa aton sang Dios. Bisan pa nga ang Dios nagtanyag sa aton sang mga pagpakamaayo kag kabuhi, sarang kita makapili sang pagpakamalaut kag kamatayon sa baylo sini. Indi katingalahan nga nagsiling ang Dios, “…busa pili-a ang kabuhi, agud nga magkabuhi ka, ikaw kag ang imo mga kaliwatan” (Deut. 30:19).