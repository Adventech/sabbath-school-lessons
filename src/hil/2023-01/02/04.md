---
title:  Pasidungge ang Ginoo
date:   10/01/2023
---

Ang tolon-an sang Hulubaton indi nga nahanungud lang gid sa ensakto kag sayup bangud nga nahanungud man ini sa kaalam kag kabuangan. Kaangay nga kun ang isa ka tawo magbasa sang sini nga tolon-an, makita niya ang benepisyo sang kaalam kag katalagman sang kabuangan.

`Basaha ang Hulubaton 3:1-10. Ano ang matahum nga mga saad nga nahatag diri? Subong man, ano ang kahulugan sang “nahauna nga mga bugna sang tanan mo nga patubas?`

Ang Dios nagapangabay sa aton nga unahon naton Sia sa pagdumala sang tanan naton nga mga pagkabutang bilang pagkilala sang Iya pagpanag-iya sa tanan nga mga butang, kag bilang isa ka pagpakita sang aton pagtoo sa Iya nga magasakdag sa aton. Apang labaw sa sina, nagsiling Sia nga kun unahon naton Sia, niyan pakamaayohon Niya kun ano ang nabilin. Para mahimo naton ini—kun sayoron, ang pag-una sa Iya—isa ka binuhatan sang pagtoo, isa ka binuhatan sang pagsalig, isa ka pagpahayag sang pagsalig sa Ginoo sa bug-os mo nga tagiposoon kag, sa pagkamatuud, indi pagsalig sa imo kaugalingon nga paghangup (nga tama ka importante, bangud nga sa masami may mga butang nga nagakatabo nga indi naton mahangpan kag daw wala sang kabilinggan).

Wala na sing makapalig-on pa sing labi sa aton pagsalig sa Dios kag sa Iya gugma sang sa nahimo sa kruz. Kun imo marealisar kun ano ang nahatag ni Jesus sa kada isa sa aton, indi lamang bilang aton Manunuga (Juan 1:1-4) kag aton Manugsakdag (Heb. 1:3), kundi bilang aton man Manunubos (Bug. 5:9), ang pag-uli sa Dios sang una nga bunga sang kun ano nga aton naangkon, sa pagkamatuud, amo ang pinakagamay lang nga aton mahimo. 

“Indi lamang nga gin-angkon sang Ginoo ang ikapulo bilang Iya ginapag-iyahan, kundi ginsugiran man Niya kita kun paano ini matigana para sa Iya. Nagsiling Sia sini, ‘Padunggi ang Ginoo sang imo mga pagkabutang, kag sang nahauna nga mga bunga sang tanan mo nga patubas.’ Wala ini nagatudlo sa aton nga gamiton lamang naton sa aton kaugalingon ang aton kita, kag dal-on sa Ginoo ang nabilin, bisan pa isa nga ini ka tampad nga ikapulo. Paina nga daan una ang bahin sang Dios.”—Elle G. White, Counsels on Stewardship, p. 81.

Ang Dios nagsiling nga kun unahon naton Sia, ang aton “bodega pun-on sang kabuganaan”. Apang indi ini matabo paage sa milagro; kun sayoron, indi nga magbugtaw kalang sa isa ka adlaw kag makita nga hinale nalang napuno na ang imo bodega kag mga suludlan.

Sa baylo sina, ang Bibleya napun-an sang mga prinsipyo nahanungud sa maayo nga tulugyanan, mahinalongon nga pagplano, kag responsibilidad sa pangwarta, nga kun sa diin ang pagkamatutum sa kun ano nga gusto sang Dios nga himoon naton amo ang aton unahon kag pinakaresponsibilidad.

`Paano naton maton-an nga magsalig sa Dios kag sa Iya mga saad sa panahon sang kabudlayan sa pinansyal, nga bisan pa nagatinguha kita nga mangin matutum, ang bodega kag mga suludlan indi gyapon puno?`