---
title:  Ang Katipan sang Dios sa Aton
date:   07/01/2023
---

### Basaha para sa Pagtoon sini nga Semana:
Mateo 10:22, Juan 6:29, Deut. 28:1-14, Hulubaton 3:1-10, Malaquias 3:7-11, Mateo 6:25-33.

> <p>Salauluhon nga Texto</p>
> “ ‘Kag kon magpamati ka sing makugihon sa tingug sang Ginoo nga imo Dios, sa pagbantay sa paghimo sang tanan niya nga sogo nga ginasogo ko sini nga adlaw sa imo, ang Ginoo nga imo Dios magapataas sa imo labaw sa tanan nga pungsud sang duta. Kag magaabut sa imo ini tanan nga pagpakamaayo kag magalambut sa imo, kon magpamati ka sa tingug sang Ginoo nga imo Dios’ ” (Deuteronomio 28:1, 2).

Sing makatilingala, ang Dios naghimo sang pagpakigsaad sa aton (ukon pagpakigkatipan). Kalabanan ginatawag nga bilateral, nagakahulugan nga ang duwa ka partido (ang Dios kag ang tawo) may yara sang bahin nga dapat himoon. Ang ehemplo sang isa ka bilateral nga pagpakigkatipan amo sini “kun himoon mo ini, niyan pagahimoon ko ina.” Ukon “Himoon ko ini kun himoon mo ina.”

Ang talagsa lamang nagakatabo nga pagpakigkatipan amo ang ginatawag nga unilateral. “Himoon ko ini bisan pa may himoon ka nga bisan ano ukon wala.” May pipila ka mga pagpakigkatipan sang Dios sa tawo nga unilateral. Halimbawa, “ ‘kay nagapasubang sia sang iya adlaw sa mga malauton kag sa mga maayo, kag nagapaulan sa mga matarong kag sa mga di-matarong’ ” (Mat. 5:45). Kun ano man ang aton himoon ukon indi himoon, makasalig kita nga ang Ginoo magapasilak sang adlaw kag magapatulo sang ulan. Pagkatapos sang Anaw, ang Dios nagsaad sa katawhan kag “sa tagsa ka kasapatan sa duta” nga wala na sang masunod pa nga anaw nga magalikop sa bug-os nga duta (tan-awa ang Gen. 9:9-16), bisan ano paman ang aton pagahimoon. Nagsaad man Sia sini: “ ‘Sa nagapadayon ang duta, ang tigtalanum kag ang tig-alani, ang tugnaw kag ang init, ang tingadlaw kag ang tigtulugnaw, ang kaadlawon kag ang kagabihon, indi mag-untat’ ” (Gen. 8:22). Ang panahon magaabot kag magalipas, bisan ano paman ang aton ginahimo.

Sa sini nga semana magatoon kita sang tama ka importante nga mga bilateral nga pagpakigsaad sa tunga sang Dios kag sang Iya mga kaanakan. Magapangamuyo kita nga, paage sa bugay sang Dios, “mabayaw naton ang katapusan sang aton pagpakigsaad.”

_*Ton-e ang leksyon sa sini nga semana sa paghanda para sa Inugpahuway, Enero 14._