---
title:  Ang Katipan bahin sa Kaluwasan
date:   08/01/2023
---

Ang kamatayon ni Cristo sa kalbaryo nagdolot sang kaluwasan nga mangin posible para sa tagsa ka tawo nga nagkabuhi ukon magakabuhi. Indi pareho sa saad bahin sa panahon, ang kaluwasan indi unilateral—wala ini nahatag sa kada isa nga bisan ano paman ang ila pagahimoon. Ang pagpati nga ang kada isa maluwas ginatawag nga “universalismo.”

Sa baylo sina, si Jesus maathag nga nagtudlo nga, bisan pa napatay Sia para sa tanan nga tawo, madamo sang katawhan ang nagpanlakaton sa masangkad nga dalanon sang kalaglagan kag walay katubtuban nga kamatayon (Mat. 7:13, 14). 

**Ano ang ginasiling sang masunod nga mga texto nahanungud kun paano ang katawhan nagbaton sang dolot sang kaluwasan nga yara kay Jesus?**

`1 Juan 5:13`

`Mateo 10:22`

`Juan 6:29`

`1Pedro 1:10, 11`

Si Pablo nakahangup sang pagka bilateral nga kinaiya sang katipan bahin sa kaluwasan. Sa paghibalo nga pagahukman sia sa indi na madugay nga tion, kag bisan pa sang kamatuuran nga madamo sang iya mga kaupdanan ang nagbiya sa iya, si Pablo maisog nga naghambal sa iya hinigugma nga abyan nga si Timoteo nga iya nabayaw ang katapusan sang iya pagpakigsaad. “Kay ako ginahalad na; ang tion sang akon pagtaliwan nag-abut na. Nakapakig-away ako sang maayong pag-away, natapus ko ang dalaganon, natipigan ko ang pagtoo. Kutub karon natigana sa akon ang purungpurung sang pagkamatarung, nga sa sadtong Adlaw ihatag sa akon sang Ginoo, ang hukom nga matarung, kag indi sa akon lamang kondi man sa tanan nga nagahigugma sang iya pagpahayag” (2 Tim. 4:6-8).

Si Pablo nagsiling, “handa na ako (tungud) nakapakig-away ako sang maayong pag-away, natapos ko ang dalaganon, natipigan ko ang pagtoo.” Bisan pa nga si Pablo nagapaathag permi nga ang kaluwasan paage gid lamang sa pagtoo, indi sa buhat sang kasogoan, gane, wala sia diri nagatolok sa iya binuhatan ukon mga nahimo bilang nakadolot sa iya sang merito sa Dios. Ang “purungpurung sang pagkamatarung” nga natigana sa iya amo ang pagkamatarung ni Jesus, nga paage sa pagtoo, gin-angkon ni Pablo para sa iya kaugalingon kag iya ini natipigan tubtub sa katapusan sang iya kabuhi.

`Bisan pa nga ang kaluwasan isa ka wala napangabudlayan nga dolot, ano ang kinalain sa tunga sadtong nagbaton sang dolot kag sa sadtong mga wala nagbaton sini? Ano ang ginakinahanglan nga pagahimoon sadtong nagbaton sang sini nga dolot?`