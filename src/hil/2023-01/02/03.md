---
title:  Magpamati sing Makugihon
date:   09/01/2023
---

Ang tolon-a sang Deuteronomio isa ka nasulat nga bahin sang nagapaalam nga mensahe ni Moises sa ikaduha ga henerasyon sang mga Israelinhon pagkatapos sang kurenta katuig nga pagpanlugawayan sa kamingawan. Ang ini nga mensahe nahatag sa kapatagan sang Moab sa sidlangan sang Jerico. Ang Deuteronomio gintawag nga “Tolon-an sang Handumanan.”

Sa sini nga tolon-an, si Moises nagpadumdum sang matutum nga pagtalupangod sang Dios sa Israel. Ginsaysay Niya ang pagpanlakaton gikan sa Bukid sang Sinai pakadto sa Kades Barnea nga yara sa dulunan sang Dutang Saad, subong man sang pagrebelde kag 40 katuig nga pagpanlugawayan sa kamingawan. Ginpahayag niya liwat ang Napulo ka Sogo, ang pagkakinahanglan sang ikapulo kag ang sentro sang balay bahandi. Apang ang nagapanguna nga ginpatuhuyan sang Deuteronomio amo ang laygay nga tumanon ang Dios kag batonon ang Iya mga pagpakamaayo. Si Moises naglaragway sa Dios bilang Isa nga may yara sang ikasarang, kag handum sa pag-atipan sang Iya katawhan.

`Basaha ang Deuteronomio 28:1-14. Ano ang daku nga pagpakamaayo nga nasaad sa katawhan? Apang ano ang dapat nila himoon agud mabaton ini?`

Si Moises nalangkag gid nga mahangpan sang katawhan nga ang Dios may yara sang ginahunahuna nga matahum kag makatilingala nga mga pagpakamaayo para sa ila. Ang Iya mga polong nga nagasiling “kun magpamati ka sing makugihon,” nagapahibalo sa ila nga nasandig diri ang ila walay katubtuban nga palaabuton. Isa ini ka matahum nga pagpahayag bahin sa realidad sang kahilwayan sa pagpili. Mga pinili sila Niya nga katawhan, umalambit sang daku nga mga pagpakamaayo kag daku nga saad, apang ang ina nga mga pagpakamaayo kag mga saad indi nga wala sang kondisyon. Kinahanglan ini nga batonon, angkonon, kag epakita.

Kag wala sang ginpangabay sa ila ang Dios nga tama kabudlay nila nga himoon. “ ‘Kay ining sogo nga ginasogo ko sa mo sining adlaw indi tama kabudlay sa imo, ukon malayo. Wala ini sa langit, nga magsiling ka, 'Sin-o bala nag magasaka tungud sa aton sa langit, kag magadala sini sa aton, kag magapapamati sa aton sini agud nga mahimo naton ini?' Wala ini sa tabok sang dagat, nga magsiling ka, 'Sin-o bala ang magatabok sa dagat tungud sa aton, kag magadala sini sa aton, kag magapapamati sini sa aton agud nga himoon naton ini?' apang ang polong tama kalapit sa mo; sa imo baba kag sa imo tagiposoon, agud nga mahimo mo ini’ ” (Deut. 30:11-14).

Sa pagkamatuud, magluwas sa mga pagpakamaayo, may yara sang mga paandam bahin sa pagpakamalaut, ano ang magaabot sa ila kun maglapas sila. (Deut. 28:15-68), kun sayoron, ano ang resulta nga madolot sang ila sala kag pagrebelde.

`Ano ang kahulugan sini sa aton subong nga, “magpamati sing makugihon” sa kun ano nga ginahambal sang Dios sa aton?`