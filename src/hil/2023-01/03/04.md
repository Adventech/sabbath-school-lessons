---
title:  Ang Tuyo sang Paghatag sang Ikapulo
date:   17/01/2023
---

`Basaha ang Levitico 27:30 kag Numeros 18:21. Ano ang ginpahayag sang Dios nga himoon sa ikapulo?`

Tungud nga ang Dios amo ang tag-iya sang tanan nga butang (Sal. 24:1), maathag nga wala na Sia nagakinahanglan sang kwarta. Apang tungud nga Iya ang ikapulo, ginahambalan Niya kita kun ano ang himoon sa sini, kag ina amo ang pagamit sang Iya ikapulo para sa pagsuporta sang pagministeryo sang maayong balita. Gane, ang kinahanglanon sang mga ministro nasakdagan paage sa ikapulo sang Dios. 

Ang kaliwatan ni Levi—nga amo ang pundok sang mga ministro sa Daan nga Katipan—wala nahatagan sang dalagku nga mga pagkabutang nga kaangay sa iban nga mga kaliwatan. Ang mga Levinhon nahatagan sang pipila ka mga suidad, lakip na ang siudad nga dalangpan, nga may nagakaego nga duta sa palibut sini para sa personal nga mga harden. Nasuportahan sila paage sa mga ikapulo sang iban, kag sila mismo nagahatag man sang ikapulo sang ila kinitaan.

`Basaha ang Binuhatan 20:35. Ano ang mensahe diri, kag paano ini naangut sa palamangkutanon bahin sa ikapulo?`

Ang paghatag sang ikapulo importante tungud nagabulig ini sa aton nga makapundar sang isa ka relasyon nga may pagsalig sa Dios. Ang pagkuha sang ikanapulo nga bahin sang imo kinitaan kag “ehatag ini” (bisan pa nga ginapanag-iyahan man gid ini sang Dios) sa pagkamatuud nagakinahanglan sang isa ka binuhatan sang pagtoo, kag paage lamang sa pagpakita sang pagtoo nga nagatubo ang imo pagtoo. 

Halimbawa, hunahunaa ang nahanungud man sa katapusan nga tion, nga ang mga matutum indi na makabakal ukon makabaligya, kaangay sang nalaragway sa Bugna 13-14 (tan-awa ang ika-11 nga semana). Ang pag-angkon sang isa ka pagsalig sa Dios kag sa Iya pagsakdag kag gahum kag gugma mangin labing importante kun daw ang bug-os nga kalibutan nagapamatuk sa aton. Ang katutum sa paghatag sang ikapulo makabulig gid sa pagpauswag sang sina nga pagsalig. Bisan sang una pa, importante para sa aton tanan nga makatoon sa pagsalig sa Dios, bisan ano paman ang aton sitwasyon.

Ang ikaduha nga daku nga rason para sa pagkamatutum sa pinansyal amo ang kahigayunan sa pag-angkon sang nasaad kag makita nga mga pagpakamaayo sang Dios. Bilang kabahin sang kontrata sa paghatag sang ikapulo, ang Dios nagsaad sang mga pagpakamaayo nga tama kadaku sa bagay nga wala na kita sang masudlan pa sa pagbaton sini. Tungud sang aton sobra, sarang kita makabulig sa iban kag makabulig sa pagsuporta sa buluhaton sang Dios paage sa aton mga halad.

`Sa ano nga paage nga nakaeksperiensia ikaw sang daku nga kamatuuran nga sa pagkamatuud, “mas bulahan ang paghatag sang sa pagbaton”?`