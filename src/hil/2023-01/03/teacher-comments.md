---
title:  Teacher Comments
date:   20/01/2023
---

#### Bahin I:  Kabilogan nga Paglantaw

Doble ang pagpanag-iya sang Dios sa aton, tungud nga gintuga kag gintubus kita Niya (Juan 1:1, 18; Juan 3:16).  Nadula naton ang tanan sang nagsulod ang sala sa kalibutan (Gen. 3:17-19).  Ang Dios naghatag sa aton sang tyansa paage sa Iya katipan nga mapasag-uli nga kun ano nga nadula.  Ang aton pagbaton sang katipan nagalakip sang pagpasag-uli, pag-uswag, kag pag-uli sa Dios sang tanan nga butang nga aton naangkon: ang aton tion, lawas, talento, kag aton mga pagkabutang.

Ang Dios naghatag sa aton sang kusug agud makaangkon sang manggad.  Dapat naton dumdumon nga ang tuyo sang tanan nga nahatag sa aton amo ang pagpamatuud sang Iya katipan sa aton (Deut. 8:17, 18).  Bilang Ginoo kag Manunuga, ang Dios may kinamatarung sa pagpatuman sa aton nga maghatag sang ikapulo sa tanan naton nga pagkabutang ukon patubas para sa pagtapos sang Iya buluhaton.  Kun aton talupangdon, ang Dios lamang ang sarang makabukas sang talambuan sang langit agud magpakamaayo sing sobrasobra sa sadtong mga matutum sa Iya (Mal. 3:10-12).

Dugang pa, ang pag-uli sang ikapulo isa ka binuhatan sang pagtoo nga nagadul-ong sa katawhan sang Dios palapit sa Iya (Mal. 3:9, 10).  Apang ang langitnon nga katipan nagmando nga ang “tanan” nga ikapulo dapat pagdal-on sa bahandian, ang manugdumala kag talatapan sa pangwarta sang katawhan sang Dios (Mal. 3:10).  Ang “tanan” nga ikapulo dapat man magamit sa pagsuporta sa mga ministro nga nagahimo sa buluhaton sang Dios. (2 Cron. 31:11-21, Neh. 12:44-47, Neh. 13:8-14).

Sa katapusan, para mangin matutum sa ikapulo, ang ikapulo dapat mahatag antes ang bisan ano nga personal nga pagamit ukon pagbuhin sa “tanan” nga patubas nga kun sa diin ginpakamaayo kita (Hul. 3:9, Mat. 6:3).  Ang pagkamatutum may yara sang espirituhanon nga kahulugan kag gahum tungud nakahibalo kita nga resulta ini sang bugay sang Dios.  Ang Dios naghatag sa aton sang kaluwasan kag mga pagpakamaayo paage sa katipan nga Iya napasad, nga napat-inan sang dugo ni Jesus, nga Iya Anak (Heb. 12:24).

#### Bahin II:  Komentaryo

Sa Bibleya, ang polong “ikapulo” (sa Hebreo, maaser) literal nga nagakahulugan “pulo.”  Gane, wala sang basihanan sa bibleya para sa pagamit sang bisan ano nga iban pa nga porsiento bahin sa sini nga polong magluwas sa napulo ka porsiento.  Apang, ang ini nga polong nagamit sa duwa ka iban pa nga pagsolondan sa bibleya nga ginatawag “ikapulo”:  ang ikapulo sang hari kag ang ikaduha nga ikapulo.

**Duwa ka Temporaryo nga Ikapulo**

1\. Ang ikapulo sang Hari.  Ang ikapulo sang hari isa ka buhis nga napasad sa panahon ni Saul (1 Sam. 8:11, 15, 17).  Ang ini nga ikapulo indi kabahin sang katipan kag nag-untat sa katapusan sang monarkiya sang mga Judio. 

2\. Ikaduha nga Ikapulo (Sa Hebreo, maser sheni).  (tan-awa ang Ellen G. White, Patriarchs and Prophets, chapter 51).  Ang ini nga ikapulo nagtapos sa pagkalaglag sang templo kag sang pungsud Israel, bangud nagadepende ini sa pagpasunod sang pito ka tuig (Deut. 14:22-29, Deut. 15:1, Deut. 26:12), nga nagsugod lamang sang ang mga Israelinhon nagsulod sa Dutang Saad (Lev. 25:1-7).  

Ang ikaduha nga ikapulo nagamit sang pamilya sa tuigan nga pagbisita sa Sanctuario.  Ang wala nalakip sa sini nga pagsolondan natabo sa tion sang ikatatlo kag ikaanum nga tuig sang pito ka tuig nga siklo, kun ang ikaduha nga ikapulo nasupot sa puluy-an agud magsakdag sang sinalosalo kag bulig sa sadtong wala nakaangkon sang duta (Deut. 14:28, 29).  Bangud sina, ang ikaduha nga ikapulo wala ginadala sa bahandian, kag indi ini isa ka ikapulo nga para sa mga ministro.  (Tan-awa ang Fred Skolnik and Michael Berenbaum, Encyclopaedia Judaica. Second Edition, [Farmington Hills, MI: Thomson Gale, 2007], vol. 8, pp. 254, 313, 314].  

**Ang Permanente nga Ikapulo sa Ministeryal**

Ang ministeryal nga ikapulo lain sang sa duwa ka ikapulo nga namitlang sa ibabaw.  Indi pareho sa ikapulo sang hari kag ikaduha nga ikapulo, ang ministeryal nga ikapulo nagapabilin nga nagapadayun, tubtub nga matapos ang misyon bahin sa maayong balita.  Sa sina nga tion, ang bug-os nga pungsud makakita nga ginpakamaayo ang katawhan sang Dios (Mal. 3:12), kag madamo sang mga pungsud ang nagbaton sang maayong balita sang kaluwasan (Mat. 28:19).

Ang ministeryal nga ikapulo wala nasandig sa sistema sang mga Levinhon kag ka bahin Ini sa pagkasacerdote ni Melquisedic, nga sa Iya man ni Jesus (Gen. 14:18-20, Heb. 7:1-12).

Dugang pa, wala sang repeensia sa Bibleya nga nagapakita sa katapusan sang ministeryal nga ikapulo.  Ang texto sa Hebreo 7:12 wala nagapatuhoy sa katapusan sang sistema sa paghatag sang ikapulo, kundi sa katapusan sang kasogoan “sang Levinhon nga pagkasacerdote,” nga nabaylohan na subong sang pagkasacerdote ni Melquisedic (Heb. 7:12-15).  Kaangay sa Inugpahuway, pagsimba, kag relasyon sa iban, ang katungdanan sa ikapulo nagapabilin nga wala mabag-o para sa sadtong nagbaton sang langitnon nga katipan.

Tan-awon naton ang anum ka mga prinsipyo kag pagsolondan sa paghatag sang ikapulo?

1\. Ang “bug-os” nga ministeryal nga ikapulo dapat pagadal-on sa bahandian.  Ang tuyo sang ministeryal nga ikapulo amo ang pagsuporta lamang sa pagministeryo sang mga sacerdote (Gen. 14:18-20, Lev. 27:30-34, Num. 18:21-24, Mal. 3:8-10).

2\. Ang kwarta maiwat sang una sa Natung-an nga Sidlangan, gane ang pagpatalupangod para sa ikapulo kag mga halad nga kuhaon sa sanctuario amo ang pagkabutang kag mga kahayupan.

3\. Ang doktrina sa ikapulo nabase sa bug-os nga Kasulatan kag indi sa sinulatan sang mga Levinhon.  Sa una nga tion nga namitlang ang ikapulo, ang Bibleya nagtudlo nga ang prinsipyo sang paghatag sa ikapulo ginalakipan sang “tanan” (Gen. 14:20; Gen. 28:22); kun sayoron, tanan nga pagkabutang ukon patubas.

4\. Sa pagtalupangod sa kadakuon sang ginadepositohan sa tabernakulo ukon templo, mangin indi realidad ang pagpaminsar nga ang ikapulo sang bug-os nga pungsud sang Israel nga nahatag, pagkabutang man ukon kahayupan, makaego sa ginadepositohan sa sanctuario.

5\. Dugang pa, ang reperensia sa Bibleya bahin sa produkto sang agrikultura kag kahayupan isa lamang ka pagpatuhoy sa pinakanaandan nga mga produkto.  Apang, ang ikapulo sarang mabaylo sa kwarta para sa kasulhayan (Gen. 14:20, Gen. 28:22).  (Tan-awa ang Fred Skolnik kag Michael Berenbaum, Encyclopaedia Judaica, vol. 19, pp. 736, 737; subong man ang vol. 1, pp. 47, 48, 83, 139; Vol. 8, pp. 254, 313, 314 sa pareho man sini nga sinulatan.)

6\. Dugang pa, ang bahin sa Bibleya nga nagasaysay sa paghatag sang ikapulo sa mga produkto sang agrikultura nagapahayag nga ang ini nga ikapulo sarang mabaylohan sang kwarta, sunod sa kasogoan sang pagtubos sa balaan nga mga butang (Lev. 27:31).  Sa sini nga bahin, ang kadakuon sang ikapulo nga pagatubuson dapat mabayaran, dugang ang ikalima nga bahin sang siklo (571—gramo sang pilak nga bar), nga amo kwarta sang sanctuario (Lev. 27:8-12, 19, 25, 31).  Ang tanan nga pagbulubanta sang balaan nga butang, lakip na ang ikapulo, ginahimo sang sacerdote (Lev. 27:8, 12) antes ang ikapulo matubos (Lev. 27:31).

**Kabilogan nga Kinitaan kag Neto**

Sa Bibleya, ang ikapulo egahatag gikan sa tagsa ka “pagpakamaayo” nga resulta sang patubas, nga wala sang bisan ano nga reperensia bahin sa kabilogan nga kinitaan ukon sa neto magkuha sang ikapulo.  Ang polong “pagpakamaayo” mahimo maglakip sang konsepto sang “kabuganaan” ukon “dolot,” tungud nga ang tanan nga yara sa aton mga dolot nga nabaton gikan sa Dios (Deut. 16:17, Deut. 28:8).  Gane, ang ikapulo dapat masuma gikan sa tanan nga Iya nahatag.

Ang “Patubas” kag “kabuganaan” mga polong nga nagapahangup sang “pagtubo” sa kadakuon ukon kadamuon sang pagkabutang kag, bangud sina, dapat makuhaan sang ikapulo, kun ini isa man ka dolot, panublion, sweldo, puhunan, ukon bisan ano nga butang nga nakita.  Apang, nagabaton kita sang madamo nga iban pa nga mga pagpakamaayo nga indi materyal apang nagapukaw sang aton pagpasalamat sa kaayo sang Ginoo.

Sa Hebreo, ang polong para sa “pagkabutang” nga nakwaan ni Abraham sang ikapulo (Gen. 14:16, 20, 21) amo ang rekush.  Ang ini nga polong maaplikar sa mga kahayupan, pagkaon, kag bilidhon nga mga bagay kaangay sa bulawan, pilak, kag panapton, mga pwede madala nga mga pagkabutang.  Mga pagkabutang ini nga wala sa iya sang una, gane nagapakita sang isa ka pagtubo.  Gane, ang ikapulo dapat masuma sa tanan nga pinansyal kag manggad nga naangkon.  

“Ang ikapulo sang tanan naton nga patubas iya sang Ginoo.  Napain Niya ini sa Iya kaugalingon, agud gamiton para sa relihiyoso nga katuyuan.  Balaan ini.  Ginabaton Niya ini.”—Ellen G. White, Counsels on Stewardship, p. 67.

**Balay sang Bahandi**

Ang balay sang bahandi nagakahulugan sang mas labaw pa sang sa ordinaryo lang nga depositohanan.  Ang bahandian isa ka sistema sang administrasyon, kag pinansyal nga pagdumalahan sang sanctuario, napabuhi sa mga adlaw ni Haring Ezequias, pagkatapos sang apostasiya sang iya gibuslan (2 Cron. 31).  Ang pareho sini nga sistema napasag-uli sang ulihi ni Nehemias (Neh. 10:38, 39; Neh. 12:44; Neh. 13:5, 12, 13).  

May yara sa sina nga sanctuario sang sistema sa organisasyon, isa ka grupo sang mga tresurero nga nagadumala sang pinasahe nga mga halad (terumah), nadedikar nga mga butang kag mga ikapulo, nga napatuhoy para sa mga levinhon kag mga sacerdote (2 Cron. 31:12 ,13).  May yara sang isa pa ka grupo nga natugyanan sang isa pa ka sahe sang halad, Kinabubut-on nga mga dolot (nedabah), kag ang pinakabalaan nga mga butang (2 Cron. 31:14).

Ang tuyo sang ikapulo amo ang pagsuporta sa mga ministeryal nga manugpangabudlay—mga Levinhon kag sacerdote (Num. 18:21-28, Neh. 10:37-39, Mal. 3:10).  Ang ini nga sistema, natangdoan sang Dios, orihinal nga nadesinyo suno sa Iya kabubut-on (2 Cron. 31:21, Mal. 3:10) kag nagamit sa Daan nga Katipan sa sulod sang mga 1,400 katuig. 

Bisan pa nga madamo sa aton subong ang nagakabuhi sa sosyodad nga yara ang mga industriya (nga baliskad sa isa ka agrikultura), ang prinsipyo sang balay bahandi nga napasad sang Dios nagapabilin gyapon nga sarang maaplikar, nagabulig sa paghiusa sang institusyon kag nagakaego nga pagbahinbahin sang kinitaan agud mawali ang maayong balita sa lokalidad kag sa bug-os nga kalibtuan.

May yara sang separasyon sa depositohanan sa balay bahandi, nga may nasibu nga hulot para butangan sang ikapulo kag ang isa ka hulut para sa mga halad.  Ang ini nga sistema napahamtang sing maayo agud malikawan ang indi nagakaego nga pagamit sang ministeryal nga ikapulo sa kabilogan nga galastuhan sang iglesia.

Sa subong nga panahon, kaangay sang una, kinahanglanon para sa mga sumilimba nga mapain na nga daan ang iya dolot nga kwarta, napahayag kun bala ini ikapulo ukon halad.  Ang ini nga pagpain nagabulig sa mga tresurero nga masuma sing nagakaego kag magamit ang ikapulo sa pagsweldo sa mga ministro kag magamit ang mga halad para sa iban pa nga mga galastuhon, nga suno sa mga prinsipyo sa bibleya.

#### Bahin III:  Pag-aplikar sa Kabuhi

Ang Bibleya nagapakita nga ang pag-uli sang ikapulo isa ka importante nga bahin sang pagsimba sa Dios kag sa aton relasyon sa Iya (Mal. 3:7, 8).  Gane, ang mga myembro sa klase indi na dapat masurprisa nga ang pagkamatutum sa pag-uli sang ikapulo pagausisaon sa tion sang paghukom, nagaresulta sang pagpakamaayo ukon pagpakamalaut (Mal. 3:9-11).  Ang ila matutum nga pag-uli sang ikapulo nagabukas sang “talambuan” sang langit para sa pagpakamaayo nga makakuha sang pagtamud sang mga pungsud (Mal. 3:12).

Sa ano nga paage nga ang pag-uli sang ikapulo nagapalig-on sa pagsimba sang imo estudyante sa Dios kag nagapauswag sang mando sa pagwali sang maayong balita sa kalibutan?

Agdaha ang imo mga estudyante nga maghunahuna nahanungud sa eksperiensia sang dumaan nga Israel.  Ano ang espiritwal kag materyal nga kadulaan ukon pagpakamaayo nga madulot sang pagkadimatutum sa ikapulo kag mga halad sa tagsa ka myembro sang iglesia kag sa kabilogan nga iglesia subong?

Ang Dios “nagapangabay sa aton nga kilalahon Sia bilang Manughatag sang tanan nga butang…. Amo ini ang pagsakdag nga nahimo sang Dios para sa pagpalapnag sa buluhaton sang maayong balita.”—Ellen G. White, Counsels on Stewardship, p. 65.

Si Abraham nag-uli sang ikapulo pagkatapos makabaton sang pagpakamaayo ni Melquesedec nga ang Dios amo ang “labing mataas nga Dios, ang nagapanag-iya sang langit kag duta” (Gen. 14:19).  Ano ang importante nga rason bahin sa pag-uli sang ikapulo ang matudlo sa imo mga estudyante sang sini nga pagpahayag?

Ang Dios nagkabig sang kaangay sina ka importante sang paghatag sang ikapulo sa bagay nga ginlakip Niya ini sa kasaysayan ni Abraham, sa saad ni Jacob, sa kabuhi sang katawhan sang Dios, kag sa paglaragway sang pagministeryo ni Jesus, nga narepresentahan ni Melquisedec kag sang langitnon nga katipan.  Pamangkota ang imo mga estudyante kun ngaa nga nagahunahuna sila nga amo ini.  Tuytuyi ang imo klase nga mag-estoryahanay nahanungud sa sini nga topiko.