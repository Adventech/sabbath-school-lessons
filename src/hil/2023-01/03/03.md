---
title:  Sa Diin and Balay sang Bahandi?
date:   16/01/2023
---

`Basaha ang Malaquias 3:10. Ano ang aton maton-an gikan sa sini nga bersikulo nahanungud sa kun diin dapat magkadto ang ikapulo?`

Bisan pa nga wala napahayag sa texto ang napat-ud gid nga pagtuytuy, walay sapayan, maathag nga ang katawhan sang Dios nakahibalo kun ano ang Iya buut silingon sang polong “balay sang bahandi.” Ang Dios naglakip sini sa Iya pagtuyuty, “agud nga may kalan-on sa Akun Balay”. Ang Iya katawhan nakahangup nga ang balay sang Dios sa una-una gid amo ang sanctuario—ang matahum nga layanglayang nga natukod paage sa napat-ud nga pagtuytuy nga nahatag kay Moises sa Bukid sang Sinai. Sang ulihi, sang ang mga Israelinhon nagkabuhi sa Dutang Saad, ang sentro nga lokasyon didto una sa Silo kag niyan nangin permanente sa templo sang Jerusalem.

`Basaha ang Deuteronomio 12:5-14. Ang ini nga mga bersikulo wala nagapakita nga ang kaanakan sang Dios sarang makagamit sang ila kaugalingon nga desisyon bahin sa kun diin nila egadeposito ang ila mga ikapulo. Ano nga mga prinsipyo ang aton sarang makuha gikan sa sini nga mga bersikulo para sa aton kaugalingon subong?`

Bilang mga myembro sang pamilya sang Dios, gusto naton nga mahangpan kag mahimo ang Iya kabubut-on bahin sa kun ano ang pagahimoon sa aton ikapulo. Sa pagsaysay sang Bibleya, naton-an naton nga tatlo ka beses kada tuig—sa tion sang Pasua, Pentecostes, kag Piesta sang Tabernakulo (Exodo 23:14-17)—ang katawhan sang Dios magakadto sa Jerusalem agud personal nga magdala sang ila mga ikapulo kag mga halad kag sa pagdayaw kag sa pagsimba sa Dios. Niyan ang mga Levinhon nagapanagtag sang ikapulo sa ila mga kauturan sa bug-os nga duta sang Israel (Tan-awa ang 2Cron. 31:11-21, Neh. 12:44-47, Neh. 13:8-14). Bilang harmoniya sa sining biblikanhon nga prinsipyo sang balay bahandi, ang iglesia sang Seventh-day Adventist nagtangdo sang mga conferensia, mga misyon, kag Union sang mga iglesia bilang balay bahandi sa tal-us sang pangkabilogan nga iglesia, kag gikan sa sini ang buluhaton masakdagan. 

Para sa kasulhayan sang mga meymbro sang iglesia, ang ikapulo ginadala sa lokal nga iglesia, nga kun sa diin bilang bahin sang ila eksperiensia sa pagsimba, ang mga myembro nagadala sang ila mga ikapulo kag mga halad. Niyan ang mga treasurer sa lokal nga iglesia magadala sang ikapulo sa balay bahandi sang conferensia. Ang ini nga sistema bahin sa pagdumala sang ikapulo nga nagiyahan kag natangdoan sang Dios, nagbulig sa iglesia sang Seventh-day Adventist agud makaangkon sang pangkabilogan kag nagatubo nga impluwensia sa kalibutan.

`Imadgina kun ang kada isa magdisisyon sa paghatag sang ila ikapulo sa kun diin lang nila gusto. Ano ang matabo sa aton iglesia? Ngaa nga ang ina nga desisyon isa ka malain nga ediya kag nagakontra sa Kasulatan?`