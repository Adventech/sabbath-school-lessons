---
title:  Isa ka Tampad ukon Matutum nga Ikapulo
date:   19/01/2023
---

`Basaha ang 1 Corinto 4:1, 2. Bilang mga anak sang Dios kag mga tulugyanan sang Iya pagpakamaayo, ano nga sahe sang tawo dapat ang ginapaabot sa aton?`
\
Gane, ano ang kahulugan sang mangin matutum sa aton ikapulo? Sa sini nga semana naton-an naton ang pipila bahin sang mga elemento sang ikapulo:

1\. Ang kadakuon—nga amo ang ikanapulo, ukon 10 porsiento, sang aton kinitaan ukon ginansia.

2\. Ginadala sa balay sang bahandi—ang duug nga kun sa diin ginabayaran ang mga ministro sang maayong balita.

3\. Pagpasidungug sa Dios sa una nga bahin sang aton kinitaan.

4\. Paggamit sa ensakto nga katuyoan—ang suporta sa pagministeryo.

Aton responsibilidad bilang mga myembro sang iglesia nga sakdagon ang una nga tatlo ka bahin; responsibilidad sang nagadumala sang balay bahandi ang pagsiguro nga ang mga ikapulo nagamit sang ensakto.

Kag, indi pareho sang aton mga halad, ang ikapulo wala natugyan sa aton. Ang ikanapulo kag ang balay sang bahandi pareho nga kabahin sang aton responsibilidad. Wala kita nagapahamtang sang limit; ang Dios lang gid. Kun indi ako mag-uli sang kompleto nga 10 ka porsiento sang akun “ginansia,” wala ako nagauli sang akon ikapulo; kag kun wala ko ginadala ang inang 10 porsiento sa “balay sang bahandi” wala man ako nagauli sang ikapulo. 

`Basaha ang Mateo 25:19-21. San-o kita magapangatubang sang aton pagdumala sa pundo sang Dios? Ano ang ginhambal sa sadtong nangin matutum sa pinansyal?`

“ ‘Dalha ang bug-os nga ikapulo sa balay sang bahandi’ (Malaquias 3:10), amo ina ang mando sang Dios. Wala sang pangabay nga nahimo sa pagpasalamat ukon sa pagkaalwan. Isa ini ka butang sang simple nga pagkatampad. Ang ikapulo iya sang Ginoo; kag ginapangabay Niya kita nga euli sa Iya ang Iya ginapanag-iyahan.”—Ellen G. White, Education, p. 138. Ang pagkatulugyanan para sa Dios isa ka pinasahe nga pribilihiyo—kag isa man ka responsibilidad. Ginapakamaayo kag ginasakdagan Niya kita kag nagapangayo sang ikanapulo lamang nga bahin, kag niyan ginagamit Niya ang Iya ikapulo para esakdag sa sadtong mga yara sa Iya buluhaton, kaangay sang Iya nahimo sa kaliwatan ni Levi sa panahon sang dumaan nga Israel.

`Ang iban nagpakigbato nga indi nila nanamian kun paano gingamit ang ila ikapulo kag gane wala sila nagahatag sang ikapulo ukon ginapadala ang ila kwarta sa bisan diin lang. Apang sa diin bala ang hambal sang Dios, “dalha ang ikapulo sa balay sang bahandi, apang kun nasiguro mo lamang nga ang balay bahandi nagagamit sini sang ensakto?`