---
title:  Teacher Comments
date:   24/02/2023
---

#### Bahin I:  Kabilogan nga Paglantaw

Ang Kasulatan nagatudlo sa aton nga dapat kita mag-alagad sa Ginoo gikan pa sa aton pagkapamatan-on (Manug. 12:1), magpangabudlay sa bug-os naton nga masarangan (Manug. 9:10) kag may kapisan (Hul. 14:23, 2Tes. 3:8).  Dugang pa, dapat naton pangitaon ang laygay sang Ginoo sa tanan nga gusto naton mahimo (Hul. 3:5).

Kun pangitaon naton ang laygay sang Ginoo, ginatudloan Niya ang aton dalanon (Hul. 3:6).  Ang ining langitnon nga paggiya importante sa pagporma sang isa ka madinalag-on nga pamilya nga may isa ka maalamon nga katiayon gikan sa Ginoo (Hul. 19:14; 2Cor. 6:14, 15).

Apang, bisan pa ginahimo naton sing maayo ang tanan nga butang, ang pagtoo sa langitnon nga paggiya mahimo nga matilawan paage sa wala ginapaabot nga mga sirkumstansia, nga indi mapaathag sang tawo kag wala sa aton pagkontrol sini.  Ang kaangay sina nga pagtilaw mahimo matabo paage sa pag-away sang mag-asawa, pagkawala sang mga pagkabutang ukon ikaayong lawas, kag kamatayon sang imo hinigugma (Manug. 5:13, 14; Job 2:2-8).  Mahimo man kita makapasalamat nga ang giya sang Ginoo nagapasag-uli man sa tion, kag pagkatapos sang sina nga mga kabudlayan (Jos. 1:9, Juan 16:33, Heb. 13:5).  Kun ang mga kabudlayan nagatudlo sa aton sang kun ano nga butang, amo ini ang mapait nga leksyon nga ang kadalag-an kag materyal nga kaayohan, bisan pa halandumon, sarang makuha gikan sa aton nga wala sang pagpaandam.  Gane, gikan sa panan-awan sang Bibleya, ang manggad kag mga pagkabutang indi nagakaego para makalaragway sang kadalag-an.  Ang pagkakontento (Hul. 15:16; 1Tim. 6:6, 8), pag-alagad sa Ginoo nga may kalipay (Luc. 1:47, Sal. 126:3), kag pagsalig sa Iya paggiya (Mat. 6:24-34, Sal. 37:25) labi ka daku nga bahandi. 

Kun ang Dios magbobo sang materyal nga kauswagan, nagapaabut Sia nga mapasidunggan sa kun ano nga Iya nahatag sa aton (Hul. 3:9, 10).  Bilang umalambit sang sina nga dolot, dapat naton paminsaron nga ang matuud nga kadalag-an wala nagadepende sa mga manggad, bisan pa yadtong nabobo sang langit.  Ang matuud nga kadalag-an nagakahulugan sang mangin sia ka matutum nga tulugyanan, walay sapayan sang mga sirkumstansia nga aton ginaeksperiensiahan.  Sa kabuganaan, kabudlayan, maayong panlawas, ukon balatian, dapat kita mangin matutum tubtub sa kamatayon agud nga sa ulihi mapanubli naton ang purungpurung sang kabuhi (Bug. 2:10).

#### Bahin II:  Komentaryo

Ang kadalag-an sa kabuhi mahimo malaragway sa nagkalainlain nga mga paage, nagadepende sa pagtamud kag basihanan sang isa ka tawo ukon sa nagalapnag nga konsepto sa kulturan sang isa ka tawo.  Kun ang kadalag-an ginatakus lamang paage sa materyal nga mga pagkabutang ukon nalambot sang isa ka tawo, mangin maathag nga ang basihanan amo ang kalibutanon nga panan-awan.  Ang malawig nga kabuhi kag materyal nga mga pagkabutang may harmoniya sa Kasulatan (Hul. 3:16), apang ang kaangay sina nga pag-angkon wala permi nalambot sa sini nga kalibutan.

Bisan pa yadtong nagakabuhi sa mainuswagon sa ekonomiya nga mga pungsud, ang sala magapangita sang paage agud mapabudlay ang kabuhi kag madula ang kahulugan sini paage sa binuhatan sang unud (Gal. 5:19-21).  Apang si Jesus nagkari agud magtanyag sang “bugana nga kabuhi” (Juan 10:10).  Amo ini ang paage sang matuud nga kadalag-an.

**Mga Kondisyon para sa Matuud nga Kadalag-an**

_1. Unaha ang Dios:_ Ang kadalag-an sa aton materyal kag espiritwal nga kabuhi nagadepende sa pag-una sa Dios (Mat. 6:33, Deut. 28:1-14).  Ang Dios nagtawag niyan sa aton nga bantayan ang Iya mga kasogoan, agud mapalig-on kita bilang isa ka balaan nga katawhan (Deut. 28:9), nga gintawag paage sa Iya ngalan (Deut 28:10).  Niyan, paage sa materyal nga mga pagpakamaayo, ginpahamtang Niya ang Iya katawhan kag ang Iya ngalan nga labaw sa tanan nga mga pungsud (Deut. 28:1, Mal. 3:12).

Ang aton paghangup indi himpit.  May mga dalanon nga daw matarung apang indi maayo (Hul. 16:25).  Gane, dapat kita magsalig sa Ginoo, agud nga matuytuyan Niya ang aton mga dalanon (Hul. 3:5-8).

_2. Kapisan._  Sa Kasulatan, ang kapisan mahimo nga nagapatuhoy sa isa ka tawo nga madasig, mainalamon, kag handa permi (Heb. Mahir) (Hul. 22:29).  Ang iban pa nga kahulugan sang kapisan amo ang alisto, makugi, kag maabtik (Heb. harutz), napamolong sa isa ka tawo nga makugihon (Hul. 13:4).  Bangud sina, ang isa ka mapisan nga tawo amo ang isa ka tawo nga nagabuhat sing maabtikon kag labing maayo.  Ang katamad kag walay hinimoan indi nagakabagay sa kadalag-an.

_3. Kabuganaan kag Integridad:_  Si Jose nagmainuswagon tungud ang Ginoo nagaupod sa iya, suno sa Genesis 39:2-5.  Sa sini nga texto gikan sa Genesis, ang “nagmainuswagon” (sa Hebreo: tsalah) nagakahulugan nga “nagpadayon,” “nagginansia,” ukon “nagmaayo.”  Si Jose indi biktima sang sirkumstansia ukon walay binuhatan, tungud nga “nagpadayun sia” kag naghimo sang mga butang nga natabo.  Ginhimuslan niya ang mga kahigayunan, nga nagakonsulta permi sa Ginoo, kag ang resulta, nag-uswag sia sa kun ano nga iya ginahimo.

Dugang pa, si Jose nakakita sang kahamuut sa mga mata ni Potifar, nga nagsalig sa iya sing bug-os kag gintugyan sa iya mga kamut ang tanan nga yara sa iya.  Ang kasangkaron sang sini nga responsibilidad nagapakita nga, dugang sa tuman nga pagkaayo sa kun ano nga iya ginahimo, si Jose matarung, tampad, kag masaligan.  Ang kalibutan nagakinahanglan sang kaangay ni Jose sa tanan nga bahin sang kabuhi.

“Ang pinakadaku nga ginapangita sang kalibutan amo ang ginapangita sang tawo—mga tawo nga indi mabakal ukon mabaligya, mga tawo nga sa sulod sang ila kaugalingon matuud kag tampad, tawo nga wala nahadluk magmitlang sang sala, mga tawo nga ang ila konsensia masaligan sa pagtrabaho, mga tawo nga magatindug para sa ensakto bisan pa mahulog ang langit.”—Ellen G. White, Education, p. 57.

_4. Paghangup sa mga limitasyon sang kalibutanon nga kadalag-an:_  Ordinaryo para sa tawo nga malaragway ang kadalag-an paage lamang sa materyal nga mga pagpakamaayo, nga wala nagatalupangod sang labi ka importante, indi-makita nga mga dolot, kaangay sang ikaayong lawas, kalipay, malig-on nga relasyon sa pamilya kag sosyodad, kag isa ka mapinangamuyuon nga kabuhi.

Makasusubo ehambal nga ang isa ka tawo indi permi makabaton sining indi makita nga mga dolot sing dululungan.  Ang malala, kay ang ini nga mga dolot mahimo nga masakripisyo agud mabaton ang kalibutanon nga kadalag-an.  Gane, mas maayo ang pag-angkon sang gamay nga mga materyal nga pagkabutang nga “may kahadluk sa Ginoo,” sang sa pag-angkon sang madamo nga kwarta, nga may kabalaka kag kalisod (Hul. 15:16, basaha man ang Manug. 4:6).

Ang tawo nga nakaangkon sang daku nga manggad mahimo nga makaangkon gid sang madamo nga mga butang (Manug. 10:19).  Apang ang ini nga tawo mahimo nga wala sang mga butang nga indi mabakal sang kwarta, kaangay sang kahilwayan kag paghidait nga madolot sang iya mga pagkabutang (Manug. 5:19) kag dolot sang Espiritu (Bin. 8:20), nga upod ang mga bunga sang pagkamatarung (Gal. 5:22).

Ang kadalag-an nga may madamo sang mga pagkabutang kag mga natugyan nga mga posisyon wala nagakahulugan nga makahimo sa isa ka persona nga mangin pinakamaayo kag mahimo nga makaagda pa ini sang dugang nga pagsulay (1 Tim. 6:9, 10).

Dugang pa, walay kapat-uran ang materyal nga kadalag-an.  May yara sang mga pagkabutang nga nangin kapahamakan sa nagapanag-iya sa baylo nga mangin benepisyo, ang mga pagkabutang sarang madula nga wala ginapaabot (Manug. 5:13, 14).  Sa madamo nga mga tinion, ang ambisyon nga makatipon sang madamo nga kwarta nagdolot sa pagtinguha nga makaangkon sang mas dugang pagid, bisan pa nga ang persona indi na mahimo nga magkalipay sa tanan nga butang nga iya naangkon (Manug. 4:6-8). Ang malala, kay ang isa nga wala sang nahimo agud mabaton ang ining mabudlay angkonon nga manggad amo pa ang nagkalipay sa sini (Manug. 6:2).

**Mga Ehemplo sang Kadalag-an**

_1. Kadalag-an kag Kaalam:_  Ang isa ka polong nga gingamit sa Bibleya para sa maayo nga palaabuton (sa Hebreo: sakal) sarang mabadbad sa nagkalainlain nga mga tinaga sa Bibleya kaangay sang “maayo nga kadalag-an,” “mangin maalam,” kag “mahangpan sing mainalamon.”  Ang ini nga polong nagamit sa pagpatuhoy kay Josue sa iya kadalag-an sa Canaan (Josue 1:7, 8), kag kay David, sang nagmadinalag-on sia sa iya pagpakig-away (1Sam. 18:5, 14, 15).  Ang tanan nga kaalam kag pagkamainandamon nga nagadul-ong sa matuud nga kadalag-an naghalin gikan sa Dios (Hul. 9:10).  Ang ining kamatuuran sa Bibleya mahimo nga amo ang rason nga ang pareho nga polong (sakal) sa sini nga mga ehemplo sarang mabadbad bilang kaalam kag kadalag-an.

_2. Kadalag-an sa pag-asawahay kag pamilya:_  Ang pag-asawahay kag ang pamilya nasandig sa maalam kag madinalag-on (sa Hebreo: sakal) nga katiayon, kag gane, ang maalam (sakal) nga babayi gikan sa Ginoo (Hul. 19:14).  Sa pihak nga bahin, may yara sang buangbuang nga bana, kaangay kay Nabal (1 Sam. 25:25), nga ang iya pagkaarogante kag kabuangan nangin kapahamakan.

Makatoon kita sang bilidhon, kag makagiya sa kabuhi nga prinsipyo nahanungud sa pag-asawahay sa kasaysayan sang pagpangita ni Abraham sang asawa para kay Isaac.  Si Abraham nagsalig sa Dios agud magpangita sang asawa para sa iya anak nga lalakit (Gen. 24:7).  Bilang sabat sa panawagan sang iya agalon, ang alagad ni Abraham mapisan sa pagpangita sang posible nga mangin asawa, nga nagapangamuyo sa Ginoo para sa langitnon nga pagtuytuy (Gen. 24:12).  Sa panahon man nga samtang si Isaac nagapamalandong kag nagapangamuyo sa latagon (Gen. 24:63) nga ang Dios nagdala kay Rebeca sa iya agud mangin iya asawa.  Sa amo man nga bagay, ang Kristohanon nga babayi dapat man magpangamuyo nga ang Dios magahatag sa iya sang isa ka maalam kag mainandamon (sakal) nga bana kag isa ka malig-on sa pinansyal kag madinalag-on nga puluy-an.

_3. Kadalag-an sa bisan ano nga sitwasyon:_  Ang Dios naghandum nga buksan ang talambuan sang langit agud pakamaayohon ang Israel, agud makapadayun sila kag magmainuswagon (Heb. ashar) sa Iya plano nga himooon sila bilang isa pagpakamaayo sa tanan nga mga pungsud.  Ang ini nga pagpakamaayo nagadepende sa pagkamatutum sang pungsud sa pag-uli sang ikapulo kag mga halad (Mal. 3:10-12).  Sa Griego nga paghubad sang Daan nga Katipan, nga nabadbad paage sa mga Judio (LXX), ang polong para sa “pag-uswag” nabadbad sa Griego bilang makarioi, nga nagakahulugan bulahan ukon malipayon (Mal. 3:12).  Ang ini nga pagpakamaayo (makaroi) magakuha sang pagtamud sang bug-os nga mga pungsud sa Ngalan sang Ginoo.

Sa mga Kabulahanan, ginkilala ni Jesus ang magakalipay (sa Griego: makarioi) sa iya ginharian bilang mga imol sa espiritu, malolo, maloloy-on, makidaiton, kag putli sang tagiposoon (Mat. 5:1-9).  Ginpahayag ni Jesus ang isa pa ka grupo sang katawhan nga magakalipay (makarioi): ang mga ginahingabut kag ginaakusahan sing sayup bangud sang Iya ngalan (Mat. 5:10, 11), subong man yadtong mapailubon nga nagabatas sang pagtilaw kag kapipit-an para sa ila pagtoo (Sant. 5:11).

Sa pihak nga bahin, madamo ang nagahimo sang tanan nga butang nga maayo, apang, nagakatabo ang wala ginapaabut nga mga butang nga nagatilaw sang ila pagtoo: malain nga hitabo, balatian, pagkaputo, kag pagkapatay sang hinigugma.  Ang pagpailub sang sini nga mga tawo nag-atubang sang sina nga mga pagtilaw, nga wala nadulaan sang pagtoo, nagbutang sa ila upod sadtong mga bulahan, malipayon, kag madinalag-on sa atubangan sang Dios, kaangay kay Job (Sant. 5:10-11).  Ang ila kabuhi nangin madinalag-on tungud matutum sila, walay sapayan sang ila mga kahimtangan (Bug. 2:10).

Gane, nahamuut ang Dios nga pakamaayohon kita sa materyal nga mga pagkabutang, apang wala ini permi nagakatabo, tungud sang mga sitwasyon nga wala napahibalo sa aton sa konplikto nga yara sa tunga sang maayo kag malaut (Job 1:8-22).  (Tan-awa ang sinulatan ni Ellen G. White, Counsels on Stewardship, p. 209.)

Apang, paage sa bugay, sarang kita mangin madinalag-on sa mga panghangkat sang kabuhi paage sa pag-una permi sa Dios (Mat. 6:33).

#### Bahin III:  Pag-aplikar sa Kabuhi

Pangabaya ang isa ka myembro sang imo klase nga basahon sing matonog ang pinolongan sa idalum.  Diskusyune gilayon sa imo klase ang mga nagsunod nga mga palamangkutanon.

**Makita nga Kadalag-an**

“Makita, apang indi sa realidad, nga nagdaug ang kalautan.”—Ellen G. White, Education, p. 108.

Paano ang isa ka tawo indi matublag sang makita nga kadalag-an sang katawhan nga wala nagakahadluk sa Dios (Sal. 73:2-20)?    

**Makita nga Kapakyasan**

“Ang aton naplastar nga plano masami nga nagakapakyas nga ang plano sang Dios sa aton mahimo nga mangin isa ka kompleto nga kadalag-an.  Didto na sa palaabuton nga kabuhi nga aton mahangpan ang mga misteryo sang kabuhi, nga nagpapaslaw sang aton maayo nga ginapaabut.  Makita naton nga ang pangamuyo kag paglaum para sa napat-ud nga mga butang nga nadingot nangin upod sa aton dalagku nga mga pagpakamaayo.”—Ellen G. White, Our High Calling, p. 318.

Paano ang ini nga mga pinolongan makapaumpaw sa aton sa aton mga kadulaan, wala natuman nga mga ginapaabut, kag nalaglag nga mga paglaum sa sini nga kabuhi? Dugang pa, paano ang sentimento nga napahayag diri makabulig sa aton nga indi matublag sang makita nga kapakyasan sang mga tumuloo (1Cor. 13:7; 1Ped. 1:6, 7: 1Ped. 4:16)?

**Mga Prinsipyo para sa Matuud nga Kadalag-an**

“Wala sang bahin sang lihitimo nga negosyo nga kun sa diin ang Bibleya wala sang ginapahayag nga kinahanglanon nga preparasyon.  Ang mga prinsipyo sang kapisan, pagkatampad, pag-ekonomiya, paghaganhagan, kag pagkaputli mga sekreto sang matuud nga kadalag-an.”—Ellen G. White, Education, p. 135.

Ngaa nga tama ka importante para sa kadalag-an ang mga prinsipyo sa bibleya (Manug. 7:12, Hul. 3:13-18)?

Paano kita mag-uswag sa sosyodad kag sa pinansial nga wala nagakompormiso sang aton pagtoo ukon mahulog sa paghigugma sa kwarta (Mat. 6:33; 1Cron. 29:14-16; Hul. 3:9, 10)?