---
title:  Pagtrabaho nga may Integridad
date:   22/02/2023
---

Ang isa pa ka bahin sang “madinalag-on” nga kabuhi, ang katapusan nga bahin, may yara sang posibilidad nga mangin pinakamakalilipay—kun ang nangin desisyon sa nahauna nga mga tinuig nangin maalam kag wala nalaglag sang wala ginapaabot nga mga hitabo. Sa isa ka pinakamaayo nga sitwasyon ang ginikanan nakapatubo sang ila mga kabataan nga mangin hamtong nga makatindug sa ila kaugalingon, nabayaran ang puluy-an, nasolbar ang kinahanglanon sa transportasyon, wala sang nagapabilin nga utang, kag may yara sang nagakaego nga kinitaan nga makasakdag para sa kinahanglanon sang mga tigulang sa pamilya. 

Ang Dios nagatawag sa Iya mga kaanakan para sa isa ka mataas nga talaksan sa buluhaton kag kabuhi. Ang ina nga talaksan amo ang kasogoan sang Dios nga nasulat sa aton mga tagiposoon (tan-awa ang Jer. 31:33) kag napakita sa aton mga karakter. Samtang ang sosyodad magakapukan kag ang Kristohanon nga pagtudlo nasimbugan kag ginapanubo, mangin mas labi ka importante para sa isa ka Kristohanon nga magkabuhi kag magtrabaho sa lebel nga walay kasawayan. Ang Bibleya nagsiling, “Ang maayong ngalan pasulabihon sa pagpili sang sa dakung manggad, kag ang mahigugmaon nga kahamuut pasulabihon sa pilak kag bulawan” (Hul. 22:1).

Ang Bibleya nagrekord sang mga hitabo bahin sa mga amo nga nagkilala nga bulahan sila tungud nakaangkon sang isa ka diosnon nga empleyado. Sang si Jacob naghandum nga bayaan ang iya ugangan, nga si Laban, kag magbalik sa iya pamilya didto sa iya dutang natawhan, si Laban nagpakiluoy sa iya nga indi maghalin, nga nagasiling, “ ‘Kon tugutan mo ako sa pagsiling sini, nahibaloan ko paagi sa papakut nga ang Ginoo nagpakamaayo sa akon bangud sa imo’ ” (Gen. 30:27). Kag sang si Jose ginbaligya bilang ulipon sa Egipto, ang iya agalon nga si Potifar naghimo sang pareho man nga pag-obserbar nahanungud sa trabaho ni Jose kag ginpadyaan sia sing nagakaego.

`Basaha ang Genesis 39:2-5. Bisan pa nga ang texto wala gid nagsugid sa aton sing sibo, ano ang imo mapaminsaran nga nahimo ni Jose nga nagdolot sang iya agalon nga mahamuut sa iya?`

“Gani, bisan nagakaon kamo ukon nagainum, ukon bisan ano ang inyo ginahimo, himoa ang tanan sa kahimayaan sang Dios” (1 Cor. 10:31). Gane, sa aton trabaho kag pagdumala sa pinansyal kag kun ano man ang aton ginahimo, dapat naton himoon ini sa kahimayaan sang Dios. Sia ang nagahatag sa aton sang kaalam kag kusug agud magmadinalag-on sa pagpangabuhi.

“ ‘Imo, O Ginoo, ang pagkadaku, kag ang gahum, kag ang himaya, kag ang pagdaug, kag ang pagkahalangdon; ky ang tanan nga yara sa mga langit kag sa duta imo; imo, O Ginoo, ang ginharian kag ikaw ginbayaw subong nga pangolo labaw sa tanan. Ang kamanggaran kag kadungganan nagagikan sa imo, kag ikaw nagagahum sa tanan. Yara sa imo kamut ang gahum kag kusug; kag yara sa imo kamut ang pagpadaku kag paghatag sing kusug sa tanan’ ” (1 Cron. 29:11, 12).

`Ano ang mga prinsipyo nga imo ginasunod, indi lamang sa trabaho, kundi sa imo kabuhi? Ano nga pagbag-o ang kinahanglan nimo nga himoon?`