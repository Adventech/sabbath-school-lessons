---
title:  Ang Manggaranon nga Manugdumala nga Pamatan-on
date:   14/02/2023
---

Wala kita nakahibalo sang madamo nga impormasyon nahanungud sa manggaranon nga manugdumala nga pamatan-on magluwas nga isa sia ka pamatan-on, isa ka manugdumala, kag manggaranon. Kag may yara man sia sang interes sa espirituhanon nga mga butang. Tama isa kapagsik nga nagdalagan sia pakadto kay Jesus (Mar. 10:17). Nalangkag sia nga maton-an ang nahanungud sa walay katubtuban nga kabuhi. Ang ini nga estorya tama ka importante sa bagay nga nasulat ini sa tatlo gid ka libro sang ebanghelyo: Mateo 19:16-22, Marcos 10:17-22, kag Lucas 18:18-23.

`Basaha ang Mateo 19:16-22. Ano ang buut silingon ni Jesus sang nagsiling Sia sa iya nga, “"Kon buut ka maghimpit, lakat ka, ibaligya ang imo pagkabutang kag ihatag sa mga imol, kag may bahandi ka sa langit; kag kari ka, sonod sa akon” (Mateo 19:21)?`

Si Jesus wala nagahambal sa kalabanan sa aton nga ebaligya ang tanan naton nga pagkabutang kag ehatag ang kwarta sa mga imol. Apang ang kwarta mahimo nga nangin dios sang sini nga pamatan-on, kag bisan pa nga ang sabat ni Jesus daw sobra katama, nakahibalo Sia nga amo lamang ini ang paglaum sa kaluwasan sang sini nga tawo.

Ang Bibleya nagsiling nga naghalin sia nga tuman ka masinulub-on tungud tama sia ka manggaranon, nga nagapamatuud kun daw paano niya ginasimba ang iya kwarta. Gintanyagan sia sang kabuhi nga walay katubtuban kag isa ka duug sa suud nga grupo ni Jesus (“kari magsunod sa Akon”—pareho nga mga polong nga gingamit ni Jesus sa pagtawag Niya sa 12 ka mga gintoton-an). Apang wala na kita nabati pa liwat bahin sa sini nga pamatan-on. Ginbaylo niya ang walay katubtuban para sa iya dutan-on nga mga pagkabutang.

Daw ano ka makatalagam nga pagbaylo, indi bala? Daw ano kasubo nga ehemplo sang indi pagsunod sa ginasiling nga “napalantang nga pagkakontento” (tan-awa ang leksyon sang nagligad nga semana). Ang pagdesisyon sang kaangay sa nahimo sang sini nga tawo isa ka paglimbong tungud, bisan ano paman ang sarang mahatag sa aton subong sang materyal nga manggad, sa indi madugay mapatay kita tanan kag magaatubang padulungan sang walay katubtuban. Samtang wala pa, madamo sang mga manggaranon ang nakatukib nga ang ila manggad wala nakahatag sa ila sang paghidait kag kalipay nga ila ginahandum; sa pagkamatuud, sa madamo nga mga sitwasyon, baliskad ang nagakatabo. Madamo sang mga kasaysayan sang kabuhi ang nasulat nahanungud kun daw nangin ano ka miserable ang madamo nga mga manggaranon. Sa pagkamatuud, sa tanan nga narekord sa kasaysayan, isa sa pinakamaayo nga paglaragway bahin sa kun daw ano ka indi makapakontento ang manggad makita sa tolon-an sang Manugwali. Bisan ano paman ang iban nga leksyon nga makuha sang isa ka tawo gikan sa sini, isa ka punto ang maathag: ang kwarta indi makabakal sang paghidait kag kalipay.

`“Kay ang bisan sin-o nga buut magluwas sang iya kabuhi madulaan sini; kag ang bisan sin-o nga magadula sang iya kabuhi tungud sa akon kag sa maayong balita maluwas niya ini. Kay ano bala ang mapulus sang tawo, nga maka-angkon sang bug-os nga kalibutan kag madula ang iya kalag? Kay ano bala ang ihatag sang tawo sa baylo sang iya kalag? (Marcos 8:35-37). Ano ang buut silingon sang madulaan sang kabuhi para sa maayong balita?`