---
title:  Ang Pagsakdag sang Dios para sa mga Imol
date:   13/02/2023
---

Sa ila mga sinulatan, ang manunulat sang Bibleya naglakip sang madamo nga sitwasyon bahin sa pagsakdag sang Dios sa mga imol, mga dumuloong, mga balo, kag mga ilo. May yara kita sang rekord bahin sini didto sa Bukid sang Sinai. “ ‘Sa anum ka tuig sab-ugan mo ang imo duta kag tiponon mo ang iya patubas; apang sa ikapitong tuig papahuwayon mo ini kag pabay-an, agud nga makakaon ang imol sang imo katawohan; kag ang mabilin nila kaonon sang talonon nga mga sapat. Sa among bagay himoon mo sa imo katamnan sang uvas, kag sa imo katamnan sang olivo’ ” (Exodo 23:10, 11).

`Basaha ang Levitico 23:22 kag Deuteronomio 15:11. Bisan ano paman ang kinalain sang kontexto gikan sa aton pagkabuhi subong, ano nga mga prinsipyo ang aton makuha gikan sa sini nga mga bersikulo?`

Ginahangup sang kabilogan nga ang “utud” diri nagapatuhoy sa isigka-israelinhon ukon isigka-tumuloo. Ginakabig man naton sila bilang ang takus nga mga imol ukon “sa isa sang labing kubus sining akun mga utud.” Ang Salmo naghatag sang pagtudlo kun ano ang aton pagtratar sa mga nagakinahanglan. “Hukmi ang imol kag ang ilo; himoa ang katarungan sa napiotan kag sa nawad-an. Sagupa ang imol kag ang nawad-an; luwasa sila gikan sa kamut sang mga malauton” (Sal. 82:3, 4). Ang ini nga texto nagapakita sang aton katungdanan nga labaw pa sang sa pagsakdag sang pagkaon. 

May yara sang mga saad sa sadtong nagabulig sa nagakinahanglan. “Ang nagahatag sa imol indi mawad-an… (Hul. 28:27). “Ang hari nga nagahukom sing matutum sa imol 
ang iya trono lig-onon sa gihapon” (Hul. 29:14). Kag si Haring David nagsiling, “Bulahan ang nagapatugsiling sa mga imol; Ang Ginoo magaluwas sa iya sa adlaw sang kalaut” (Sal. 41:1). Nangin prayoridad ini permi sa dumaan nga Israel bisan pa nga, may mga tinion nga ginakalimtan ini.

Sa kabaliskaran, bisan pa sa moderno nga panahon, elabi nagid sa England, sa edalum sang impluwensia sang nangin kilala bilang “Social Darwinism,” madamo ang naghunahuna nga indi lamang nga wala sang moral nga importansia ang pagbulig sa mga imol kundi nga isa ka sayup ang paghimo sini. Sa baylo, ang pagsunod sa pwersa sang yara sa palibut, nga kun sa diin ang makusug makalampuwas sa pagsakripisyo sang maluya, ang “Social Darwinists” nagapati nga makahalit sa sosyodad ang pagbulig sa mga imol, nagabalatian, kag mga pigado tungud nga, kun magdamo sila, magapaluya lamang sila sa estado sang pungsud. Bisan ano man kapintas, ang ini nga panghunahuna isa ka nagatubo nga pagpati sa ebulosyon kag sa sayup nga pagsaysay nga ginabantala sini.

`Paano ang maayong balita, ang panghunahuna nga si Cristo napatay para sa kada isa, makaapekto kun ano ang aton mangin pagtratar sa kada isa, bisan sin-o paman sila?`