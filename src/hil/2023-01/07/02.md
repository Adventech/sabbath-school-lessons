---
title:  Ang Kabuhi kag Pagministeryo ni Jesus
date:   12/02/2023
---

Sa nahauna nga panahon sang pagministeryo ni Jesus, nagpanlakaton Sia pakadto sa Nazaret, sa rehiyon sang Galilea. Amo ini ang Iya dutang natawhan, kag ang lokal nga pumuluyo nakabati sang Iya binuhatan kag mga milagro nga nahimo. Suno sa Iya kinabatasan, si Jesus nagtambong sa pag-alagdan nga ginahimo sa sinagoga sa Adlaw nga Inugpahuway. Bisan pa nga si Jesus indi amo ang opisyal nga manunudlo diri, ang nagadumala nagduhol sa Iya sang tolon-an ni Isaias kag naghambal sa Iya nga himoon ang pagbasa sang Kasulatan. Si Jesus nagbasa sang Isaias 61:1, 2.

`Basaha ang Lucas 4:16-19 kag ekomparar ini sa Isaias 61:1, 2 (tan-awa man ang Lucas 7:19-23). Ano sa banta mo ang rason kun ngaa nga ginpili ni Jesus ang ini nga sinulatan? Ngaa nga ang ini nga mga bersikulo sa Isaias makabig bilang tagna bahin sa Mesias? Ano ang ginpahayag sini nahanungud sa buluhaton sang Mesias?`

Tungud nga ang mga relihiyoso nga lider maathag nga wala nagsapak sang mga tagna nga nagapamolong bahin sa pag-antus sang Mesias kag sayup ang paghangup sang nagapatuhoy sa himaya sang Iya Ikaduha nga Pagkari (magaserbe ini bilang isa ka pagpadumdum sa aton kun daw ano ka importante ang paghangup sang tagna), kalabanan sang katawhan nagapati sang sayup nga panghunahuna nga ang misyon sang Mesias amo ang paghilway sang Israel gikan sa nagsakop kag nagpigos sa sini, nga amo ang mga Romanhon. Ang paghunahuna ang ang tinaga bahin sa misyon sang Mesias naghalin gikan sa Isaias 61:1, 2 mahimo nga makakilibot.

Ang mga imo masami nga ginapakanubo sang korap nga mga opisyal kaangay sang manugsukot sang buhis, negosyante, kag bisan pa sang ila kaugalingon nga tupad balay. Ginatudlo nga ang kapigadohon isa ka pagpakamalaut sang Dios kag nga ang ila indi maayo nga kahimtangan mahimo nga bangud sang ila kaugalingon nga sayup. Bangud sang sini nga paminsaron, pipila lamang ka tawo ang may kabalaka sa mga imol kag sa ila indi maayo nga kahimtangan.

Apang ang gugma ni Jesus para sa imol isa sa pinakadaku nga pagpamatuud sang Iya pagka Mesias, kaangay sang makita sa kun paano ginsabat ni Jesus ang pamangkot ni Juan Bautista nahanungud sa Iya bilang amo ang Mesias (Mat. 11:1-6). “Kaangay sa mga gintoton-an sang Manluluwas, si Juan Bautista wala nakahangup sa kinaiya sang ginharian sang Dios. Nagpaabot sia nga pungkoan ni Jesus ang trono ni David; kag samtang nagalakat ang panahon, kag ang Manluluwas wala nag-angkon sang harianon nga kinamatarung, si Juan naglibog kag natublag.”—Ellen G. White, The Desire of Ages, p. 215.

`“Ang putli nga pagtoloohan kag walay dagta sa atubang sang Dios kag Amay amo ini: ang pagduaw sa mga ilo kag balo nga mga babayi sa ila kapipit-an, kag sa pagtipig sang iya kaugalingon nga walay dagta sa sining kalibutan” (Sant. 1:27). Paano ang ini nga bersikulo makabulig sa aton nga mapahamtang ang aton relihiyoso nga prayoridad?`