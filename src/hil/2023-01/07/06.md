---
title:  Talupangda ang Tawo nga si Job
date:   16/02/2023
---

`Basaha ang Job 1:8. Paano ginlaragway mismo sang Dios si Job?`

Tama kaayo ina, ang Dios mismo nagtawag kay Job nga “himpit” kag “matarung” (Job 1:8), tama kahimpit kag matarung nga wala na sang iban pa sa duta sa sina nga tion nga makatupong sa iya. Sa liwat, literal ini nga polong mismo sang Dios nahanungud kay Job.

Bisan pa pagkatapos nga nakaatubang si Job sang trahedya nga sunod-sunod, ang Dios nagsulit sang kun ano nga Iya napamolong nahanungud kay Job, nga wala na sang iban pa sa duta nga kaangay niya, himpit kag matarung kag iban pa, magluwas nga niyan nadugang ang isa ka bag-o nga elemento. Si Job amo gyapon sini, “bisan pa gintandug mo ako batok sa iya, sa paglaglag sa iya sa wala sing kabangdanan” (Job 2:3).

Kag bisan pa nga may yara kita sang isa ka daku nga detalye bahin sa pagkahimpit kag pagkamatarung ni Job kun paano nga nagpangindi sia nga isikway ang Dios sa pihak sang tanan nga natabo kag bisan pa sang indi maayo nga pagtamay sang iya asawa, “ ‘Ginahuptan pa bala nimo sing malig-on ang imo pagkatarung? Sikwaya ang Dios, kag panginmatay!’ ” (Job 2:9), ang tolon-an nagpahayag sang isa pa ka aspeto sang kabuhi ni Job antes nabuksan ang drama diri.

`Basaha ang Job 29:12-16. Ano ang nalaragway diri nga naghatag sa aton sang dugang pagid nga paghangop bahin sa sekreto sang karakter ni Job?`

Mahimo nga ang pinakahalangponon diri amo ang mga polong ni Job, “Amay ako sa mga nawad-an, kag gin-usisa ko ang kasuayon sang wala ko makilala” (Job 29:16). Kun sayoron, wala lang nagahulat si Job, para sa mga manugpakilimos nga magpalapit sa iya para mangayo. Sa baylo, si Job aktibo sa paghibalo sang ila kinahanglanon kag ginahatag niya ini.

Si Ellen G. White nagtugda sini, “Indi na maghulat sa ila (mga imol) nga magtawag sang imo atensyon para sa ila mga kinahanglanon. Maghimo sang kaangay sa nahimo ni Job. Ang mga butang nga wala niya mahibaloe ginausisa niya. Maglakat sa pagpangusisa kag hibaloa kun ano ang kinahanglanon kag kun paano ini mahatag.”—Testimonies for the Church, vol. 5, p. 151. Isa ini ka lebel sang pagdumala sang manggad kag pagkatulugyanan sang mga pagkabutang sang Dios nga wala ginahimo sang madamo nga katawhan sang Dios subong nga panahon.

`Basaha ang Isaias 58:6-8. Paano naton hangpon ang ining dumaan nga mga polong kag paano maaplikar ini sa aton kaugalingon subong?`