---
title:  Teacher Comments
date:   17/02/2023
---

#### Bahin I:  Kabilogan nga Paglantaw

Gusto sang Dios nga pakamaayohon ang Iya katawhan agud nga wala sang mangin imol sa tunga nila (Deut. 15:4).  Apang, ang kaimolon indi madula (Deut. 15:11, Mat. 26:11).  Bangud sina, ang misyon sang Manluluwas ginalakipan sang espiritwal kag materyal nga pagpaumpaw para sa sadtong nagaantus sa pinansyal (Lucas 4:18, 19;  Luc. 7:19-22).  Ang paghigugma sa iban kag pagbulig sa iban nga nagakinahanglan isa ka langitnon nga mando para sa sadtong nagasunod sa Manluluwas (Deut. 15:11).

Ang buluhaton bahin sa pagbulig sa mga nagakinahanglan sa Israel isa ka pangkabilogan kag matag-isa nga katungdanan, kaangay sang makita nga ginahimo sa tagsa ka pito ka tuig nga pagpahanugut sa duta nga makapahuway (Exo. 23:10, 11), sa pagpanaghaw (Lev. 23:22), kag sa kinamatarung sang mga ginagutom nga makakaon gikan sa kaumhan sang iban nga tawo (Deut. 23:25).  Ang Kasulatan nagatudlo sa aton nga maghimo sang pagbulig sa nagakinahanglan (Job 29:12-16, Isa. 58:6-8), bangud nga ang ini nga hilimoon kabahin sang putli kag himpit nga relihiyon (Sant. 1:27).  Ang paghigugma sa mga maluya nagadala sang langitnon nga pagpakamaayo (Hul. 28:27, Sal. 41:1).  Kun nagabulig kita sa nagaantus, nagabulig man kita sa Ginoo sa persona sadtong nagakinahanglan (Mat. 25:35-40).

Si Job matarung tungud palangga niya ang mga imol kag ginabuligan sila nga daw kaangay nga kabahin sila sang iya pamilya (Job 29:16).  Ang mga apostoles nagbiya sang tanan agud magsunod kay Jesus (Mat. 19:27), samtang ang pamatan-on nga manggaranon nagtalikod gikan sa posibilidad sang pagkagintoton-an, nga nagdumili sa paghatag sang iya mga pagkabutang sa mga imol, tungud nga nagapangibabaw ang iya gugma para sa manggad (Mat. 19:16-22).  

Kaangay sang pagkamatutum sa ikapulo kag mga halad ang isa ka pagpakita sang pagbalik Dios (Mal. 3:6-10), ang pagbulig sa maluya kag imol sa tunga naton nagapatuhoy sa isa ka malig-on nga eksperiensia sa espiritwal, kaangay sang napahayag sa konbersyon ni Zaqueo (Lucas 19:1-10).

#### Bahin II:  Komentaryo

Sa himpit nga plano sang Dios, ang tanan dapat magkalipay sa kabuganaan sang langitnon nga mga saad (Deut. 15:4), apang tungud sang pagkadimatinumanon, ang mga imol magaluntad gihapon.  Sa sini nga kontexto, gintawag kita nga buksan ang aton mga kamut sa mga nagakinahanglan (Deut. 15:11).  Bangud sina, magausisa kita sang mga konsepto bahin sa kaimolon kag pagbulig sa Bibleya, nga medyo masangkad, kag magtinguha nga mahangpan ang ila kahulugan para sa aton kabuhi.

**Ang Labing Kubus (Basaha ang Mateo 25:35-40)**

_1. Ang Tanan nga Nagaantus_

Gikan sa mga reperensia sa Bibleya, posible ang pagkilala sa mga sahe sang pag-antus sang tagsa ka tawo nga nagakinahanglan sang proteksyon.  Sa pagamit sang naandan nga konsepto sang pagpain paage sa pag grupo, ang mga imol amo ang:

(a) walay ikasarang sa pagsakdag para sa ila materyal nga mga kinahanglanon, gane, indi makaangkon sang isa ka dungganon nga pagkabuhi tungud sang pagsikway sa ila sang sosyodad uko diskriminasyon (para sa ehemplo: binilanggo, mga aroon, kag dumuloong);

(b) mga nagaantus sang tuman nga pagdingot sang ekonomiya tungud sang mabudlay nga mga kondisyon (imol, balatian, gutum, uhaw, hubo, nagakinahanglan, kag makalolooy);

(c) may may pisikal nga kabudlayan (apa, bulag, kag piang);

(d) ang mga nadiskoryo kag, ayhan indi nagakaego ang ila paminsaron sa atipan sang ila kaugalingon kun wala sang bulig (nasakitan ang tagiposoon, may deperensia sa paminsaron, kag nagakaluya);

(e) mga biktima sang ila kaugalingon nga kasaypanan, pagpamigos, kag inhustisya (sinikway, gintapok, mga priso, biktima sang kalautan, kapintas, kag pag-abuso);

(f) ang nagakinahanglan sang bulig agud makasugod sang ila bag-o nga pagkabuhi (Basaha ang Lev. 23:22; Deut. 15:11; Luc. 4:18, 19; Isa. 62:1, 2; Deut. 15:11; Job 29:12-16; Mat. 11; Luc. 7:20-22; Mat. 25:35-40).

Ang sirkumstansia sang kapigadohon, kag ang pamangkot kun bala ang nagaantus amo ang responsable para sa iya makalolooy nga kahimtangan, indi na importante.  Sobong man ang pamangkot kun ang ina bala nga persona takus nga makabaton sang bulig ukon indi.  Bisan pa ang tawo nga gikan sa kaaway nga pungsud dapat mangin umalambit sang gugma sang Dios kag dapat buligan, kaangay sang aton makita nga napahayag sa palaanggiran sang Samaritanhon (Luc. 10:28-37, Luc. 17:16-18, Juan 8:48).

_2. Ang Manunubos, isa ka Malapit nga Himata_

Sa Daan nga Katipan, ang Manunubos isa ka malapit nga himata nga may katungdanan sa pagluwas kag paghilway sang isa ka myembro sang pamilya gikan sa pagkaulipon, kaimolon, kag kapigadohon.  Ang ini nga katungdanan ginalakipan man sang obigasyon sang malapit nga himata sa pagpangasawa sang wala anak nga nabalo sang iya utod nga lalaki, agud malikawan niya nga mangin makalolooy (Lev. 25:25, 48, 49; Deut. 25:5; Rut 2:20).  Ang mga Judio nakahangup gid sang sini nga obligasyon nga maaplikar lamang sa mga myembro sang pinili nga pungsud.

Apang, sa estorya sang Samaritanhon, ginpakita ni Jesus nga ang ediya sang himata nga nagabulig sa iya utud wala naangut sa kaangtanan lamang sang dugo, relihiyon, ukon nasyonalidad.  Ang Samaritanhon—isa ka dumuloong, kag ginasikway—amo ang manunubos (manluluwas) sa estorya nagtindug bilang malapit nga himata sang ginbunal nga Judio, nga ginbayaan nga tagumatayon sa kilid sang dalan (Luc. 10:29-37).  Ang katungdanan nga higugmaon ang aton isigkatawo kabahin sang duwa ka dalagku nga kasogoan (Luc. 10:27, 28) nga kun sa diin ang bug-os nga kasogoan kag mga sinulatan sang mga manalagna napalig-on.  Ang ini nga katungdanan nagakahulugan man nga dapat naton higugmaon ang kada isa tungud ang tanan aton isigkatawo.  Ang polong “isigkatawo” nagapahangup sang pagkamaloloy-on kag praktikal nga gugma nga ginmando sang Dios nga egapakita sang mga panimalay sa Israel.  Ang ini nga gugma dapat epalapnag sa bug-os nga katawhan.

Ginpadala sang Dios ang Iya Anak sa kalibutan (Juan 3:16) agud magluwas nga wala sang diskriminasyon sa bisan ano nga lahe.  Si Jesus amo ang isa ka daku nga ehemplo sang Pagtubos sang himata, aton malapit nga himata, nga nagkari agud luwason kita gikan sa kasal-anan, pag-antus, kag walay katubtuban nga kalaglagan.  Ang Iya ehemplo amo dapat ang talaksan para sa aton tawhanon nga pagpakigrelasyon, elabi nagid sa iglesia kag bahin sa mga imol kag yadtong mga nagaantus.  Gane, indi kita dapat maglikaw sa pagbulig sa bisan kay sin-o nga persona, kundi magtanyag sang kalan-on kag tubig bisan pa sa aton mga kaaway (Hul. 25:21, 22; Roma 12:20, 21).  Apang, dumduma nga, kun mahimo palang, ang lalambuton sang pagbulig amo ang pagpahulag kag pagpahanugut sa tawo nga atipanon ang iya kaugalingon.

Yadtong mga nagaantus sang paghingabut tungud sang ila pagtoo ginakabig man sang Dios nga Iya mga pinasahe nga katawhan nga nagakinahanglan sang bulig, nga sa ila ang ginharian sang langit (Mat. 5:10, 11).

Mga Pamaage sa Pagbulig sa mga Imol 
Mahimo nga nakabati kamo sang pipila ka pagbulig ginagamit bilang isa ka paage sang mga yara sa puder agud makontrol ang mga imol, ukon isa ka pamaage agud malikawan ang pagtuhaw sang konplikto sa tunga sang pwersa sang kapitalista kag mga nagatrabaho.  Ang iban nagapati nga ang pagbulig nagadoso sang pagpakiluoy kag pagdepende, baliskad sa rehabilitasyon para sa pagpalig-on kag pagpauswag sag isa ka tawo.

Apang, ang Kasulatan nagadoso sang insigeda nga binuhatan sa pagpaumpaw (Deut. 15:11; Isa. 58:6, 7) agud mabuligan ang pigado nga mga persona nga yara sa dalanon sang paglampuwas sa ekonomiya.  Kun ano man nga talaksan ang pagabasihan, ang bulig nga ginahatag sa mga imol kag makalolooy dapat magahatag sang proteksyon.  Kun sayoron, ang bulig sa mga imol indi dapat magresulta sang pagdepende sa nagabulig sa ila kag dapat magtinguha nga mapangapinan sila gikan sa pag-abuso (Deut. 15:1, 2; Lev. 25:9-19). Ang kaangay sina nga plano sa pagpasag-uli ginalakipan sang pagtan-aw sa emosyonal kag espiritwal nga pagpasag-uli sang mga imol, samtang nagarespeto sa ila dignidad (Isa. 58:6-8, Luc. 4:16-19).

**Paano Makabulig**

_1. Magbatyag sang Handum nga magpakigbahin._  Ang mga myembro sang iglesia makahimo sang isa ka personal plano sa pagsuporta agud makabulig sa isa ka tawo nga nagakinahanglan.  Mahimo man sila nga maghiusa sa pagbuluntaryo para sa isa ka proyekto sa edukasyon nga pagadumalahan sang iglesia agud mapauswag ang ila ikasarang kag personal nga pagtubo.

_2. Isa ka napain nga Pundo para sa mga imol._  Ang kada myembro mahimo nga magpain sang isa ka nadedikar nga kwarta ukon porsiento gikan sa badget sang pamilya para regular nga ebulig sa katawhan nga nagakinahanglan, subong man makabulig sa kaayohan kag nagapauswag nga mga proyekto nga ginadumalahan sang iya iglesia.

Ang kwarta sa tagsa ka kamut sang mga tumuloo dapat matunga sa tatlo ka alalangay nga bahin: (a) Una ang Dios, paage sa ikapulo kag mga halad (Mal. 3:8-10, Mat. 6:33); (b) ang pamilya (1Tim. 5:8) kag (c) ang mga nagakinahanglan (Gal. 2:10, Sant. 1:27).  Apang, importante ang pagdumdum nga “ang ikapulo ginpain para sa isa ka pinasahe nga katuyuan.  Indi ini dapat kabigon bilang pundo para sa mga imol.  Dapat epatuhoy ini para sa pagsuporta sa sadtong nagadala sang mensahe sang Dios sa kalibutan; kag indi ini dapat mapahilayo gikan sa sini nga katuyuan.”—Ellen G. White, Counsels on Stewardship, p. 103.

Dugang sa mga halad sa sanctuario, ang Bibleya nagpatuhoy sang pagbulig gikan pagkabutang sang iban kaangay sang “pagpanaghaw” (Deut. 24:19-22; Lev. 19:9, 10), isa ka kinamatarung nga makakuha sang kalan-on gikan sa kaumhan sang iban nga tawo (Deut. 23:24, 25), kag buluntaryo nga inisyatibo (Hul. 29:7, Isa. 58:7).  May yara sang ginahatag nga ginatawag sang mga Israelinhon nga “ikaduha nga ikapulo” (Heb. ma’aser sheni) sang tanan nga patubas (Deut. 14:28, 29; Deut. 26:12, 13), ginpain para sa relihiyoso nga galastuhan sang pamilya kag para enugbulig.  

Ang tagsa ka debotado nga Israelinhon dapat magamit sa Jerusalem sang ikanapulo sang patubas sang ila duta bilang ikaduha nga ikapulo.  (Joachim Jeremias, Jerusalem in the Time of Jesus: An Investigation Into Economic and Social Conditions During the New Testament Period [Philadelphia: Fortress Press, 1969], pp. 28, 57).

Basaha gikan kay Ellen G. White ang masunod bahin sa ikaduha nga ikapulo: “God’s Care for the Poor,” sa Patriarchs and Prophets.

Pagkabalaka sa mga imol, isa ka tanda sang pagkamatarung sang Dios sa kabuhi sang Kristohanon.  Dapat kita mangin labaw pa sa pagkarelihiyoso tungud nga si Job, ang manggaranon nga pamatan-on, kag si Zaqueo mga manggaranon kag relihiyoso.  Ang ila mga estorya nagpakita—sang para sa kaayohan, kaangay sang sa kasaysayan ni Job kag Zaqueo, ukon para sa mas malala, kaangay sang sa kasaysayan sang manggaranon nga manugdumala nga pamatan-on—nga ang manggad amo ang iya ginkabalak-an, ang aton espirituhanon nga pagkabuhi indi dapat malaragway paage sa pagpakamaayo sang manggad, ukon paage sa  pagpakunokuno sang relihiyon, kundi paage sa isa ka sinsero nga sabat sa langitnon nga mando para buligan ang mga imol kag makalolooy.

Ang ginapatalupangud sa estorya sang sining tatlo ka lalaki yara sa ila espirituhanon nga eksperiensia, indi sa makalolooy nga persona nga magabaton sang ila bulig.  Ang mga hitabo sa Bibleya nagapatalupangod sa espirituhanon nga pagsiyasat sa tagsa ka karakter sa tatlo ka estorya, nga nagamit sang pagbulig bilang reperensia.

Si Job nakahangup nga ang pagbulig isa ka pagpakamatarung sang Dios sa iya kabuhi (Job 29:12-16).  Ang konbersyon ni Zaqueo nangin maathag sang nagdesisyon sia nga euli ang tanan nga iya nakuha kag ehatag ang katunga sang iya pagkabutang sa mga imol (Luc. 19:1-10).  Para sa pamatan-on nga manggaranon, ang paghatag sang tanan sa mga imol amo kuntane ang iya kahigayunan nga mangin gintoton-an sang Hari sang mga Hari kag, possible, maluwas ang iya kaugalingon gikan sa paglaglag sang Jerusalem, pagkaligad sang mga kurenta katuig.  Ang paghatag sang iya mga pagkabutang sa mga imol nagatindug sa tunga sang pamatan-on kag kaluwasan (Mat. 19:16-22).  Makasusubo ehambal nga ang pamatan-on nagpakamahal sang iya mga pagkabutang labaw sang sa Isa nga naghatag sa iya sang gahum nga maangkon ang iya manggad. 

#### Bahin III:  Pag-aplikar sa Kabuhi

Ang pagkabalaka sa mga imol isa ka langitnon nga mando sang katipan (Deut. 15:7) kag isa ka pagpahayag sang putli nga relihiyon sa atubangan sang Dios (Sant. 1:27).

Ano ang pagkapareho sang mando sa ikapulo kag kristohanon nga pagbulig?

Ano ang kinalain kag pagkapareho sa tunga sang pagtabang sa katawhan kag Kristohanon nga pagbulig?

Nagabulig kita kay Cristo kun nagakabalaka kita sa mga nagaantus (Mat. 25:35-46).

Pangabaya ang isa ka myembro sa imo klase nga basahon sing matonog ang mga pinolongan sa idalum.  Pagkatapos diskusyune sa imo klase ang nagsunod nga mga pamangkot.

“Nakita ko nga yara sa paggiya sang Dios nga ang mga balo kag mga ilo, ang bulag, ang piang, kag mga tawo nga nagaantus sa nagkalainlain nga mga paage, napahamtang malapit sa kristohanon nga relasyon sang Iya iglesia; nagapamatuud ini sa Iya katawhan kag nagapatubo sa ila matuud nga karakter.”—Ellen G. White, Testimonies for the Church, vol. 3, p. 511.

Ngaa importante nga mahangpan ang konsepto sang pagbulig bilang isa ka kasogoan sang gugma kag indi isa ka pagpili sa aton Kristohanon nga pagkabuhi? Sa ano nga paage nga ang pagbulig makahimo nga mangin malig-on ang aton pagtuad sang aton pagtoo?

“Yadtong yara sa wala nga kamut ni Cristo, ang mga nagpabaya sa Iya sa persona sang mga imol kag nagaantus, wala nakahibalo sang ila kasal-anan.  Ginbulag sila ni Satanas; wala nila matalupangdan kun ano ang ila katungdanan sa ila mga kauturan.  Nangin maiya-iyahon sila, kag wala nagkabalaka sa kinahanglanon sang iban.”—Ellen G. White, The Desire of Ages, p. 639.

Ngaa nga indi kita makarason sa atubangan sang Dios nga wala kita nakahibalo sa kasangkaron sang aton katungdanan sa mga imol kag nagaantus? Karon nga nakahibalo na kita, ano ang aton mangin sabat sa sini?