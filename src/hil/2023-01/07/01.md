---
title:  Sa Isa sang Labing Kubus
date:   11/02/2023
---

### Basaha para sa Pagtoon sini nga Semana
Lucas 4:16-19; Isaias 62:1, 2; Deut. 15:11; Mateo 19:16-22; Lucas 19:1-10; Job 29:12-16.

> <p>Salauluhon nga Texto</p>
> “ ‘Niyan ang Hari magasiling sa mga natoo niya, 'Kari kamo, mga ginpakamaayo sang akon Amay, panublia ninyo ang ginharian nga gin-aman sa inyo kutub pa sang pagtukud sang kalibutan’ ” (Mateo 25:34).

Ang Bibleya masami nga nagapamolong bahin sa mga dumuloong (kun kis-a ginatawag nga manlulugayaw), mga ilo, kag mga balo. Ang ini nga grupo mahimo nga amo ang ginatumod ni Jesus bilang “sa isa sang labing kubus sining akun mga utud” (Mateo 25:40).

Paano naton makilala ang ini nga mga tawo subong? Ang mga dumuloong sa panahon sang Bibleya amo ang mga tawo nga nagbiya sang ila dutang natawhan, mahimo nga tungud sang inaway ukon tiggulutom. Ang katumbas sini sa aton panahon subong mahimo nga amo ang minilyon nga mga refugee nga nangin makalulooy tungud sang mga hitabo nga wala man nila ginpili nga masudlan.

Ang mga ilo amo ang mga kabataan nga nadulaan sang amay bangud sang inaway, aksidente, ukon balatian. Ang ini nga grupo malakipan man sadtong mga nabilanggo ang ila amay ukon wala na nagpakita. Daw ano ka sangkad nga palangumhan para sa pagserbisyo ang napahayag diri.

Ang mga balo amo yadtong nadulaan sang ila kapares sa kinabuhi sa kapareho man nga rason sa mga ilo. Madamo sa ila ang mga nagaisahanon sa pagdumala sa ila pamilya kag magamit gid nila ang bulig nga sarang mahatag sang iglesia.

Kaangay sang aton makita sa sini nga semana, tungud nga mga manugdumala kita sang negosyo sang Dios, ang pagbulig sa mga imol indi lamang nga sia ka pagpili. Pagsunod ini sa ehemplo ni Jesus kag pagtuman sang Iya mando.

_*Ton-e ang leksyon sa sini nga semana sa paghanda para sa Inugpahuway, Pebrero 18._