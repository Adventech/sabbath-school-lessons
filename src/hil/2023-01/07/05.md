---
title:  Zaqueo
date:   15/02/2023
---

Si Zaqueo isa ka manggarano nga Judio nga nakatipon sang iya kwarta paage sa pagtrabaho bilang isa ka manugsukot sang buhis para sa ginakaugtan nga mga Romanhon. Bangud sina, kag tungu nga sia kag ang iban pa nga mga manugsukot sang buhis nagapabayad sang sobra nga buhis sang sa kun ano lang ang nagakadapat, si Zaqueo ginakaugtan kag gintawag nga isa ka “makasasala.”

Si Zaqueo nagapuyo sa Jerico, nga yara sa sentro nga rota nga may madamo nga negosyo. Ang pag-atubangay ni Zaqueo kag ni Jesus indi nga natabuan lang. Si Zaqueo maathag nga may yara sang espirituhanon nga kombiksyon kag gusto nga maghimo sang pagbag-o sa iya kabuhi. Nakabati sia nahanungud kay Jesus kag gusto nga makita Sia. Mahimo nga ang estorya naglapta nga ang rota nga ginalaktan ni Jesus magaabot sa Jerico sa sina nga adlaw. Kinahanglan ni Jesus nga mag-age sa Jerico gikan sa Galilea, sa Iya katapusan nga pagpanlakaton pakadto sa Jerusalem. Ang una nga polong ni Jesus kay Zaqueo nagapahayag nga, bisan pa antes sang Iya pagsulod sa sina nga banwa, nakahibalo na si Jesus sang nahanungud sa iya.

`Basaha ang Lucas 19:1-10. Ano ang kinalain sa tunga sang eksperiensia sang sining manggaranon nga tawo upod kay Jesus kag sa manggaranon nga manugdumala nga pamatan-on?`

Si Zaqueo kag ang manggaranon nga manugdumala nga pamatan-on may pipila ka mga butang nga magkapareho. Pareho sila nga manggaranon; pareho sila nga gusto makita si Jesus, kag pareho sila nga gusto mag-angkon sang kabuhi nga walay katapusan. Apang nag-untat diri ang pagkapareho nila.

Talupangda nga sang si Zaqueo nagsiling nga ehatag niya ang “katunga sang iya pagkabutang” (Lucas 19:8) sa mga imol, si Jesus nagbaton sang sini nga saad bilang isa ka pagpahayag sang matuud nga eksperiensia sang pagbag-o. Wala Sia nagsiling sa iya nga, pasensia na Zaq, apang kaangay sang manggaranon nga manugdumala nga pamatan-on, tanan dapat ukon indi nalang. Indi pwede ang katunga lang. Ngaa? Mahimo nga, bisan pa gusto ni Zaqueo ang iya manggad, indi ini dios para sa iya nga kaangay sa panghunahuna sang manggaranon nga manugdumala nga pamatan-on. Sa pagkamatuud, bisan pa nga wala kita nakahibalo kun ano gid ang sibo nga ginsiling ni Jesus sa iya, si Zaqueo ang una nga nagpamolong nahanungud sa paghatag sang manggad sa mga imol. Kabaliskaran sa sini, si Jesus kinahanglan nga magsiling sa manggaranon nga manugdumala nga pamatan-on agud nga etugyan ang iya manggad; kay kun indi magalaglag ini sa iya. Bisan pa nga kaangay sa bisan sin-o nga manggaranon nga tawo, si Zaqueo kinahanglan nga maghalong nahanungud sa peligro sang manggad, daw nakontrolar niya ini sang sa manggaranon nga manugdumala nga pamatan-on. 

“Sang naghalin gikan kay Jesus ang pamatan-on nga manugdumala nga pamatan-on, ang mga gintoton-an natingala sa ginhambal sang ila Agalon, ‘Daw ano kaiwat para sa mga nagasalig sa manggad ang pagsulud sa ginharian sang Dios!’ Nagpamangkot sila sa isa kag isa, ‘sin-o nalang ang maluwas?’ Karon may yara sila sang pagpahayag sang kamatuuran bahin sa mga polong ni Cristo, ‘ang mga butang nga indi mahimo sa tawo, mahimo sa Dios.’ Marcos 10:24, 26; Lucas 18:27. Nakita nila kun paano, paage sa bugay sang Dios, ang isa ka manggaranon sarang makasulod sa ginharian.”—Ellen G. White, The Desire of Ages, p. 555.