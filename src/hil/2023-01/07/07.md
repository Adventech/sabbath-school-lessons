---
title:  Dugang nga Pagtoon
date:   17/02/2023
---

“ ‘Kun magkari ang Anak sang tawo sa Iya himaya, kag ang tanan nga manugtunda upod sa Iya, niyan makalingkod Sia sa trono sang Iya himaya: kag sa atubangan Niya pagatiponon ang bug-os nga pungsud: kag pagapainon Niya sila gikan sa isa kag isa.’ Gane si Cristo didto sa Bukid sang Olivo naglaragway sa Iya mga gintoton-an sang scenario bahin sa dakung adlaw sang paghukom. Kag ginlaragway Niya ang tagsa ka desisyon bilang kabangdanan sang ila padulungan. Kun matipon na ang mga pungsud sa atubangan Niya, may yara sang duwa ka grupo, kag ang ila walay katubtuban nga padulungan mahibaloan paage sa kun ano ang ila nahimo ukon wala ginhimo para sa Iya sa persona sang mga imol kag nagaantus.”—Ellen G. White, The Desire of Ages, p. 637.

“Kun ginabuksan mo ang imo pertahan sa mga nagakinahanglan kag nagaantus, ginaabi-abi nimo ang langitnon nga manugtunda. Nagadala sila sang isa ka sagrado nga kahimtangan sang kalipay kag paghidait. Nagakari sila nga may pagdayaw sa ila mga bibig, kag ang pagsabat sa napiotan napamatian sa langit. Ang tagsa ka binuhatan sang kalooy nagadolot sang musika didto. Ang Amay gikan sa Iya trono nagaisip sa mainalwanon nga manugpangabudlay sa tunga sang Iya pinakamalahalon nga bahandi.”—The Desire of Ages, p. 639.

**Mga Palamangkutanon nga Paga-diskusyunan**:

`“Kay ang imol indi madula sa duta” (Deut. 15:11). Magluwas sa kamatuuran nga ang ini nga tagna, mga linibo na katuig ang nagligad, makasusubo nga natuman gid, paano naton hangpon ini subong? Ang iban nagamit sang sini nga mga polong sa tanan apang nagapangatarungan sang indi pagbulig sa mga imol, sa rason nga kaangay sini, “kun aton talupangdon, ang Dios nagsiling nga ang mga imol magaupod permi sa aton, gane amo nagid ina ang kamatuuran.” Ano ang sayup sa sina nga panghunahuna?`
  
`Basaha ang 1Timoteo 6:17-19: “Tulini ang mga manggaranon sa sining kalibutan, nga indi sila magmatinaastaason, ukon magbutang sang ila paglaum sa dimasaligan nga mga manggad kondi sa Dios nga nagahatag sa aton sing bugana sang tanan nga butang nga pagkalipayan. Maghimo sila sing maayo, magmanggaranon sila sa maayong mga buhat, magmaalwan kag magmahinatagon, nga nagatigana sa ila kaugalingon sing maayong sadsaran sa palaabuton, agud nga makapanguyat sila sa kabuhi nga amo ang kabuhi nga totoo”. Talupangda nga ang peligro amo ang: pagsalig sa imo manggad sang sa buhi nga Dios. Ngaa nga tama lang kahapos para sa mga may kwarta ang paghimo sina, bisan pa nakahibalo sila nga sa ulihi bisan pa ang tanan nila nga kwarta indi makapalikaw sa ila sa kamatayon? Ngaa nga dapat kita tanan maghalong nga indi magsalig sa bisan ano nga butang magluwas sa buhi nga Dios?`