### Pagdumala Para sa Agalon—Tubtub sa Iya Pagkari

Mabudlay para sa aton nga mahangpan sing bug-os ang relasyon nga gusto sang Dios nga Munuga sang Uniberso, sa aton nga mga tawo.  (Ang gamay lamang nga ediya bahin sini tama ka makatilingala!)  “Tan-awa ninyo kon daw ano nga gugma ang ginhatag sang Amay sa aton, nga pagtawgon kita nga mga anak sang Dios!” (1Juan 3:1).  Ukon kaangay sa ginsulat ni Ellen G. White: “Ang dignidad bala sang bisan sin-o nga tawo sarang makatupong sa Dios? Ano pa ang mas mataas nga posisyon nga aton maangkon sang sa matawag bilang mga anak sang walay katubtuban nga Dios?...May yara bala sang bisan ano nga kadungganan sa kalibutan nga makatupong sa sini?”—God’s Amazing Grace, p. 341.  Ang kadulum lamang sang sining nahulug sa pagpakasala nga kalibutan ang nagdolot sa aton nga indi maapresyar sing bug-os ang estado nga nahatag sa aton ni Jesus.

Apang ang pagpangganyat sang kalibutan, kag sang mga butang sa klibutan, kun indi kita mahinalongon, sarang makabutong sa aton palayo gikan kay Cristo.  Ang Polong sang Dios nagapahibalo sa aton bahin sa mga pagsulay kag pagpanglimbong ni Satanas.  “Apang ang mga buut magmanggaranon nagakaholog sa panulay, sa siod, sa madamung kailigbon nga binuang kag makahalalit nga nagalugdang sang mga tawo sa kadulaan kag kalaglagan. Kay ang gugma sa cuarta amo ang gamut sang tanan nga kalainan; paagi sa sining mainit nga handum ang iban nagtalang gikan sa pagtoo kag nagsuntok sang ila mga tagiposoon sing madamung kasakitan” (1 Tim. 6:9, 10).

Apang, ang Ginoo naghatag sa aton sang giya kun paano makatipon sang kwarta kag magamit ini sing mainalamon kag indi mangin isa ka butang nga kaangay sa ginpaandam ni Pablo nga makadul-ong sa “kadulaan kag kalaglagan.”  Sa sobra 2,000 ka mga bersikulo sa Kasulatan nga nagatandug bahin sa kwarta kag mga pagkabutang kag sang aton pagtamud sa sini, ang Dios naghatag sang praktikal nga mga pagtudlo kun paano magkabuhi sa ibabaw sang mga kabudlayan sa aton kabuhi kag pagdumala sa matutum nga pamaage sang kun ano nga nahatag sa aton.

Sa sini nga kwarter sang aton leksyon, magatoon kita bahin sa pinakamaayo nga handum sang Dios sa aton pagpakigrelasyon sa Iya kag makita sing maathag kun paano kita makapatubo sang isa ka pagsalig nga tama ka hapiit sa bagay nga magapabilin kita nga matutum sa Iya, bisan pa nga indi kita makabakal ukon makabaligya (tan-awa ang Bug. 13:17).  Apang ang ini nga sahe sang pagtoo wala nagaabot sa isa lang ka gab-e; bisan pa subong, paage sa pagkamatutum sa pagdumala sa kun ano nga nahatag sang Dios sa aton, sarang kita mangin handa para sa kun ano nga magaabot sa aton dalanon.

Ang Dios amo ang Isa nga may yara sang mga pagkabutang, kag kun magpangabudlay kita upod sa Iya, ginapahanugutan Niya kita nga atipanon ini para sa Iya.  Katuyuan sang Manluluwas nga ang tawo, natinloan kag nabalaan, mangin kabulig Niya sa Iya pagkabutang.  Bangud sining daku nga prebilihiyo, magahatag kita sang pagpasalamat sa Iya “Sia nagluwas sa aton gikan sa gahum sang kadudulman kag nagpaliton sa aton sa ginharian sang iya hinigugma nga Anak, nga sa iya gintubus kita paagi sa kapatawaran sang aton mga sala” (Col. 1:13, 14).

Ang laygay sang Dios sa Iya mga kaanakan paage sa maalam nga tawo nga Solomon amo ini: “Padunggi ang Ginoo sang imo mga pagkabutang kag sang nahauna nga mga bunga sang tanan mo nga patubas” (Hul. 3:9).  Ang ini nga laygay nagakaego gid tungud “Takus ka, Ginoo kag Dios namon, sa pagbaton sang himaya kag dungug kag gahum,  kay ikaw ang nagtuga sang tanan nga butang, kag bangud sang imo kabubut-on nangin-amo kag gintuga sila” (Bug. 4:11).  

Gikan sa kalibutanon lang nga panan-awan, nagakabuhi kita sa tama kabudlay kag makapalapyo nga tinion.  Apang, ang aton Kristohanon nga panan-awan nagahatag sa aton sang kaisog kag paglaum kun makita naton ang mga tanda nga nahatag ni Jesus agud mahibaloan naton nga ang daku nga ginapaabot sa kasaysayan sang tawo, nga amo ang ikaduha nga pagkari ni Cristo, malapit nagid—yara na sa gawang.  Nagaampo kami nga ang ining praktikal nga mga leksyon magapalig-on sang imo pagtoo kag pagsalig sa Dios kag magapadasig sa imo nga mangin isa ka matutum nga manugdumala para sa Iya.

_Si G. Edward Reid, M.Div. (Andrews University), MPH (Loma Linda University), JD (Georgia State University), isa ka ordinado nga ministro kag lisinsyado nga abogado nga nagserbisyo sang madamo nga tinuig bilang director sang Stewardship Ministries sang North American Division._