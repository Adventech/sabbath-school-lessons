---
title:  Espiritwal nga Palanublion
date:   09/03/2023
---

Bisan pa mabudlay ang paghibalo kun mangin kaangay sa ano ang kabuhi sa duta kun wala nakasala ang tawo, isa ka butang ang pat-ud nga aton mahibaloan: mangin wala gid sang pagtago, wala sang paghamkon, wala sang kaimolon—mga butang nga nagpalala sang aton kalibutan halin sa nasulat nga kasaysayan sang duta. Ang aton pagbatyag sang pagpanag-iya sa kun ano nga aton napangabudlayan kag, kun nahimo naton ini sing tampad mangin aton gid, wala napahayag sa kabuhi diri sa nahulog sa pagpakasala nga kalibutan. Apang, sa ulihi, bisan ano paman kadamu ang aton naangkon ukon wala naangkon, may yara sang isa ka importante nga punto nga dapat naton permi dumdumon.

`Basaha ang masunod nga mga texto. Ano ang pinakasentro nga punto nila tanan, kag paano ang ina nga punto makaapekto kun ano ang aton hinomoon sa bisan ano nga mga materyal nga butang nga ginpakamaayo sang Dios sa aton? (Sal. 24:1, Heb. 3:4, Sal. 50:10, Gen. 14:19, Col. 1:15-17).`

Mga tulugyanan kag manugdumala kita sang kun ano nga Iya nasalig sa aton; kun sayoron, ang Dios amo ang nagapanag-iya sini tanan, kag Sia ang naghatag sa aton sang kabuhi, pagkatawo, kag kusog nga makaangkon sang tagsa ka butang. Mainalamon niyan nga kun makatapos na kita sa kun ano nga nahatag sang Dios sa aton, kag nakasakdag na sa aton pamilya, dapat naton ebalik ang nabilin sa Iya.

“Sa paghatag sa buluhaton sang Dios, nagatipon ka sa imo kaugalingon sang bahandi sa langit. Ang tanan nga imo natipon sa ibabaw napangapinan gikan sa kalamidad kag pagkawala, kag nagatubo sa walay katubtuban, isa ka nagapadayun nga kauswagan” “[kag] masulat sa imo rekord sa ginharian sang Dios.”—Ellen G. White, Counsels on Stewardship, p. 342.

May yara sang madamo nga mga bentaha bahin sa paghatag subong, samtang buhi pa kita. Yari ang pipila sini:

1\. Ang nagahatag makakita sang resulta sang iya mga nadolot—isa ka bag-o nga simbahan, isa ka pamatan-on sa kolehiyo, isa ka pagpangwali sa krusada nga napunduhan, kag iban pa.

2\. Ang buluhaton ukon persona makabenepisyo subong kun daku ang kinahanglanon.

3\. Wala sang pag-inaway sa tunga sang pamilya ukon mga abyan pagkatapos sang imo kamatayon.

4\. Nagapahamtang ini sang isa ka maayo nga ehemplo bahin sa pagkamaalwan sang pamilya kag gugma para sa iban.

5\. Nagapanubo ini sang buhis.

6\. Nagagarantiya ini nga ang halad magakadto gid sa kun ano ang imo luyag nga pagakadtuan sini (wala na sang paghilabot pa sang korte ukon nagareklamo nga mga parente).

7\. Nagapakita ini nga ang tagiposoon sang naghatag nabag-o gikan sa pagkamaiya-iyahon pagkadto sa pagkamainalwanon.

8\. Nagatipon ini sang bahandi sa langit.