---
title:  Teacher Comments
date:   10/03/2023
---

#### Bahin I:  Kabilogan nga Paglantaw

Dapat kita magsalig sa Dios (Mat. 6:24-27) kag indi magbutang sang aton pagsalig kag gugma sa kwarta (Mat. 6:24).  Sarang naton maatipanan ang aton mga pagkabutang (Hul. 27:23), mangin mainalamon (Hul. 6:8, Hul. 10:5), kag mahimo ini nga wala sang pagkabalaka (Mat. 6:34), nga nagatugyan sang aton kabuhi sa pagbantala sang gahum sang Dios (Sal. 71:18).  Kun magtigulang na kag magluya (Manug. 12:1-8), makapamunga pa gihapon kita para Ginoo (Sal. 92:14), upod sa Iya bulig (Sal. 71:17, 18), tungud nagsaad Sia nga magaatipan sa aton (Isa. 46:4; Sal. 92:12, 14).  Niyan makaangkon kita sang paghidait kun ang aton ginhawa sa kabuhi magabalik sa Manunuga, nga paage sa Iya nahimo ang tanan (Col. 1:16).

Ang aton kabuhi kag manggad wala nagapabilin sing dalayon (Hul. 27:24), ang aton mga pagkabutang egapasa sa iban (Sal. 49:10), kag wala kita sang madala bisan ano nga butang sa pihak sang sini nga kabuhi (Manug. 5:15).  Gane, kun mahimo, “Ang maayong tawo nagabilin sing palanublion sa mga anak sang iya anak” (Hul. 13:22); apang, dapat niya himoon ini sa pamaage nga malikawan ang pag-inaway sa tunga nila.  Sa paghimo sang isa ka kasulatan bahin sa magapanubli sang aton pagkabutang, indi kita dapat maghunahuna sa aton kaugalingon nga dutan-on nga interes lamang kag mapakyas nga mangin maalwan sa Dios.  Ang ini nga kapakyasan amo ang nagpaguba sa buangbuang nga manggaranon nga tawo sa palaanggiran ni Jesus (Luc. 12:19, 20).  

Kun ginakilala naton nga ang tanan sa aton ginapanag-iyahan sang Dios (Sal. 24:1) kag magkabuhi para sa Iya kahimayaan (1 Cor. 10:31), ginapahamtang naton ang aton panghunahuna sa indi makita, nga walay katubtuban (2 Cor. 4:18).  Nagahulat kita sa siudad nga ang sadsaran (Heb. 11:10), kag ang manunukod kag manugbuhat amo ang Dios, sa baylo nga magpatuhoy sang aton tanan nga oras kag pagtamud sa pagtipon sang temporary nga mga manggad (1 Tim. 6:17).

Paage sa pagpuhunan sa buluhaton sang Dios (Mal. 3:8-10), nagabilin kita sang isa ka panublion sang pagtoo.  Niyan, maabot ang adlaw, nga magapahuway kita gikan sa aton pagpangabudlay, ang aton maayong binuhatan magasonod sa aton (Bug. 14:13), tungud ang Dios pagabayawon sa ila, bisan pa nga wala kita.

#### Bahin II:  Komentaryo

**Pagsalig sa Dios**

Ang tanan nga butang nagaabut paage sa Anak sang Dios kag nahimo para sa Iya (Col. 1:16).  Apang, tungud ang kwarta “nagasakdag sang tagsa ka kinahanglanon” (Manug. 10:19), nagapatuhoy kita sa sini, walay sapayan sang aton pagkatemporaryo nga manug-atipan sini.  Ang posibilidad sa paghigugma sang kwarta (1Tim. 6:10) ginkondenar sa Kasulatan (Mat. 6:24).  

Ang pagbaylo sang pagsalig sa Dios sa gugma para, kag paglaum sa, natuga nga mga butang isa ka kabuangan (Jer. 5:4; Roma 1:21, 22).  Ang dios sa sini nga kapanahonan nagapatiko sang aton paghangup bahin sa realidad kag nagabulag sang aton paminsaron, ang nga ang himaya sang Dios kay Cristo indi makita (2 Cor. 4:3, 4).  

Kun wala sang pagtoo madula naton ang paglaum sang malig-on nga pundasyon (Heb. 11:1).  Ginabuyok kita sang kahadluk sa kamatayon (Heb. 2:15) kag kabalaka (Mat. 6:34).  Gane, matig-a kita nga nagahupot sa mga butang, nga nagasikway sa mando nga ebalik sa Dios ang kun ano nga para sa Iya.

Kun, pagkatapos sang pagdingot gikan sa Dios sang kun ano nga para sa Iya, magabalik kita sa Dios (Mal. 3:7), ang pagtoo magadala sang paglaum, kaluwasan, kag maayong buhat (Efe. 2:8-10).  Ang gugma sang Dios magakuha sang kahadluk (1Juan 4:18), kag magaabut ang paglaum, tungud indi Sia magbiya ukon magpatumbaya sa aton (Heb. 13:5).

**Pag-aman para sa Palaabuton**

Ang pagtrabaho sa Eden kabahin sa kalipayan sang Harden (Gen. 2:15).  Pagkatapos sang pagpakasala, ang paglampuwas nagadepende sa “pagtrabaho” kag “pagpatulo sang balhas” (Gen. 3:17-19).  Ang Bibleya nagasugo sa aton nga magpakigbahin sa tampad nga pagtrabaho (Exodo 20:9) kag mag-atipan sang aton mga pagkabutang (Hul. 27:23), subong man sang pag-aman para sa palaabuton (Hul. 6:8, Hul. 10:5), samtang makahimo pa kita sa pagtrabaho.

Apang, nagaluya kita samtang nagatigulang (Manug. 12:1-8), kag nagapangabay kita sa Dios nga indi Niya kita pagpabay-an (Sal. 71:18).  Walay sapayan sang aton pisikal nga pagluya, makapamunga pa gihapon kita para sa Dios (Sal. 92:14), nga nagsaad sa aton nga magaatipan sa aton pagtigulang (Isa. 46:4).

Ang manggad wala nagalambot sa walay katubtuban (Hul 27:24), ang aton mga pagkabutang egapasa sa iban (Sal. 49:10), kag wala kita sang madala nga bisan ano nga butang sa pihak sang sini nga kabuhi (Manug. 5:15).  Bangud sini, dapat kita magtinguha nga pasidunggan ang Dios subong (Hul. 3:9, 10).

**Ang mga Pagpakamaayo**

Ang Dios nagahatag sa aton sang mga pagpakamaayo kag kaluwasan, upod ang mando nga egapasa ang ini nga mga pagpakamaayo sa palaabuton nga henerasyon.  Sa Daan nga Katipan, ang polong nga “katipan” may yara man sang kahulugan bahin sa kasulatan nga may kondisyon, para sa benepisyaryo nga magabaton sang palanublion.  

Sa sining langitnon nga kasulatan bahin sa magapanubli nalakip ang materyal nga mga pagpakamaayo, kaangay sang duta sang Canaan (Gen. 15:19), mangin isa ka daku nga pungsud (Gen. 12:2, Gen. 15:5), kag buganan nga mga materyal nga pagkabutang (Deut. 28:11).  May yara man sang espirituhanon nga mga saad: ang Mesias (Gal. 3:16) kag ang mando nga dal-on ang ini nga mga pagpakamaayo sa tanan nga kapungsuran (Gen. 12:3; Gal. 3:8, 14).  Ang tanan nga magakabuhi sa pagtoo mga benepisyaryo sang sini nga kasulatan bahin sa magapanubli, magabaton sang sini nga mando, kag indi dapat mahadluk tungud yara sila sa edalum sang pag-atipan sang Dios.

Ang Bag-ong Katipan nagpresentar man sang kahulugan sining materyal nga panublion kag espiritwal nga pagpakamaayo gikan sa Dios para sa Iya katawhan.  Ang Griego nga polong diatheke (Gal. 3:15-18; Heb. 9:16, 17) nagakahulugan sang dukomento bahin sa magapanubli sang pagkabutang kag katapusan nga gusto sang nagsulat sini, sa bahin nga isa lamang ang nagadesisyon.  Sa sini nga pagplastar, ang manunubli sini kinahanglan lamang nga magbaton sang gintanyag.  Kita, nga mga benepisyaryo sang palanublion (diatheke) nga ginpatuman sang dugo ni Cristo (Mat. 26:28), nahatagan sang responsibilidad nga epaalinton sa palaabuton nga henerasyon ang legasiya sang sini nga palanublion (Gen. 9:9, Gen. 17:9), kaangay sang napahayag sa pagpakamaayo sang mga patriarca (Heb. 6:13-18) kag ang misyon sang iglesia nga magwali sa bug-os nga kapungsuran (Mat. 28:19).

**Ebalik ang Legasiya sang Ginoo**

Ang tanan nga mga pagpakamaayo nga nabaton sa tion sang aton pagkabuhi dapat magamit para sa kahimayaan sang Dios (1Cor. 10:31, Mal. 3:8-10).  Ginahimaya naton Sia paage sa pagpakigbahin sing deritso sa iglesia sang tanan nga Iya nahatag sa aton.  Ang mga ehemplo sa Bibleya nga nagapahayag sang sini nga prinsipyo amo ang masunod:

_Abraham:_ Ang Dios nagpasidungug kay Abraham bangud sang iya pagtudlo sa iya pamilya nga “nagsunod” sa iya nga magpadayun sa pag-alagad sa Ginoo pagkatapos sang iya kamatayon (Gen. 18:17-19).

_David:_  Gintangdo ni David ang iya anak nga si Solomon bilang iya manunubli.  Ginsiguro man ni David nga ang Iya anak nga lalaki makabaton sang materyal kag espiritwal nga panublion agud mapadayun ang buluhaton nga nahatag sang Dios kay David, nga wala niya natapos.

Pagkatapos nga nangin maalwan sa buluhaton sang Dios sa bug-os niya nga kabuhi, si David, karon nagtigulang na, nagtanyag sang pagkabutang nga iya napreparar, personal kag gikan sa iya ginharian, agud matukod ang templo (1 Cron. 29:2, 3).  Ang ini nga buluhaton magasugod mga tatlo katuig pagkatapos sang iya kamatayon (2 Cron. 3:2) kag magaserbe bilang saksi sa bug-os nga kapungsuran (2Cron. 6:32, 33).

Sa sulod sang malawig nga tinuig, ang templo isa ka daku nga proyekto sa buluhaton, orihinal nga naplano kag napunduhan ni David, nagpaganyat sa minilyon nga katawhan pakadto sa balay sang pangamuyo, nga gintuyo para sa tanan nga pungsud (Isa. 56:3-7).  Ang ini nga buluhaton natuman lamang paage sa determinasyon ni David nga ebalik sa Dios ang kun ano nga iya nabaton gikan sa Iya sa bug-os niya nga kabuhi kag sa katapusan sini (1Cron. 29:14).

Ang kasaysayan ni David nagapakita sa aton nga ang aton pagpakigsaad sa Dios nagapadayun sa bug-os nga kabuhi.  Kun magpuhunan kita sa ginharian sang Dios sa sini nga kabuhi, kaangay sang nahimo ni David, magabilin kita sang isa ka legasiya nga magapadayun pagkatapus nga madula ang aton kabuhi.  Gane, dapat naton mapahamtang sing maayo ang aton ginahimo.  Ang ini nga buluhaton mahimo nga maglakip sang pagplastar sang aton mga pagkabutang kag magsakdag para aton manunubli sa pamaage nga magapadayun sila sa pagpanaksi para kay Cristo pagkatapos nga madula na kita.

**Ang Aton Bahin sa Katipan**

Si Jesus nagapabag-o sang langitnon nga saad sa aton (Mar. 14:24, Heb. 12:24), nga egawali sa bug-os nga kalibutan (Mat. 28:19).  Kaangay kay Abraham kag David, ang materyal nga mga pagkabutang kag espiritwal nga panublion nga nahatag sang Dios sa aton dapat magpadayun sa pagdoso sang maayong balita sa pamilya kag sa iglesia, para sa kaluwasan sang bug-os nga kapungsuran.

Ang langitnon nga katipan nagasugo sa katawhan sang Dios nga magmatutum kag mangin mainalwanon sa ikapulo kag mga halad.  Ang kaangay sina katutum kag kaalwan nga paghatag magahikot sa mga pungsud nga ang mga pagpakamaayo nga nabaton sang katawhan sang Dios (Mal. 3:12) naghalin gikan sa pagkamatinumanon sa Iya.  Ang pagpakamaayo dapat magalab-ot sa mga kabataan sa walay katubtuban (Deut. 12:28).  Amo ina kun ngaa nga ang mga pagkabutang ginadala man sa templo sa panahon sang espirituhanon nga pagpabuhi liwat (Exodo 35:20-29; 2Cron. 31:1-12; Neh. 10:37, 38; Mal. 3:6-12) ukon, sa panahon sang Bag-ong Katipan, nahatag ini sa tiilan sang mga apostoles (Bin. 2, Bin. 4:34-37).

“Ang bugana nga kapawa nagasilak gikan sa polong sang Dios, kag mahimo nga may yara sang pagpukaw sa napatumbayaan nga mga kahigayunanan.  Kun ang tanan matutum sa pag-uli sa Dios sang Iya kaugalingon nga ikapulo kag mga halad, ang dalan pagabuksan sa kalibutan nga makabati sang mensahe para sa sini nga tion… Kun ang tinutuyo sang Dios nadala sang Iya katawhan sa paghatag sa kalibutan sang mensahe sang kalooy, si Cristo nakakari na kuntane, kag ang mga balaan nakabaton na sang pag-abi-abi sa ila sa siudad sang Dios.”—Ellen G. White, Testimonies for the Church, vol. 6, pp. 449, 450.

Ang katipan (maayong balita) nga napahibalo kay Abraham (Gal. 3:8) dapat mabantala paage sa pagwali, una sa mga malapit sa aton (kaangay sa panahon sang mga patriarca) kag sunod tubtub sa katapusan sang kalibutan.  Sa sina lamang nga panahon nga ang mga Judio kag mga Gentil mapakamaayo sa legasiya sang pagtoo nga napasa sa aton paage sa aton pamilya ukon sang iglesia (Isa. 52:10, Bin. 1:8, Bin. 13:47).  Gane, ang mensahe nga “ang ila mga binuhatan nagasunod sa ila” (Bug. 14:13) nagapakita nga ang aton personal nga ehemplo kag pagkamatutum sa aton mga pagkabutang magapadayun sa pagpanaksi sa palaabuton nga henerasyon pagkatapos nga wala na kita diri.

#### Bahin III: Pag-aplikar sa Kabuhi

Ang kabuhi isa ka buhi nga pagpamatuud, nagapagkigsugilanon sa palaabuton nga henerasyon sang sagrado nga legasiya nga nabutang sa aton mga kamut.  Sa ulihi, ang tanan nga nahatag sa aton padayun nga nagabalik sa Dios.

Pangabaya ang isa ka myembro sang imo klase nga basahon sang matonog ang mga pinolongan sa idalum.  Pagtapos sina, diskusyune sa imo klase ang nagsunod nga mga pamangkot.

**Ang Matag-adlaw nga Katipan**

“Ang tagumatayon nga mga legasiya isa ka makasulubo nga tal-us para sa mainalwanon nga pagkabuhi.  Ang mga alagad sang Dios dapat maghimo sang ila desisyon kada adlaw, sa maayong binuhatan kag mainalwanon paghalad sa Dios.”—Ellen G. White, Counsels on Stewardship, p. 326.

Paano ang maayong binuhatan kag mainalwanon nga paghalad nangin konektado sa pagtoo (Efe. 2:8-10)? Ngaa?

**Pagkatapos nga Mawala ang Katawhan sang Dios**

“Dapat nila mapahamtang ang ila mga propedad sa isa ka pamaage nga pwede na nila mabyaan ini sa bisan ano nga tion.”—Ellen G. White, Counsels on Stewardship, p. 328.

Ang Dios nagaplano sang mga binuhatan halin pa sa dumaan nga tinion (2Hari 19:25).  Ngaa nga importante ang pagplano kag pagplastar na nga daan sang tanan, elabi nagid ang bahin sa mga propedad, agud nga mangin handa kita nga “bayaan ini sa bisan ano nga tion”?

**Ang Aton Sagrado nga Katungdanan**

“Madamo ag nagapahayag nga indi na kinahanglanon ini (ang paghimo sang dukomento bahin sa magapanubli)….Apang ang ini nga hilimoon pareho ka sagrado sa katungdanan sang pagwali sang polong agud makaluwas sang mga kalag.”—Ellen G. White, Counsels on Stewardship, pp. 323, 324.

Paano ang paghimo sang dokumento bahin sa magapanubli sang imo pagkabutang pareho ka sagradosa katungdanan sang “pagwali sang polong para makaluwas sang mga kalag”? Ngaa?