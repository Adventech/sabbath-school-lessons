---
title:  Magsugod sa Personal nga Kinahanglanon
date:   07/03/2023
---

Sa panahon sang Daan nga Katipan, madamo sa mga kaanakan sang Israel ang mangunguma kag manugpahalab sang carnero. Gane, ang pipila ka nasaad nga mga pagpakamaayo sang Dios nagitlang sang mga pinolongan nga ginagamit sa uma. Para sa ehemplo, sa Hulubaton 3:9, 10, ang Dios nagsiling nga kun magmatutum kita sa Iya sa aton pinansyal, ang aton “bodega pun-on sang kabuganaan”. Daw kaangay nga madamo sang mga Kristohanon ang wala sang bodega subong. Gane, nahangpan naton nga ang Dios magapakamaayo sang aton trabaho ukon negosyo kun handa kita nga magsunod kag magtuman sa Iya.

`Basaha ang Hulubaton 27:23-27. Paano mo mapahangop ang ini nga mga polong “Magmaukud ka sa paghibalo sang kahimtangan sang imo mga panong” para sa mga Kristohanon nga nagakabuhi subong?`

Bisan ano pa kadamu ang mga paandam sang Bibleya batok sa manggaranon nga nagadaugdaug sa mga imol, ukon pagkamahamkunon sa ila manggad, ang Kasulatan wala nagakondenar sang manggad ukon pagpaninguha sang katawhan nga makaangkon sang manggad, basta nga wala lang nila ginahimo indi sa indi maayo nga paage ukon paage sa pagpamigos sa iban. Sa pagkamatuud, ang taxto para sa subong nga adlaw nga yara sa Hulubaton, nagapakita nga dapat kita magmaukod sa lakat sang aton panggwarta agud nga makaangkon kita sang nagakaego para sa aton kaugalingon kag sa aton pamilya. “May yara ka dapat sang nagakaego nga gatas sang mga kanding para sa imo kalan-on; para sa kalan-on sang imo panimalay kag inugsakdag sa imo mga alaga nga babayi” (Hul. 27:27, NKJV).

Paano naton suliton ang bersikulo para sa subong nga adlaw? Mahimo nga makasiling kita, “Binagbinaga ang rekord sang imo pangwarta kag hibaloa ang kahimtangan sang imo ginahimo.” Ukon “Maghimo sang sinulatan sa pagbalanse kag hangpa ang proporsion sang imo utang-sa-kinitaan.” Sa tagsa ka tion sa panahon sang imo tinuig sa pagtrabaho, mangin nagakaego ang pagrepaso sang imo plano sa ulihi ukon iban pa nga mga dukomento kag ang imo presente nga kinitaan kag usisaa ini permi. Ang mga dukomento kaangay sang imo plano para sa ulihi kun wala kana kag ang magapanubli sang imo pagkabutang dapat mapahamtang sang temprano agud mangin proteksyon sa wala ginapaabot nga kamatayon, ukon bangud sa problema sa panglawas indi kana makadesisyon nahanungud sa kun diin makadto ang imo mga pagkabutang. Ang ediya amo ang pagplano na nga daan para sa kun ano ang matabo sa imo mga pagkabutang kun wala kana.

Sa malip-ot nga polong, ang maayo nga tulugyanan sang kun ano nga ginpakamaayo sang Dios sa aton nagatalupangud sang indi lamang bahin sa kun ano ang aton naangkon samtang nagakabuhi kundi nagakabalaka man bahin sa kun ano ang matabo pagkatapos nga madula na kita—tungud nga, magluwas lang kun ang Ginoo magbalik na sa aton kapanahonan, madula gid kita pag-abot sang adlaw samtang ang aton materyal nga mga pagkabutang, diotay man ukon madamo, mabyaan naton ini. Gane, nasandig sa aton subong ang paghimo sang plano agud nga kun ano ang nabaton naton nga pagpakamaayo mangin isa man ka pagpakamaayo sa iban kag para sa pagpauswag sa buluhaton sang Dios.

`“Kay ang manggad indi nga walay katubtuban” (Hul. 27:24). Ngaa importante nga aton huptan sa aton kaugalingon ang ini nga panghunahuna?`