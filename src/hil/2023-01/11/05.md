---
title:  Mga Dapat Unahon
date:   15/03/2023
---

Ang mga palaanggiran kag pagtudlo ni Jesus, mga estorya sang karakter sa Bibleya, kag ang laygay ni Ellen G. White nagapakita sing maathag nga wala sang tunga lamang nga pagpakigsaad kay Cristo. Magapili gid kita kun magadampig sa Ginoo ukon indi.

Sang ginpamangkot sang Escriba kun ano ang pinakadaku nga sogo, si Jesus nagsabat, “ ‘Higugmaa ang Ginoo nga imo Dios sa bug-os mo nga tagiposoon, sa bug-os mong kalag, sa bug-os mong hunahuna, kag sa bug-os mong kusug’ ” (Mar. 12:30). Kun etugyan naton tanan kay Cristo, wala na sang mabilin para sa lain nga agalon. Amo ina ang paage. Amo gid ina nga paage ang nagakadapat.

`Basaha ang Mateo 6:24. Ano ang imo nangin eksperiensia bahin sa kamatuuran sang sini nga mga polong?`

Talupangda ini, si Jesus wala nagsiling nga mabudlay ang pag-alagad sa Dios kag sa kwarta, ukon nga kinahanglan mo nga maghalong kun paano mag-alagad sa sining duwa. Sa baylo, nagsiling Sia, nga indi gid ini mahimo. Period. Ang ini nga panghunahuna dapat magbutang sang gamay nga kahadluk kag pagkurug sa aton kalag (Fil. 2:12).

`Basaha ang 1 Juan 2:15-17. Paano ining tatlo ka mga butang napahayag sa aton kalibutan, kag ngaa nga ang peligro nga ginapresentar sini mas malimbongon kun kis-a sang sa aton narealisar?`

Indi katingalahan nga si Pablo nagsulat sini, “Ipahamtang ang inyo mga hunahuna sa mga butang sa ibabaw, indi sa mga butang sa duta.” (Col. 3:2). Sa pagkamatuud, mas mahapos ina nga ehambal sang sa himoon, tungud nga ang mga butang sang sini nga kalibutan yara sa aton atubangan adlaw-adlaw. Ang pagganyat sang “tanan nga yara sa kalibutan” makusog; ang paghandum nga mangin kontento yara permi, nagahutik sa aton mga dalunggan ukon nagabutong sang aton bayo, ukon pareho gid. Indi bala nga bisan pa ang pinakamatutum nga Kristohanon nakabatyag sang gamay nga gugma para “sa mga butang sang sini nga kalibutan”? Bisan pa nakahibalo kita nga magaabut ang adlaw nga matapos ini tanan, mabatyagan gyapon naton ang pagpangganyat sini, indi bala? Apang, ang maayong balita amo nga indi naton ini kinahanglan nga magbutong sa aton palayo gikan sa Ginoo.

`Basaha ang 2 Pedro 3:10-14. Paano ang kun ano nga iya napamolong diri makaapekto kun paano kita magkabuhi, lakip na ang aton ginahimo sa aton mga pagkabutang?`