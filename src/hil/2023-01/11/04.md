---
title:  Tion nga Mapasimple?
date:   14/03/2023
---

Ano ang dapat himoon sang Adventista nga mga Kristohanon sa mabudlay nga mga tinion? Nagapaminsar lang bala kita nga makalampuwas para sa aton kaugalingon? Indi, sa pagkamatuud, baliskad sa sini ang kamatuuran. Tungud nakahibalo kita nga ang katapusan sang kalibutan kag ang ikaduha nga pagkari ni malapit nalang, gusto naton nga gamiton ang aton pagkabutang agud masugid sa iban ang maayong balita sang ebanghelyo kag kun ano ang naaman sang Dios para sa mga nagahigugma sa Iya. Nahangpan naton nga sa dili madugay ang tanan nga butang sa sini nga duta pagasonogon.

`Basaha ang 2 Pedro 3:3-12. Ano ang ginasugid sa aton ni Pedro paage sa sini nga mga pinolongan?`

Nahangpan naton gikan sa Polong sang Dios nga indi Sia magapadala sang nagabyahe nga salakyan agud ekarga ang aton mga pagkabutang padulong sa langit. Masonog ini tanan sa katapusan nga kalayo kun ang tanan nga sala kag kalautan malaglag sa walay katubtuban, magluwas sa pinalian nga yara sa mga kamut ni Cristo.

Gane, ano ang himoon ta sa aton mga pagkabutang? “karon ang panahon nga ang aton mga kauturan magabuhin sang ila mga pagkabutang sa baylo nga magpadugang sini. Nagahilapit nalang kita nga magsaylo sa isa ka maayo nga pungsud, isa ka langitnon nga duug. Gane indi kita mangin pumuluyo sang sini nga duta, kundi maghunahuna nga umalagi lamang ang tanan nga butang diri.”—Ellen G. White, Counsels on Stewardship, p. 59.

Sa pagkamatuud, nasulat niya ina nga mga polong mga sobra na isa ka gatos katuig ang nagligad! Apang ang prinsipyo nagapabilin gihapon: malip-ot lang permi ang tion, tungud ang aton kabuhi malip-ot lang kaayo. Ano ang bili sang 60 katuig, ukon 80 katuig, ukon 100 katuig (kun lawig magkabuhi ang lahi sang imo kaliwatan kag nagasunod ikaw sa prinsipyo sang maayong panglawas) kun ekomparar sa walay katubtuban? Ang imo kabuhi pwede matapos antes mopa matapos ang pagbasa sang leksyon sa sini nga semana, kag ang sunod nga imo mahibaloan amo ang ikaduha nga pagkari ni Jesus. (Isa ina ka kamatuuran, indi bala?).

Bilang mga Kristohanon nga Adventista dapat kita permi magkabuhi sa kapawa sang walay katubtuban. Huo, sa pagkamatuud, dapat kita magpangabudlay todo para masakdagan ang aton kaugalingon kag ang aton panimalay; kag kun ginpakamaayo kita sa manggad, wala sing sayop ang pagkalipay sa sini subong, basta indi kita mangin mahamkunon kag mainalwanon sa mga nagakinahanglan. Apang dapat naton dumdumon permi nga ang kun ano nga aton maangkon diri umalagi lamang, lumalabay, kag kun indi kita maghalong, may ikasarang ini sa paglaglag sang aton espiritwalidad.

`Kun nahibaloan nimo nga si Jesus magakari sa sulod sang napulo katuig, paano mo bag-ohon ang imo kabuhi? Ukon lima katuig? Ukon tatlo nalang katuig?`