---
title:  Pag-una sa Dios
date:   12/03/2023
---

`Basaha ang 2 Cronica 20:1-22. Ano ang importante nga mga prinsipyo ang aton makuha gikan sa sini nga estorya para sa aton kaugalingon, sa bisan ano man nga mga kabudlayan nga aton ginaatubang?`

Sa nagahilapit nga katapusan sang paghari ni Josafat, ang Juda ginlikupan sang mga kaaway. Si Josafat isa ka tawo nga maisog kag isganan. Sa malawig nga tinuig napabaskog niya ang iya mga hangaway kag napamakuran nga siudad. Tama sia ka handa sa pag-atubang sang halos bisan sin-o nga kaaway; Apang sa sini nga krisis, wala niya ginbutang ang iya pagsalig sa iya kaugalingon nga kusug kundi sa gahum sang Dios. Ginpangita niya ang Ginoo, kag nagbantala sia sang pagpuasa sa bug-os nga Juda. Ang tanan nga katawhan nagtipon sing tingub sa luwang sang templo, nga ginapangamuyoan ni Solomon kun makaatubang sang peligro. Ang tanan nga kalalakin-an sang Juda nagtindug sa atubangan sang Ginoo upod ang ila mga asawa kag kabataan. Nagpangamuyo sila nga ang Dios magapalibog sang ila mga kaaway agud nga ang Iya ngalan mahimaya. Niya ang hari nagpangamuyo, “ ‘wala kami sing kusug batok sa sining daku nga kadam-an nga nagakari batok sa amon. Indi kami makahibalo kon ano ang himoon, apang ang amon mga mata yara sa imo’ ” (2 Cron. 20:12).

Pagkatapos nila matugyan ang ila kaugalingon sa Dios paage sa sini nga paage, ang Espiritu sang Ginoo nag-abot sa isa ka tawo sang Dios nga nagsiling, “ ‘Dili kamo magkahadluk, ukon magkahangawa bangud sining daku nga kadam-an; kay ang inaway indi iniyo kondi iya sang Dios….Dili kinahanglan nga kamo mag-away sa sining inaway; pahamtang kamo, pahimonong kamo, kag tan-awa ang kaluwasan sang Ginoo upud sa inyo…’ ” (2Cron. 20:15-17).

Gane, temprano pa pagkasunod nga aga ang hari nagtipon sang katawhan, upod ang manug-amba nga mga Levinhon sa atubangan agud mag-amba sang pagdayaw sa Dios. Sunod sina ginlaygayan niya ang katawhan nga, “ ‘Magtoo kamo sa Ginoo nga inyo Dios, agud nga maglig-on kamo; toohi ang iya mga manalagna, agud nga maguswag kamo’ ” (2Cron. 20:20). Niyan ang mga manug-amba nagsugod sa pagkanta, kag ang ila mga kaaway naglaglaganay sa isa kag isa, kag “wala sang nakapalagyo” (2Cron. 20:24). Naglambot sa tatlo ka adlaw ang pagpanipon sang mga Judio sang mga inagaw sa inaway, kag sa ikaapat nga adlaw nagbalik sila sa Jerusalem, nga nagaamba samtang gusto nila himoon ini. 

Sa pagkamatuud, ang Dios nga nagluwas sa ila amo man ang Dios nga aton ginahigugma kag ginasimba, kag ang Iya gahum pareho gyapon kadaku subong nga kaangay sang una. Ang hangkat sa aton amo ang pagsalig sa Iya kag sa Iya pagtuytuy.

`Basaha ang 2 Cronica 20:20. Ano ang pinasahe nga importansia sang sini nga texto para sa aton nga mga Adventista?`