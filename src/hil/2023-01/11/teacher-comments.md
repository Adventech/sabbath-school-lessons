---
title:  Teacher Comments
date:   17/03/2023
---

#### Bahin I:  Kabilogan nga Paglantaw

Dapat pangitaon naton una ang ginharian sang Dios (Mat. 6:34) tungud nga Sia ang Manunuga kag Manugbantay sang tanan nga mga butang (Gen. 2:7, Sal. 119:91).  Sia ang aton Manugpahalab  (Salmo 23), ang aton presente nga bulig sa mga kabudlayan (Sal. 46:1).  Mas maayo ang pagsalig sa Iya (Sal. 118:8) sang sa tawo (Sal. 17:5).

Si Josafat nagsalig sa Dios kag sa mga manalagna sa tunga sang nasyonal nga krisis (2 Cron. 20:20).  Ang nabilin nga katawhan sang Dios dapat, kag kinahanglan nga magsalig man pareho sini (Bug. 12:17, Bug. 19:10, 2Tim. 3;14-17).  Ang kaangay sina nga pagsalig sa langitnon nga gahum nagadoso sang espirituhanon nga siguridad kag kauswagan sa iglesia.  Sa pihak nga bahin, si David nangita sang siguradad sa kadamuon sang kalalakin-an nga yara sa iya (1Cron. 21:1-14) para sa katuyuan sang pagpakig-away (1Cron. 21:5), gane nangin malala ang resulta.

Ang Bibleya nagatudlo sa aton nga, upod sa pagsalig sa Dios, dapat kita mangin maalamon (Hul. 6:8, Hul. 27:22).  Gane, ang aton kabuhi dapat mangin maugdang, may pagkontrol, kag wala sang pagpadayaw (1Tim. 2:9).  Ang pagtipon sang materyal nga mga pagkabutang mahimo nga makadolot sang di-nagakaego nga pagkabalaka, nga nagatabon sa kalipayan sang isa ka tawo sa sini nga kabuhi.  Ang kaangay sina nga pagkakabalaka nagabutang sa aton sa risgo nga madulaan sang pagtoo.  Gane, dapat kita magbantay batok sa paghigugma kag pagsalig sang labi sa manggad sang sa Dios (Hul. 11:28, 1Tim. 6:10).

Dugang pa, ang bili sang kwarta mahimo nga mawala sa bisan ano nga tion, tungud sa ulihi indi na kita makabakal ukon makabaligya (Bug. 13:17).  Sa ulihi, ang kwarta matunaw sa kalayo (2Ped. 3:10-12), upod sa kailigbon sa unod, kailigbon sa mata, kag bugal sang kabuhi (1 Juan 2:15-17).  Ang pagkamatutum karon sa ikapulo kag mga halad isa sa mga paage nga nagabalik kita sa Dios (Mal. 3:7, 8), nga dapat naton kahadlukan sa bug-os nga adlaw sang aton kabuhi (Deut. 6:2).  Sa paghimo sini, nagaaman kita sa pagdaug sa tion sang dakung kapipit-an.
  
#### Bahin II:  Komentaryo

Bisan pa ang dakung kapipit-an isa ka tion sang malala nga kalisod kag kasakit para sa katawhan sang Dios (Sal. 34:19, Juan 16:33), dapat kita magpabilin nga matutum (1Cor. 4:2).

**Salig sa Dios bilang Matag-adlaw nga Preparasyon**

Halin sa pagsulod sang sala sa kalibutan (Gen. 2:17), ang kabuhi napun-an sang mga tunok kag ragiwriw (Gen. 3:16-19, pagpigos (Manug. 4:1), kasubo, kag kalisod (Manug. 2:22, 23).  Apang dapat kita magsalig sa Dios kag magpadayun sa pagtoo, nga nagapalig-on sang aton kaugalingon para sa mas dalagku pa nga mga pagtilaw nga magaabut (Jer. 12:5).  Ang pagkabuhi nga nagadepende kag nagamatutum sa Dios sa magagmay nga mga pagtilaw sa matag-adlaw nagaserbe bilang preparasyon para mas daku pa nga mga pagtilaw nga magaabut.  Sia nga matutum sa gagmay nga butang mangin matutum man sa dalagku nga butang (Luc. 16:10).

Gane, pasidungge ang Dios subong paage sa imo mga halad sang pagpasalamat.  Subong man, tumana ang imo mga saad (elabi nagid sang imo nahimo sa tion sang tugmaw), tungud ang Dios nagsaad nga sabton kag luwason ang Iya matutum nga katawhan sa adlaw sang kagamo kag kapipit-an (Sal. 50:14, 15).  Ang polong “kapipit-an” (sa Hebreo: tsarah) literal nga nagakahulugan “tension,” sa bahin sang kagamo, kabudlayan, kapipit-an, kasubo, kag kalisdanan, nga nagaapekto sing pareho sa manggaranon kag mga imol, tumuloo kag indi tumuloo.  Apang yara sa aton ang kasiguruhan nga sa aton mga pagtilaw ang Dios nagahatag sang pagpaumpaw kag sabat sa aton mga pangamuyo, suno sa Iya kabubut-on (1Juan 5:14).

**Katutum sa Pihak sang Pagpalibog sang Manggad**

Kun kis-a ang isyu sa kwarta nagapalikaw sa aton nga makatulog (Manug. 5:12), nagapaganyat sa mga kawatan (Mat. 6:19), nagadala sang indi matuud nga mga abyan (Hul. 14:20, Hul. 19:4), nagapataas sang paghamkon (Manug. 4:8, Manug. 5:10), kag mahimo nga makadul-ong sang pagpabugal sa kaugalingon (Hul. 28:11) ukon indi pagsapak sa iban (Hul. 18:23).  Indi kita makapatuhoy sang aton tagiposoon sa manggad (Sal. 62:10).  Dugang pa, ang pagkaputo (Hul. 5:14, Hul. 27:24) mahimo nga kun kis-a indi malikawan kag masakit.  Gane, mainalamon permi ang pagdumdum nga mas maayo ang pag-angkon sang galay sa Ginoo sang sa madamo nga may problema (Hul. 15:16).

Si Josafat may manggad kag mga hangaway, apang indi sila makasarang para sa wala ginapaabut nga krisis nga nagpahog sa iya.  Ang ini nga krisis mas daku sang sa bisan ano nga butang nga iya mapreparahan.  Apang, si Josafat nagsalig sa Dios kag sa tagnaanon nga paggiya, kag ang iya kasaysayan nangin isa ka pagpamatuud sang daku nga pagluwas sang langit (2Cron. 20:1-22).  Ang ining makatalanhaga nga estorya isa ka leksyon para sa iglesia sang Adventista nga magsalig sa Dios kag sa tagnaanon nga paggiya nga nabaton sini (2Cron. 20:20, Efe.4:11-13, Bug. 12:17, Bug. 19:10).

Baliskad sa sina, yara ang estorya ni David, nga nagdolot sang pagpasubo sa Dios bangud sang iya paghaumhaum.  Bisan pa sang tanan nga mga ebidensia sang langitnon nga pagbantay kag pag-atipan sa iya sang nagligad, si David nakasala paage sa pag-isip sang katawhan (1Cron. 21:1-4, 9-13).  Mahimo nga maghunahuna kita nga indi naton kinahanglan ang tagnaanon nga paggiya.  Daw ano kadasig nga aton makita ang aton kasaypanan kun mag-abot ang problema.  Ang kamatuuran nga ang langitnon nga kasingkal kag paghukom nag-abot sa katawhan (2Sam. 24:1: 1Cron. 21:7, 11, 12) nagapakita nga, mahimo, nakapakigbahin sila sa sala sang hari.

Sa panghunahuna sang mga Judio, ang Dios nagakontrol sang tagsa ka butang (Dan. 4:35, Isa. 46:10).  Wala sang bisan isa ka magamay nga pispis nga nagakawala nga wala nahibaloan sang Amay (Mat. 10:29).  Ang tagsa ka butang nagakatabo lamang sa pagpahanugut sang langit ukon kabubut-on, nga kun sa diin, sa amo man nga tion, nagarespeto sa pagpili sang kada isa kag ila responsibilidad (2Sam. 24:11, 12; Deut. 30:19).

Sang si Faraon nagpatig-a sang iya kaugalingon nga tagiposoon (Exodo 8:15, 19, 32), may tinion nga ang Bibleya nagpatuhoy sang sini nga binuhatan sa Dios (Exodo 10:20, 27, Exodo 11:10), nagapakita nga ang Dios nagpahanugut sa kay Faraon nga maghimo sang iya kaugalingon nga desisyon.  Ang Dios nagadumili sang kalautan apang, ang kada isa ang nagahimo sang desisyon kag responsable para sa iya desisyon.

Sa sitwasyon ni David, wala gindumilian, kag indi man sala ang pag-isip sa katawhan (Num. 1:2, 3, 19).  Apang sa sini nga kahimtangan, ang binuhatan sa pag-isip isa ka sala (1Cor. 21:8), tungud posible nga si David nagsalig sa ilusyon sang ikasarang sang mga hangaway (1Cron. 21:5), sa baylo nga magsalig sa matuud nga ginhalinan sang kusug nga amo ang Dios (Jer. 17:5).  Ang leksyon diri para sa aton amo nga ang Dios nagalabaw sa tanan nga mga butang.  Dapat magpalapit kita una sa Iya, antes magkadto sa tawhanon nga pamaage sang pagbulig.

Ang ihibalo, gahum, kabantugan, pisikal nga katahum, kag posisyon, nga wala sang kahadluk sa Ginoo, mahimo nga magdul-ong sang negatibo nga resulta pareho sa sadtong nagresulta gikan sa pag-angkon sang mga manggad nga wala sang pagpakamaayo ukon bulig sang Dios.  Gane, dapat naton eapresyar ang langitnon nga kaalam labaw sa bisan ano pa nga mga materyal nga dolot (Hul. 2:1-6, Hul. 4:7, Hul. 8:11).

**Katutum sa pihak sang Pagpalibog sang Kapigaduhon**

Ang sobra nga kinawad-on sa kwarta nagadolot man sang kahalitan, sa sitwasyon nga may yara ini sang baliskad nga epekto sa manggad.  Ang mga imol ginahingabut (Sal. 10:2), ginatamay (Hul 14:20, Hul. 19:7), kag ginaabusuhan (Deut. 24:14).  Amo ina kun ngaa nga maalam nagapangamuyo sang pagbalanse sa sini (Hul. 30:8).

Ang Dios Ginoo sang manggad kag mga imol (Hul. 22:2).  Wala Niya ginatamay ang mga imol sang ila pagkaimol tungud ang Iya kaugalingon nga Anak nagkari bilang isa ka imol nga tawo kag nag-upod sa mga imol (2Cor. 8:9).  Wala man ang Dios nagahatag sang pabor sa manggaranon tungud nga manggaranon sila, bangud nga Sia ang nagapanag-iya sang tanan nga mga manggad (Hag. 2:8).  Sa baylo, ang Dios nagakinahanglan sa tanan Niya nga mga kaanakan nga mangin matutum nga tulugyanan sang Iya mga pagkabutang (1Cor. 4:2, Bug. 2:10).

Dapat naton dumdumon nga ang rason sa pagsalig sa langitnon nga bulig amo nga ang Dios Manunuga sang “langit kag duta” (Sal. 121:1, 2).  Ang pareho sa sini nga rason napahayag ni Melquesedec antes ginbaton ang ikapulo ni Abram (Gen. 14:19, 20) kag ang motibo para sa pagsikway sang patriarca sa mga manggad sang malaut nga Sodoma (Gen. 14:22, 23).

**Ang Pagsalig sa Dios Isa ka Makapatoon nga Eksperiensia**

Sa pamaage sang pagtudlo sa Bibleya, ang pagtoon (Sa Hebreo: lamad) ginalakipan sang teoriya kag pagbuhat, kaangay sang napakita sa relihiyon sang dumaan nga Israel.  Suno sa Deuteronomio, ang pagtoon nagaabot paage sa pagpamati (Deut. 4:10), pagtudlo sa kongregasyon (Deut. 4:5, 14; Deut. 31:12), pagkanta sa polong sang Dios (Deut. 31:19, 22), kag pagbasa (Deut. 17:19).  Dugang pa, ang pagtoon dapat mapaalinton sa mga kabataan paage sa pagpamolong sa ila samtang nagapungko, nagalakat, nagahigda, kag nagabangon (Deut. 11:19), gane nagadoso sang pag-ambitanay kag pagsalig sa katipan sang Dios. 

Ang mga tinaga sa ibabaw nagaangut sa pinolongan nga “magtoon” (lamad) kag “magbuhat,” nagapakita nga ang pagtoon nagaabot paage sa pag-eksperiensia sang kamatuuran kag kahadluk sa Ginoo.  Sa sini nga kahulugan, ang pag-uli sang ikapulo kag mga halad langitnon man nga pagtudlo, bangud nga nagatudlo ini sang pagkatampad sa buluhaton sang Dios (Mal. 3:8-10), subong man dungud kag pagdayaw (Heb. Kabad) sa Iya Ngalan (Hul. 3:9).  Ang kabilogan nga lalambuton sang pagtoon sang relihiyoso nga mga hilikuton sa Israel nasulit sa ikaduha nga ikapulo nga napain para sa debosyon sang pamilya kag pagbulig: “…agud nga makatoon ka sa pagkahadluk sa Ginoo nga imo Dios sa gihapon” (Deut. 14:23).  (Tan-awa ang sinulatan ni Ellen G. White, sa Patriarchs ang Prophets, pp. 530-536.)

Pagkamatutum sa Pagpreparar para sa mga Pagtilaw sa Katapusan nga mga Adlaw
Sa katapusan nga mga adlaw, ang katawhan mangin mahigugmaon sa kwarta.  Dapat naton likawan ang ila impluwensia (2Tim. 3:1-5) tungud ang paghamkon isa ka diwatahan (Efe. 5:5).  Si Juan nagpaandam sa aton nga ang diwatahan egapagwa sa Balaan nga Siudad (Bug. 22:14, 15).  Dugang pa, magaabot ang adalw nga ang legal nga mga tikang magadumili sa katawhan sang Dios nga makabakal kag makabaligya (Bug. 13:11-17), kag ang tanan nga gindingot gikan sa Ginoo, upod ang mga bahandi sang Babilonia (Bug. 18:10-16), matunaw sa kalayo (2Ped. 3:3-10).

Ang kamatayon wala ginapaabut.  Ang pagkadula sang paghibalo sang mga patay tubtub sa pagkari ni Jesus naghimo sang kamatayon nga isa ka katologon (1Tes. 4:13, 14; 1Cor. 15:52).  Gane, dapat kita mangin matutum permi sa tanan nga butang samtang may yara pa kita sang ginhawa.  Gikan sa aton kaugalingon nga panan-awan kag eksperiensia, ang pagkari ni Cristo mangin pareho kalapit sa adlaw sang aton kamatayon, bangud nga ang tion sa tunga sang kamatayon kag pagkabanhaw mangin kaangay lamang sang isa ka pagpamisok sang mata.  Ang katapusan nga padya egahatag sa kada isa, suno sa ila mga binuhatan (Mat. 16:27).

Ang matag-adlaw nga pagpakighidait sa Dios kag maugdang nga pagkabuhi dapat mangin pagsolondan sang kabuhi tungud nga wala kita nakahibalo kun ano nga takna ang pagkari sang Ginoo (Mat. 24:42, 44).

#### Bahin III:  Pag-aplikar sa Kabuhi

Sa sining katapusan nga mga adlaw, ang panahon nangin makatalagam (2Tim. 3:1).  Bangud paghunahun sang sini nga katalagman, padumduma ang imo mga estudyante nga ang Dios nagakinahanglan sa ila nga magtuman sang duwa ka sagrado nga mga katungdanan: (a) Pagpasangkad sang ginharian sang Dios sa sini nga duta kag (b) Pagpabilin nga matutum sa tion sang mga pagtilaw kag paghingabut.

Ang mga Sumulunod sang Dios Dapat Magtalupangud sa Pagpasangkad sang Buluhaton sang Dios.

“Ang buluhaton sang Dios dapat mangin mas masangkad, kag kun ang Iya katawhan magsunod sang Iya laygay, wala sang madamo nga mga bahin sang ila pagkabutang ang masunog sa katapusan nga pagdabdab sang kalayo.  Ang tanan dapat magtipon sang ila bahandi sa duug nga kun sa diin ang sipit kag tuktuk indi makalaglag; kag ang tagiposoon wala sang lubid nga magapos sini sa duta.”—Ellen G. White, Counsels on Stewardship, p. 60.

Paano ka mangin mas matutum sa imo mga naangkon nga pagkabutang?  Sa ano nga paage nga madingot nimo ang bahin sang Ginoo, nga “masunog sa katapusan nga pagdabdab sang kalayo”?
Ang asawa ni Lot nagbalikid sa mga pagkabutang nga yara sa iya tagiposoon; gane, nakaangkon sia sang makasusubo nga katapusan (Gen. 19:26).  Ano ang sarang mo mahimo agud ang imo tagiposoon “indi makaangkon sang isa ka lubid nga maghigot sini sa duta,” kag agud nga indi ka magbalikid kaangay sa nahimo sang asawa ni Lot?

B. Dapat Mangin Matutum kita sa Tunga sang mga Kabudlayan.

“Kun ang Kapawa sang kalibutan mag-age, ang prebilihiyo mahangpan sa kabudlayan, ang maayo nga pagplastar sa makalilibog nga sitwasyon, ang kadalag-an sa makita nga kapakyasan.  Ang mga kalamidad makita bilang nagapakunokuno nga pagpakamaayo; ang kailo bilang kalooy.”—Ellen G. White, Education, p. 270.

Bisan pa ang mga matutum nagaage sang mga pagtilaw (Juan 16:33).  Pangabaya ang isa ka myembro sa imo klase nga magpakigbahin sa grupo kun paano niya naton-an nga magdepende sing bug-os sa Dios sa tion sang kapipit-an.  Paano ang ini nga eksperiensia makatudlo sa imo mga myembro sa klase nga ang Dios amo ang may bug-os nga pagkontrol sa tanan nga butang kag nagapanghikot sa tanan nga butang para sa iya kaayohan?  Paano ang ini nga eksperiensia makapadugang sa pagsalig sa Dios sang imo mga myembro kag sa Iya pagkamatutum?  Pangabaya ang iban pa nga mga myembro sa imo klase nga magpakigbahin sa grupo kun ano ang leksyon nga ila naton-an gikan sa eksperiensia sang sini nga myembro sa imo klase?