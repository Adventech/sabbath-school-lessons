---
title:  Ang Tagiposoon ni Judas
date:   28/02/2023
---

Ang isa sa pinakamakapasubo nga mga estorya sa bibleya amo ang bahin kay Judas Iscariote. Ang ini nga tawo may yara sang isa ka prebilihiyo nga 11 lamang ka tawo sa bug-os nga kasaysayan sang kalibutan ang nakaangkon sini: ang makapakig-upod kay Jesus sa bug-os nga tion kag makatoon sang walay katubtuban nga kamatuuran direkta gikan sa Agalon mismo. Daw ano ka makasusubo nga madamo sang katawhan nga wala nakaangkon sang pareho nga kahigayunan kay Judas amo ang maluwas,samtang nga si Judas, sa aton nahibaloan, natalana para sa walay katubtuban nga kalaglagan.

Ano ang natabo? Ang sabat makita sa isa ka polong: paghamkon, ang handum sang iya tagiposoon.

`Basaha ang Juan 12:1-8. Ano ang nahimo ni Maria nga nagkuha sang pagtamud sa tion sang panihapon? Ano ang reaksyon ni Judas? Ngaa? Ano ang sabat ni Jesus?`

Ang malolo nga pagsabdong sang Manluluwas sa may paghamkon nga komento ni Judas nagdul-ong sa iya nga magbiya sa panihapon kag maglakat direkta sa palasyo sang mataas nga sacerdote, nga kun sa diin nagtipon ang mga kaaway ni Jesus. Nagtanyag sia nga ebaligya si Jesus sa ila mga kamut para sa kwarta nga tama kagamay sang sa gindolot ni Maria. (Tan-awa ang Mateo 26:14-16).

Ano ang natabo kay Judas? Nakaangkon sang madamo nga mga matahum nga kahigayunan, tama kadamo nga mga tumalagsahon nga pribilihiyo, ngaa himoon pa niya ining tama ka malaut nga butang? Suno kay Ellen G. White, si Judas “naghigugma sa Daku nga Manunudlo, kag naghandum nga mag-upod sa Iya. Nagbatyag sia sang handum nga mabag-o ang iya karakter kag kabuhi, kag naghandum sia nga maeksperiensiahan ini paage sa pag-angut sang iya kaugalingon sa kay Jesus. Ang Manluluwas wala nagsikway kay Judas. Ginhatagan niya sia sang duug sa tunga sang dose niya ka mga gintoton-an. Ginsaligan Niya sia nga maghimo sang buluhaton sang isa ka manugwali. Ginsangkapan Niya sia sang gahum sa pag-ayo sang masakiton kag sa pagtabog sang mga panulay. Apang si Judas wala nakaabot sa punto nga etugyan sing bug-os gid ang iya kaugalingon sa kay Cristo.”—The Desire of Ages, p. 716.

Kun aton talupangdon, may yara kita tanan sang deperensia sa aton karakter nga kun matugyan sing bug-os kay Cristo, sarang madaug paage sa gahum sang Dios nga nagapanghikot sa aton. Apang si Judas wala nagtugyan sing bug-os sa kay Cristo, kag ang sala sang paghamkon, nga iya tane madaug sa gahum ni Cristo, amo ang nagdaug sa iya, nga may makasusubo nga resulta.

Sin-o bala sa aton ang wala nagapakigbato sang paghamkon sa isa ka butang ukon sa iban pa? Sa sini nga sitwasyon, ang iya nahamkon amo ang kwarta, kag ang ina nga paghamkon, isa ka problema sang tagiposoon, nagdul-ong sa iya nga magpangawat (Juan 12:6), nga sang ulihi nagdul-ong sa iya nga magluib kay Jesus.

Daw ano ka makakulugmat nga leksyon para sa aton tanan nahanungud sa peligro nga madolot sang paghamkon. Ang daw kaangay sa isa lamang ka gamay nga butang, isa ka simple nga handum sang tagiposoon, sarang makadul-ong sa kalamidad kag walay katubtuban nga kalaglagan.