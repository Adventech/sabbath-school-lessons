---
title:  Ang Panguna nga Ginhalinan sang Sala?
date:   26/02/2023
---

Ang pamangkot masami nga nagatuhaw, kag halangponon, nahanungud kun paano nag-abot ang sala sa uniberso sang Dios. Nahangpan naton kun paano. Kag tungud ini sang paghamkon. Ayhan ang paghamkon, niyan, amo ang panguna nga ginhalinan sang sala.

`Basaha ang Isaias 14:12-14. Ano nga ediya ang nahatag diri nahanungud sa pagpakasala ni Lucifer? Paano ang paghamkon nangin kabangdanan sang sina nga pagkahulug sa pagpakasala?`

“Wala nakontento sa iya posisyon, bisan pa nga ginapasidunggan labaw sa mga kasoldadosan sang langit, naghamkon sia sang pagpasidungug nga para gid lamang sa Manunuga. Sa baylo nga magtinguha para bayawon ang Dios paage sa paghigugma kag pagdampig sang tanan nga tinuga, nagtinguha sia nga masiguro ang ila pag-alagdan kag pagkatampad para sa iya kaugalingon. Kag naghamkon sa himaya nga gintangdo sang Amay sa Iya Anak, ang ini nga principe sang mga manugtunda naghandum sang gahum nga yara gid lamang sa kay Cristo.”—Ellen G. White, Patriarchs and Prophets, p. 35.

`Basaha ang Efeso 5:5 kag Colosas 3:5. Sa ano ginpaanggid ni Pablo ang paghamkon, kag ngaa?`

Daw ano ka makagalanyat nga sing makaduha ginpaanggid ni Pablo ang paghamkon sa diwatahan. Ang katawhan nagahimo sang diwatahan kun sila magsimba—kun sayoron, ginatugyan ang ila mga kabuhi—sa isa ka butang magluwas sa Dios, isa ka butang nga natuga sa baylo sang sa Manunuga (Roma 1:25). Niyan, ang paghamkon mahimo nga paghandum sang isa ka butang nga indi dapat sa aton, kag paghandum sini sing tuman sa bagay nga ang aton handum para sa sini nangin patuhuyan sang aton tagiposoon, sa baylo nga ang Ginoo.

Sa wala sing pagduhaduha, si Lucifer wala nakahibalo sa ginsuguran kun ano ang madul-ong sa iya sang iya sayup nga handum. Mahimo man nga pareho ini sa aton. Ang kasogoan batok sa paghamkon ukon pagkaibog, ang isa ka sogo nga nagapatuhoy lamang sa panghunahuna, sarang makapugong sa aton gikan sa binuhatan nga magadul-ong man sa paglapas sang iban pa nga mga kasogoan. (tan-awa para sa ehemplo ang 2 Sam. 11.)

`Basaha ang 1Timoteo 6:6, 7. Paano ang pagpatuhoy sa kun ano ang nasulat ni Pablo diri makabulig sa pagpangapin sa aton gikan sa paghamkon?`