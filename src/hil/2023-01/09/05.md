---
title:  Ananias kag Safira
date:   01/03/2023
---

Isa ka makagalanyat nga tion ang mangin isa ka myembro sang iglesia. Pagkatapos sang daku nga pagbobo sang Balaan nga Espiritu sa adlaw sang Pentecostes, ang mga gintoton-an nagwali sang maayong balita nga may gahum, kag linibo ang nagsulod nga nangin myembro sang iglesia.

“Kag sang nakapangamuyo sila, nag-uyug ang duug diin sila nagtipon sing tingub kag napuno sila tanan sang Espiritu Santo kag nagpamolong sila nga may kasidla sang polong sang Dios. Karon ang kabon sang mga nagtoo isa lamang ka tagiposoon kag kalag, kag walay isa sa ila nga nagsiling nga may bisan ano sang mga butang nga naangkon niya nga iya kaugalingon, kondi kabilogan nila ang tanan nga butang” (Bin. 4:31, 32). 

Daw ano nga prebilihiyo ang naangkon ni Ananias kag Safira, nga nangin myembro sang una nga iglesia, nakita ini nga nagtubo, kag nakita ang pagpahayag sang Balaan nga Espiritu sa isa ka talalupangdon nga paage, “walay bisan sin-o sa ila nga nakulangan, kay ang kapid-an nga may mga duta ukon mga balay nagbaligya sini, kag gindala ang mga bili sang nabaligya kag ginbutang ini sa tiilan sang mga pinadala; kag ginpanagtag sa tagsatagsa sono sa iya kinahanglan” (Binuhatan 4:34, 35).

Diri sa sini nga sitwasyon nga si Ananias kag Safira, maathag nga natandug sa kun ano ang natabo kag naghandum nga mangin kabahin man sini, nagdesisyon sila nga magbaligya sang pila ka bahin sang ila propedad kag ebulig ang bili sa iglesia. Daw makatarunganon ina.

`Basaha ang Binuhatan 5:1-11. Ano sa banta mo ang mas malala, pagtago sang bahin sang kwarta ukon pagbutig nahanungud sini? Ngaa tama kalala ang silot sini?`

Sa una, daw sinsero sila sa ila handum nga maghatag para sa buluhaton. Apang, “pagkatapos sadto, si Ananias kag si Safira nagpasubo sa Balaan nga Espiritu paage sa pagpauyon sa balatyagon sang paghamkon. Nagsugod sila sa paghinulsul sang ila saad kag hinali nga nadula ang matam-is nga impluwensia sang pagpakamaayo nga nagpainit sang ila tagiposoon nga may handum sa paghimo sang daku nga butang para sa buluhaton ni Cristo.”—Ellen G. White, The Acts of the Apostles, p. 72. Kun sayoron, bisan pa nagsugod sila sa pinakamaayo nga motibo, ang ila paghamkon nagdolot sa ila nga magpakunokuno sang kinaiya nga indi man sila amo sini. 

`“Kag gindakup sing daku nga kahadluk ang bug-os nga iglesia, kag ang tanan nga nakabati sining mga butang” (Bin. 5:11). Pagkatapos sang sini nga hitabo, ang mga katawhan sigurado nga nangin mas mahinalongon sa pag-uli sang ila ikapulo. Apang ang ining makasusubo nga hitabo wala nalakip sa Bibleya bilang isa ka paandam nahanungud sa pagkamatutum sa pag-uli sang ikapulo. Sa baylo, ano ang matudlo sini sa aton nahanungud sa kun ano ang madolot sang paghamkon?`