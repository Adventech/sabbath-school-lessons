---
title:  Teacher Comments
date:   03/03/2023
---

#### Bahin I:  Kabilogan nga Paglantaw

Ang kailigbon, isa ka sahe sang pagkamahamkonon, nagadul-ong sang sala, nga nagaresulta sa kamatayon (Sant. 1:15, tan-awa man ang Judas 1:18).  Ang pagkamahamkunon isa ka paglapas batok sa kasogoan sang nagasakripisyo sa kaugalingon nga paghigugma (1 Cor. 13:5).  Sa pihak nga bahin, ang isa ka diosnon nga pagkabuhi nga may pagkakontento isa ka daku nga kadaugan (1 Tim. 6:6-10).

Ang pagkamahamkunon wala sang limitasyon, wala bisan pa kun nagapatuhoy ini sa kun ano ang sagrado, kaangay sa masami nga ginapahayag sa kabuhi sang katawhan kag mga manugtunda sa bibleya.  Sa langit, naghandum si Lucifer nga mabayaw ang iya kaugalingon (Isa. 14:12-14).  Subong diri sa duta, ang tawo nagpadayun nga magkaibog sa kun ano nga Iya lamang sang Dios.   Sa panahon sang paglaglag sa Jerico, si Acan nagkaibog sa kun ano nga napain sa bahandian sang Ginoo (Jos. 6:19, 24; Jos. 7:20, 21).  Si Judas isa ka kawatan kag naanad nga magpangawat gikan sa suludlan sang kwarta (Juan 12:4-6).  Sa idalum sang pagpahayag sang Espiritu sa iglesia, si Ananias kag Safira nagbinutig tungud nga ginhamkon nila ang bahin sang kun ano nga nasaad (Bin. 5:1-10).  Bisan pa ang mga pinili nga katawhan sang Dios nagpangawat sa Dios pagkatapos nga maluwas sila gikan sa ila kahiolipnan (Mal. 3:8-10).

Ang sulosyon sa sini nga paghamkun kag kailigbon amo ang paglakat sa Espiritu, indi sa unud (Gal. 5:22, Roma 8:4-9).  Yadtong mga wala nakakilala sa Dios nagalakat sa kailigbon sang unod ukon unudnon (1Tes. 4:5).  Apang, yadtong nagsunod kay Jesus nagdumili sang ila kaugalingon kag nagpas-an sang ila kruz (Luc. 9:23), nakalikaw sa kurapsyon nga yara sa kalibutan paage sa kailigbon (2 Ped. 1:4).

Paage sa pag-ilug sa Dios, ang Manughatag sang tanan nga butang—lakip na ang mga butang nga ginahatag naton sa Iya (1 Cron. 29:14)—nagalakat kita sa gugma, kaangay sang paglakat ni Jesus.  Ang paghigugma sa mga makasasala nagtulod kay Jesus nga etugyan ang Iya kaugalingon para sa aton bilang isa ka halad kag isa ka dolot (Efe. 5:1, 2).  Ang isa ka kabuhi nga natuytuyan sang bugay ni Jesus, nga amo ang Polong nga nangin Unud, kag paage sa pangamuyo, magapalig-on sang kamatuuran sa Bibleya nga “mas bulahan ang paghatag sang sa pagbaton” (Bin. 20:35) kag nga “ang Dios nagahigugma sa manughatag nga malipayon” (2 Cor. 9:7).

#### Bahin II:  Komentaryo

**Handum kag Pagkamahamkunon**

1\. Ang polong nga gingamit sa Bag-ong Katipan para sa handum amo ang epithymia (Griego), nga may kahulugan “kaliligbon,” “handum,” ukon “kailigbon sang unud” (Sant. 1:14, 1 Juan 2:16, 17).  Antes sang aton konbersyon, nagalakat kita sa kailigbon (epithymia) sang unud (Efe. 2:3).  Sa indi pagkilala sa Dios, ang tawo nagsunod kailigbon (epithymia) sang ila kaugalingon nga tagiposoon (Roma 1:21-24).  Sa pihak nga bahin, si Pablo naghandum (epithymia) nga makita ang iya mga kauturan (Roma 15:23) kag naghandum (epithymia) nga mangin kaupod ni Cristo (Fil. 1:23).  

Suno sa kahulugan sang gugma, ang handum mahimo nga mangin maayo ukon malain.  Bangud sina, si apostol Pablo naglaygay sa aton nga epatalupangud sa mga myembro ang sala, upod sa sina ang malaut nga mga handum (kakos epithymia) nga makahalit kag indi maayo, subong man ang pagkamahamkunon (pleoneksia), nga amo ang diwatahan (Col. 3:5).

2\. Sa pihak nga bahin, ang pagkamahamkunon namarkahan paage sa isa ka daku nga handum para sa manggad ukon pagkabutang, ukon para sa pagkabutang sang iban.

Si apostol Pablo nagamit sang polong “paghamkon” (Sa Griego: pleoneksia) sa bahin nga nalangkag para makaginansia (Efe. 5:5).  Si Jesus nag-angut man sang pagkamahamkunon sa kabugana sang materyal nga mga pagkabutang (Luc. 12:15).  Ang pagkamahamkunon maaplikar man sa sobra, ukon batok sa kasogoan nga handum para sa isa ka butang.

Ang kailigbon (pleoneksia) ukon malaut nga handum (kakos epithymia) nagapatiko sa panan-awan sang makasasala tungud sia ini ka handum nga wala sang kontrol sa kaugalingon (Gal. 5:22), nga nagadul-ong sa pagkadiwatahan (Efe. 5:5) paage sa pagbayaw sang materyal nga mga butang (pagkabutang) sa baylo sang Manunuga.

**Mga Ehemplo sang Pagpaandam**

1\. Si Lucifer naghandum nga agawon ang posisyon (trono) sang Dios (Isa. 14:12-14) kag ang kinamatarung nga pagasimbahon (Mat. 4:9), gane nagbayaw sang iya kaugalingon kag nagpahamtang sang tinuga sa baylo sang Manunuga.  Apang, bangud nga napakyas sa langit, si Lucifer nagsaylo sang iya malaut nga katuyuan sa tawo, nagadoso sang sala kag paglapas agud malaglag ang bahandi sang Ginoo sa duta (Mal. 3:8-10).

Apang ang Ginoo nagpangabay sa mga matutum nga magliso pakadto sa Iya (Mal. 3:7, 8), nga nagasaad sang indi matakus nga mga pagpakamaayo (Mal. 3:10-12), nga mas maayo sang sa pagkabutang nga nakuha gikan sa kailigbon.

2\. Si Acan nag-ako nga naibog sia (sa Hebreo: hamad) sa sagrado nga mga kagamitan sang bahandi sang Dios (Jos. 6:18, 19; Jos. 7:21).  Ang Hamad nagakahulugan sang handum kag subong man “kaibog,” “kailigbon,” “katahum” “makagalanyat nga butang,” “kalipay,” “kahalamut-an,” kag “malahalon nga butang.”  Ang ini nga polong nagamit sa ikapulo nga sogo nga indi magkaibog (Exodo 20:17).  Bangud sina, ang sala mahimo man nga magsugod sa handum para sa maayo apang ginadumilian nga mga butang.

Ang Griego nga bersyon sang Daan nga Katipan nga nabadbad sang mga Judio (LXX), subong man ang mga sinulatan ni apostol Pablo, pareho nga nagbadbad sang hamad (Hebreo) sa ikapulo nga sogo bilang epithymia (Griego), nga nagakahulugan man sang handum (Roma 7:7, Roma 13:9).  Apang ang ini nga handum ukon pagkaganyat (hamad) para sa gindumilian nga matahum kag kalipayan mahimo nga madaug paage sa pagbantay kag pagpangamuyo (Mat. 26:41).  Kun wala ginauna ang Dios sa kabuhi sang isa ka tawo (Mat. 6:33), ang handum, bisan pa enosente sa una kag masinulundon, mapuno nga wala sang pagkontrol sa kaugalingon (Gal. 5:22), kag magadul-ong sa pagpakasala.

Sa sitwasyon ni Acan, ang iya handum yara sa gindumilian.  Pagkatapos nga mapadayag ang iya sala, si Acan nga nabulagan sang paghamkon (hamad), nagpadayun sa paglaragway sang iya ginkawat nga pagkabutang bilang “maayo” ukon “matahum” (Jos. 7:21).  Apang ang katahum kag isa ka butang nga takus wala nagapakamatarung ukon nagawala sang sala.

3\. Si Eva (Gen. 3:6) nakahangup nga ang kahoy maayo, matahum, kag halandumon (hamad), kag ginkaon niya ang gindumilian nga bunga.  Ginlapas niya sa Eden ang prinsipyo sang ikapulo nga sogo.  Sa liwat, ang leksyon amo nga ang butang nga matahum, maayo, kag halandumon (hamad kag epithymia), nga nagdul-ong sang sala sa Eden, nagapadayun pagkatapos sang Pagkahulog sa pagpakasala (Sant. 1:14; 1Juan 2:16, 17).

4\. Ang eksperiensia ni Judas (Juan 12:1-8) isa ka paandam nga ang posisyon sa pagdumalahan kag makatalanhaga nga mga milagro, wala nagapugong sa paghamkon nga yara sa sulod sang tagiposoon sang tawo.  Bilang myembro sang 12 ka mga gintoton-an, si Judas nakabati sa Agalon, nakapakigbahin sa makatalanhaga nga mga milagro, kag nagaserbisyo bilang tresurero sang Ginoo.  Apang, si Judas nangawat gikan sa mga halad nga nahatag sa buluhaton ni Cristo (Juan 12:5, 6) kag nagkahisa sa malahalon nga dolot nga nahatag sa Iya sang mapinasalamaton kag nagahinulsul nga mga tagiposoon.  Si Judas, kag ang pipila nga iban pa, wala nag-uyon sa ginhimo ni Maria sa Manluluwas tungud nagbatyag sila nga ang paghaplas kay Jesus isa ka pag-usik sang nahalad nga kwarta.  Nagbatyag sila nga ang ini nga kwarta mabutang pa tane sa mas maayo nga pagamit paage sa paghatag sa mga imol (Mar. 14:4, 5).  Ukon, mahimo, nga gusto ini ni Judas para sa iya kaugalingon?

Bilang dugang sa pagsakdag para sa buluhaton sang Ginoo (Mal. 3:10), ang ikapulo kag mga halad may yara sang iban pa nga espirituhanon nga importansia sa tampad nga mga sumilimba, kaangay sang pagbayaw sa ngalan sang Ginoo (Mal. 1:11), nagadala sa naghatag nga mangin malapit sa Iya (Mal. 3:7, 8), nagapasidungug sa Iya (Hul. 3:9), kag nagasimba sa Iya (Sal. 66:13).  Bangud sina, ang paday ni Maria (Juan 12:3-8) indi makuha.  Para sa iya, ang paghugas sa tiil ni Jesus gamit ang pahumot nga nagabili sang tatlo kagatos ka adlaw nga trabahon tama lamang kagamay.  Sa pagluhod kag pagtrapo sa tiil sang Ginoo gamit ang iya buhok, si Maria naghatag man sang iya kaugalingon bilang isa ka halad.  Sa sini nga espiritu, ang padya sang matutum nga manughatag indi makuha:

“Yadtong nagasakripisyo sa kaugalingon, nabalaan nga tawo nga nagabalik sa Dios sang mga butang nga Iya, kaangay sang Iya ginakinahanglan sa ila, pagapadyaan suno sa ila binuhatan.  Bisan pa nga gamiton ini sa indi nagakaego agud nga indi matuman ang butang nga ginahandum sang naghatag,--sa kahimayaan sang Dios kag sa kaluwasan sang mga kalag,--yadtong mga nagsakripisyo nga sinsero sa ila kaugalingon, nga ang panolokan deritso lamang sa himaya sang Dios, indi madulaan sang ila padya.”—Ellen G. White, Testimonies for the Church, vol. 2, p. 519.

5\. Si Ananias kag Safira nagaserbe bilang isa ka ehemplo (Bin. 5:1-11).  Ang tolon-an sang Levitico nagpasad nga ang kwarta gikan sa pagbaligya sang propedad dapat ehatag bilang halad sa bahandian sang sanctuario (Lev. 27:8-33).  Ang ikapulo nalakip man sa listahan sang sagrado nga mga butang (Lev. 27:31-33, Mal. 3:10).  Apang, ang Levitico 27 nagapahayag nga ang tanan nga egatugyan sa Ginoo dapat mapabilihan anay sang sacerdote antes mabaligya ukon matubos, sunod sa kasogoan sang pagtubos (Lev. 27:8, 11-13, 25, 27, 31, 32).

Ang ini nga pagpabili sang sacerdote mahimo nga magtugda sa katuyuan nga makapalikaw sa pagtuhaw sang paghamkon tungud sa manubo nga pagpabili sang pagkabutang nga nahatag ukon egatubos.  Ukon ang pagpabili sang sacerdote mahimo nga napasad agud malikawan ang pagbilin sang sumilimba sang bahin sang bili.

Tungud nga ang mga sacerdote wala na nagatan-aw sa bili sang propedad nga ebaligya ukon kadakuon sang egahatag sa ulihi bilang halad, ang pagdeterminar sang presyo sang kinitaan sa nabaligya nagadepende na lamang sa konsensia ni Ananias kag Safira.  Apang si Ananias kag Safira nagbinutig agud makabilin para sa ila kaugalingon sang isa ka bahin sa kun ano nga ila nasaad.

Apang, sa Bag-o nga Katipan ang ikapulo kag mga halad nagapabilin nga balaan kag indi matandug, kaangay sa Daan nga Katipan.  Bilang suporta sa sini nga prinsipyo, may yara kita sang direkta nga pagpahayag gikan sa Ginoo mismo (Heb. 2:1-4) kag sa Balaan nga Espiritu (Bin. 5:1-11).

Kun sa diin nga may yara sang espirituhanon nga pagreporma, ang kahilwayan sang katawhan nagapadayun sa isa ka maathag nga tanda sang pagpabuhi (Exodo 35:20-29, 2Cron. 31:1-12, Mal. 3:6-12, Bin. 4:34-37).  Apang si Ananias kag Safira wala natandug sing nagakaego sang pagbobo sang Balaan nga Espiritu, kag naani nila ang resulta.  Kun nangin madinalag-on si Ananias kag Safira sa ila pagpangdaya, ang kredibilidad sang mga apostoles kag pagkamalig-on sang iglesia mahimo nga nadagtaan gikan palang sa pagsugod.  Bisan pa nga ang pareho sina ka hinale nga paghukom wala nagakatabo sa subong nga panahon, magaabot ang adlaw nga ang tanan magahusay sa atubangan sang Ginoo para sa tanan nga butang nga ila nahimo, kun maayo man ukon malain (Manug. 12:13, 14). 

“Indi lamang sa nahauna nga iglesia, kundi sa tanan nga henerasyon sa palaabuton, nga nahatag bilang tanda sang peligro ang ini nga kaakig sang Dios sa paghamkon, pagdaya, kag pagkasalimpapaw.  Ang paghamkon amo ang una nga ginbatyag ni Ananias kag Safira…ang buluntaryo nga halad kag ikapulo amo ang nagaunod sa pundo para sa buluhaton sang Ginoo.”—Ellen G. White, The Acts of the Apostles, p. 74.

#### Bahin III:  Pag-aplikar sa kabuhi

Pangabaya ang isa ka myembro sa imo klase nga basahon sing matonog ang pinolongan sa idalum.  Pagkatapos sina, diskusyune sa imo klase ang nagsunod nga mga palamangkutanon.

**Bulong para sa Pagkamahamkunon**

“Ang dalayon, kag nagadumili sa kaugalingon nga pagkamaalwan amo ang bulong sang Dios para sa malaut nga sala sang pagkamaiya-iyahon kag paghamkon…. Gintangdo Niya nga ang paghatag dapat mangin isa ka kinabatasan, agud makasumpong ini sa peligro kag madaya nga sala sang paghamkon.  Ang tayuyun nga pagkamahinatagon nagapagutom sa paghamkon tubtub sa iya sini kamatayon.”—Ellen G. White, The Adventist Home, p. 370.

Ang nagadumili sa kaugalingon nga pagkamaalwan mahimo nga daw dumuloong sa wala nabag-o nga tagiposoon sang tawo.  Paano naton mapatubo ang kinabatasan nga nagadumili sa kaugalingon nga pagkamaalwan kag mangin malipayon sa pagkaalwan, nga nagahilway sa aton kaugalingon gikan sa pagkamahamkunon?

Paano naton malakip ang katawhan sa kampanya nga malig-on ang pagkamatutum sa ikapulo, mga halad, kag regular nga pag-amot para sa mga kinahanglanon sa pagbulig kag misyonero?

**Pagkamaalwan kag ang Balaan nga Espiritu**

“Ang ini nga pagkamaalwan sa bahin sang mga tumuloo resulta sang pagbobo sang Espiritu.  Ang mga nakonbertir sa maayong balita ‘isa sang tagiposoon kag isa sang hunahuna.’  Isa ka pareho nga interes ang nagakontrol sa ila—ang kadalag-an sang misyon nasalig sa ila; kag ang paghamkon wala sang duug sa ila kabuhi.”—Ellen G. White, The Acts of the Apostles, pp. 70, 71.

“Pagkatapos sadto, si Ananias kag Safira nagpasubo sa Balaan nga Espiritu paage sa pagpauyon sa balatyagon sang paghamkon.”—The Acts of the Apostles, p. 72.

Ang Kristohanon nga pagkamaalwan resulta sang pagpahanugut sa Espiritu nga magpanghikot sa aton kabuhi.  Ang paghamkon baliskad sa sini.  Ano ang mapahayag sang imo espirituhanon nga pag-usisa sa imo kaugalingon kun imo talupangdon ang imo pagkamatutum, kasunsun, kag pagkaalwan nga kun sa diin nagahatag ikaw sa mga proyekto sang iglesya sa pagbulig kag misyonero nga buluhaton? (Basaha man ang 2Cor. 13:5.)