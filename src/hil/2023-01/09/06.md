---
title:  Pagdaug sang Paghamkon
date:   02/03/2023
---

Ang paghamkon isa ka pagbatyag sa tagiposoon, kaangay sang bugal kag pagkamaiya-iyahaon, masami nga indi ini matalupangdan, amo ina kun ngaa nga delikado ini kag madaya. Mabudlay na ang pagdaug sa sala nga maathag: pagbutig, pagpakighilawas, pagpangawat, pagkadiwatahan, paglapas sa Inugpahuway. Apang ini sila mga binuhatan nga makita, mga butang nga dapat naton paminsaron anay antes himoon. Apang paano ya ang pagdaug sa sayup mismo nga panghunahuna? Nangin mas mabudlay pagid ini.

`Basaha ang 1 Corinto 10:13. Ano nga saad ang nahatag diri, kag ngaa tama ka importante ang paghangup sa kaundan sang paghamkon?`

Paano niyan, nga paage sa gahum sang Dios, mapangapinan kita batok sa sining peligroso kag malimbungon nga sala?

1\. Maghimo sang desisyon nga mag-alagad kag mag-salig sa Dios kag mangin kabahin sang iya panimalay. “magpili kamo sini nga adlaw kon sin-o ang inyo alagdon.... apang nahanungud sa akon kag sa akon panimalay, magaalagad kami sa Ginoo” (Jos. 24:15).

2\. Magpangamuyo adlaw-adlaw kag edugang ang Mateo 6:13, “Kag dili kami pagdalha sa panulay, Kondi luwasa kami sa malaut. Kay imo ang ginharian kag ang kagamhan kag ang himaya, sa walay katubtuban.” Kun magbatyag ka sang paghamkon sa isa ka butang nga nahibaloan mo nga indi mo dapat maangkon, pangamuyoe ini, nga nagaangkon sang mga saad sa Bibleya para sa kadalag-an, kaangay sang yara sa 1 Corinto 10:13.

3\. Magtoon permi sang Bibleya. “Ang imo polong gintipigan ko sa akon tagiposoon, agud nga indi ako makasala batok sa imo” (Sal. 119:11).

Naatubang ni Jesus ang problema sang tawhanon nga sala. Nasulay Sia sa tanan nga bahin nga ginasulay man sa aton. Kag para sa gahum nga mabatoan ini, nagpulaw Sia sa bug-os nga kagab-ehon sa pagpangamuyo kag pagpakig-angut sa Iya Amay. Kag si Jesus wala nagbiya sa sini nga kalibutan tubtub nga nakahimo Sia sang sulundan kag nagsaad sang gahum nga mangin posible para sa tagsa ka persona nga magkabuhi sang isa ka pagkabuhi sa pagtoo kag pagkamatinumanon—agud maangkon ang Kristohanon nga karakter.

“Pangitaa ninyo ang Ginoo samtang nga makita pa sia, tawga ninyo sia samtang nga malapit pa sia; magbiya ang malauton sang iya dalanon, kag ang dimatarung nga tawo sang iya mga painoino; magbalik sia sa Ginoo, kag sia magakalooy sa iya, kag sa aton Dios, kay sia magapatawad sing bugana” (Isa. 55:6, 7).

`Kun may ara man gid, ano ang nangin resulta sang paghamkon sa imo kaugalingon nga kabuhi? Ano nga leksyon ang imo naton-an? Ano ang kinahanglan pa nimo maton-an gikan sa sini?`