---
title:  Mag-andam Batok sa Pagkamahamkunon
date:   25/02/2023
---

### Basaha para sa Pagtoon sini nga Semana
Isa. 14:12-14, Efe. 5:5, Jos. 7, Juan 12:1-8, Bin. 5:1-11, 1Cor. 10:13.

> <p>Salauluhon nga Texto</p>
> “ ‘Andam kamo, kag maglikaw sa tanan nga pagkamahamkonon; kay ang kabuhi sang tawo indi sa kabuganaan sang mga butang nga naangkon niya’ ” (Lucas 12:15).

Ang paghamkon ginlaragway bilang isa ka indi nagakego nga handum para sa manggad ukon pagkabutang nga indi imo. Ang paghamkon isa ka daku nga bagay, tama gid kadaku, sa pagkamatuud, nagaresulta ini sang pagbinutig, pagpangawat, ukon pagpatay; tama ka makapalaglag ini sa bagay nga ang Dios nagpaandam batok sa sini sa Iya mismo nga kasogoan bahin sa moralidad. “Dili ka magkaibog sang balay sang imo isigkatawo; dili ka magkaibog sang asawa sang imo isigkatawo, ukon sang iya alagad nga lalaki, ukon sang iya alagad nga babayi, ukon sang iya baka, ukon sang iya asno, ukon ano nga butang nga iya sang imo isigkatawo” (Exodo 20:17).

Ang paghamkon masami nga nalista upod sa makasiligni nga sala nga nagapagwa sa isa ka tawo sa ginharian sang Dios. “Wala bala kamo makahibalo nga ang mga dimatarung indi makapanubli sang ginharian sang Dios? Dili kamo magtalang; bisan ang mga makihilawason, ukon mga diwatahan, ukon mga makihilahion, ukon babayinhon, ukon mga sodomanhon, ukon mga makawat, ukon mga mahamkonon, ukon mga palahobog, ukon mga mapasipalahon, ukon mga malugus indi makapanubli sang ginharian sang Dios” (1 Cor. 6:9, 10).

Ang paghamkon yara naupod sa pagpangikil, diwatahan, pagpanglahi, kag pagpakighilawas? Amo ina ang napamolong sang texto, kag sa sini nga semana magatoon kita sang mga ehemplo bahin sa kun daw ano kalain ini kag ano ang aton sarang mahimo agud madaug ini.

_*Ton-e ang leksyon sa sini nga semana sa paghanda para sa Inugpahuway, Marso 4._