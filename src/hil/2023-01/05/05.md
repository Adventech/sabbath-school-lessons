---
title:  Paggarantiya kag Pamaage sa Madali nga Pagmanggad
date:   01/02/2023
---

Ang Bibleya tama kaathag nga indi gusto sang Dios nga ang Iya mga kaanakan mangin responsable para sa utang sang iban. Sa libro sang hulubaton, ang Dios nagpaandam sa aton batok sa paggarantiya—kun sa sayoron, pagpirma upod sa naghulam ukon mangin garantiya para iban nga persona.

`Basaha ang Hulubaton 6:1-5, Hulubaton 17:18, kag Hulubaton 22:26. Ano ang mensahe diri?`

Ang paggarantiya matabo kun ang isa ka tawo nga kulang ang kinitaan mag-utang gikan sa naganegosyo sang pagpahulam kag indi sia kwalipikado para sa pag-utang.  Ang opisyal nga nagapahulam magasiling sa indi kwalipikado nga persona nga magapangita sia sang isa ka abyan nga may daku nga kinitaan agud magperma upod sa iya, niyan ang bangko magapahanugut sang iya pag-utang kag pangitaon nga responsable ang iya upod nga nagpirma kun mag-angkon sia sang problema.

Kun kis-a ang isa ka utod sa iglesia magakadto sa imo kag magapangabay nga magpirma upod sa iya. Ang imo sabat mangin amo sini: “Ang Bibleya nagsiling nga indi ako dapat maghimo sini.” Palihog hangpa nga ang Bibleya nagapadasig sa aton nga mangin mabinuligon sa sadtong nagakinahanglan, apang indi kita dapat mangin responsable sa ila mga utang.

Ang mga ginikanan ginapangabay kun kis-a sang mga tin-edyer nga magpirma upod sa ila para mag-utang sang ila pinakauna nga salakyan. Ukon ang mga magulang nga kabataan magapangabay sa ginikanan nga magpirma upod sa ila para sa isa ka pag-utang nga gamiton sa pagnegosyo. Pareho man nga sabat ang sarang magamit. Nagakaego ang pagbulig sa iban kun may yara sang matuud gid nga kinahanglanon, apang indi mangin manuggarantiya para sa utang sang iban. Ang pagtoon nagapakita nga 75 porsiento sadtong mga nagpirma upod sa nag-utang amo ang nangin manugbayad sang utang!

`Basaha ang Hulubaton 28:20 kag 1 Timoteo 6:9, 10. Ano ang paandam diri?`

Ang pamaage sa madali nga pagmanggad isa pa ka siod sa pinansyal; daw nangin malapit ini sa paggarantiya nga nagadul-ong sa kalaglagan pinansyal para sa sadtong nagpadala sa ila. Kun daw indi ini mapatihan kun pamatian, apang amo gid ini ang matuud. Madamo sang katawhan ang nasakitan sa balatyagon kag sa pinansyal. Ang dugang pa nga trahedya sa sining malimbungon nga plano amo nga, sa madamo nga sitwasyon, ang kada isa magahulam sang kwarta agud mangin kabahin anay sa ila. Madamo sang mga kabuhi kag pamilya ang naguba bangud sang pamaage sa madali nga pagmanggad nga nagapamanggad lamang sang negosyante nga nagadumala sini, sa kahalitan sang mga nahulog sa ila siod. Kun ang isa ka abyan, ukon bisan pa ang isa ka hinigugma, magtinguha nga ebutang ka sa isa sining mga pamaage, magdalagan. Indi lamang maglakat. Magdalagan sa bug-os mo nga masarangan.