---
title:  Limit sang Termino kag mga Puntos sang Paghulam
date:   02/02/2023
---

`Basaha ang Deuteronomio 15:1-5. Ano ang ginakinahanglan sang Dios sa Iya katawhan nga napahayag sa sini nga mga bersikulo?`

Nahisuno sa iban pa nga pagsulundan sa ikapito nga tuig (Exodo 21:2; Lev. 25:3, 4), indi lamang ang mga ulipon ukon mga alagad kag ang duta ang ginapatuhuyan sini, kundi ang mga manugpautang man. Tungud nga ang mga manugpautang indi gusto nga kalimtan ang bisan ano nga nautang sa ila, pito katuig ang pinakalawig nga mangin yara sa kautangan ang bisan sin-o nga tawo. Bisan ano paman ang aton makuha gikan sa sini nga texto, nagapakita ini nga ang Ginoo nagakabalaka nahanungud sa sini nga sahe sang isyo bahin sa pinansyal, elabi nagid kun nagapatuhoy ini sa magkapareho nga Israelinhon. Ang ini nga mga bersikulo nagapakita man nga ang Ginoo nagakilala sa realidad sang pag-utang, bisan ano paman ini kalain. Ginpatalupangod man Niya nga kun mahimo dapat gid ini nga likawan.

Sa subong nga panahon, madamo nga bahin sa kalibutan ang nagapautang sang 30 tubtub 40 katuig para sa pagbakal sang balay. Mahimo nga ang isa ka rason nga ang balay nagabili sang tuman kadaku nga presyo amo ang pag-utang agud mabakal ini.

Madamo man sang katawhan, mga ginikanan, kag mga estudyante ang nagapaminsar nahanungud sa pagpangutang sang kwarta para sa edukasyon. Sa masami, ang pag-angkon sang kurso sa kolehiyo magapataas sa kinitaan sang isa ka tawo sa bug-os niya nga kabuhi. Ang iban nga tawo mahimo nga maghulam sang kwarta agud ebayad para sa ila edukasyon, apang paminsara ang ini nga bahin. Kinahanglan mo nga bayaran ini nga may saka na. Tinguhae nga maangkon ang tanan nga mga pagbulig kag scholarship sa pag-eskwela nga mangin kwalipikado ka. Magtrabaho kag magtipon sa bug-os mo nga masarangan para sa pag-eskwela. Kuhaa lamang ang kurso nga magadul-ong sa isa ka maayo nga trabaho. Magpabulig sa imo mga ginikanan. Sa panahon sang Bibleya, ang mga ginikanan nagahatag sang kaumhan sa ila mga kabataan agud makapangabuhi sila. Sa subong nga panahon ang “panublion” mahimo nga isa ka edukasyon agud nga makatindug na sila sa ila kaugalingon sa ulihi.

Sa isa ka pinakamaayo nga kalibutan, wala sang paghulam kag pag-utang. Apang tungud nga wala kita nagakabuhi sa isa ka pinakamaayo nga kalibutan, mahimo nga may mga tinion gid nga kinahanglan ang pag-utang. Siguraduha lang nga pinakamaayo nga transaksyon ang imo nasudlan, kag pinanubo nga saka ang yara diri. Hulama lamang ang pinakanubo nga imo kinahanglanon, kag bayari ini sa pinakamadali nga tion agud mahilway ka sa saka. Apang, bilang prinsipyo, sa bug-os naton nga masarangan, dapat magtinguha kita nga makalikaw sa pagpangutang, kag sa pagsunod sa biblikanhon nga prinsipyo sa bibleya sa matag-adlaw naton nga pagkabuhi, likawan naton ang indi man kinahanglanon nga pag-utang kag tuman nga kabug-atan nga madolot sa aton kag sa aton pamilya.

`Kun nakapahulam ka sang kwarta sa tawo, daw ano ka tampad kag patas kag kaayo ikaw sa imo pagtransaksyon sa ila? Paano ka makatindug sa atubangan sang Ginoo kun magapanabat ka sa Iya sa sina nga pagtransaksyon? (Tan-awa ang Manug. 12:14).`