---
title:  Teacher Comments
date:   03/02/2023
---

#### Bahin I:  Kabilogan nga Paglantaw
  
Ang kamatuuran nga ang Dios nagpaandam batok sa utang nagapakita sa aton nga ang utang may espiritwal nga implikasyon (Hul. 6:1-5, Hul. 22:7).

Ang paghilway gikan sa utang ginalakipan sang pag-una sa ginharian sang Dios, nagahilway sa kaugalingon gikan handum para sa materyal nga mga butang (Mat. 6:33).  Sa langitnon nga katipan, may yara sang kabuganaan kag katapusan sang utang (Deut. 28:1, 2).  Apang, para matuman ang ini nga mga saad, ginakinahanglan ang eksperiensia sang gugma para sa Dios, nga nagakahulugan sang pagtuman sa Iya kasogoan, pakadto sa panaad sa tion sang bautismo, nalakip ang pagkamatutum sa ikapulo kag mga halad (Sal. 50:14, 15; Mal. 3:7-12).

Ang nagpautang mangin ginoo sang nag-utang (Hul. 22:7), apang, suno kay Jesus, ang Dios gid lamang ang aton Ginoo (Mar. 12:29).  Gane, paage sa paghigugma sa Dios kag indi ang mga butang sa kalibutan (1 Juan 2:15), madaug naton ang unud kag bugal sang kabuhi, paage sa bugay ni Cristo (1Juan 2:16).  Indi kita dapat magpauyon sa sining materyalistik nga kapanahonan, nga nagadul-ong sa pagpangutang kag kapuraot.  Sa baylo, dapat maghandum kita nga mabag-o paage sa pagliwat sang aton panghunahuna kag magtinguha sa paghibalo sang himpit nga kabubut-on sang Dios (Rom. 12:1, 2).

Ang Dios naghandum nga maghandum kita sang isa ka kabuhi nga may pagkakontento (1Tim. 6:6), hilway gikan sa utang (Rom. 13:8).  Ang pagkakontento nagapangapin sa aton gikan sa pagkompormiso sang mga prinsipyo sang pagtoo nga mangin manggaranon (1 Tim. 6:9).  Gane, dapat kita magplano nga mainalamon sang aton pinansyal nga obligasyon (Luc. 14:28) kag subong man maglikaw gikan sa pag-angkon sang responsibilidad para sa utang sang iban nga tawo (Hul. 6:1-5).  Paage sa pagsunod sang sining matahum nga mga prinsipyo sa bibleya, makaangkon kita sang kapisan kag mangin handa para sa mabudlay nga mga tinion kag wala ginapaabut nga mga sitwasyon (Hul. 6:8).  Kun mag-untat kita gikan sa pagpangutang kag gikan sa gugma sa kwarta, kita, bilang mga Kristohanon, mahimo nga makaeksperiensia sang bugana nga pagpakamaayo nga ginsaad sang Dios sa mga matutum (Mal. 3:10-12).

#### Bahin II:  Komentaryo

Ang Dios makasakdag sang kasulhayan sa bisan ano nga sitwasyon bahin sa utang.  Apang, sa madamo nga sitwasyon, ang Dios nagbutang sa aton kamut sang sulosyon bahin sa problema sang utang.  Kun aton talupangdon, kita ang Iya mga tulugyanan kag dapat magbuhat sang suno sa Iya kabubut-on kag pagpakamaayo.

Bilang mga Kristohanon, dapat himoon naton ang aton masarangan nga indi makautang sang bisan ano nga butang sa bisan kay sin-o (Roma 13:8).  Dugang pa, gikan sa panan-awan sang nagpautang, ang mga Kristohanon indi dapat mamentaha sa sadtong nagakinahanglan sang pinansyal nga bulig.  Ang pagtudlo sa Bibleya nagaagda sa aton nga mangin mainalwanon kag kun mahimo palang, patawaron yadtong mga kauturan nga indi makabayad sang ila mga utang (Deut. 15:1-4).

Sa kabilogan, ang pag-utang isa ka komplikado nga sitwasyon nga may personal kag espirituwal nga aspeto.  Bangud sina, limitahan lamang naton ang aton komento sa pipila ka praktikal nga laygay nga ginahatag sang Bibleya bahin sa sini.

_Mga Prinsipyo sa Bibleya para Mahilway Gikan sa Utang_

**Bahin A: Unaha ang Dios (Mat. 6:33).**

Hatage sang labaw nga Prayoridad ang Dios (Mateo 6:25-34).

Indi gusto sang Dios nga magpangutang kita, tungud nga gusto Niya ang kabuganaan sang Iya mga alagad (Sal. 35:27).  Gane, ang Dios dapat gid nga unahon permi sa pagpangita sa bisan ano nga krisis sang utang (Sal. 105:4).  Ang utang mahimo nga may espiritwal nga ginhalinan, kag, sa sina nga sitwasyon, ang isa ka tawo dapat magpamalandung bahin sa pagkakinahanglan sang pagtuad sa pinansyal nga kasal-anan, kaangay sang pagpangawat ukon pagpasaka sing tuman (Ezeq. 18:12, 13); paghamkon, nga isa ka diwatahan (Exodo 22:12, Col. 3:5); pagkadimatutum sa kontrata (Roma 1:31); gugma sa kwarta (1Tim. 6:10); kag pagkadimatutum sa ikapulo kag mga halad (Mal. 3:7-10).

Yadtong nagasipak gikan sa langitnon nga plano kinahanglan nga magbalik sa Dios kag magbag-o sang katipan sa Iya (Sal. 50:14, 15; Mal. 3:7-12).  Sa sini nga mga tawo, ang Dios nagsaad sang pagluwas kag pagpakamaayo.  Ang sinsero nga handum sa paghimo sang kun ano ang ensakto isa ka pagpakita sang bugay nga nagapanghikot, tungud ang “pagkalolo sang Dios nagatuytuy sa imo sa paghinulsul” (Roma 2:4).

Makahimo kita sang kabubut-on sang Dios (Deut 28:1, 2) kun yara lamang kita sa idalum sang bugay.  Kaangay sang ginpamolong ni Pablo, “Kay bangud sa bugay naluwas kamo paagi sa pagtoo; kag ini indi inyo kaugalingon nga buhat, ini amo ang dolot sang Dios--indi bangud sa mga buhat, basi ang bisan sin-ong tawo magpabugal. Kay mga binuhatan niya kita, nga gintuga kay Cristo Jesus nga sa mga buhat nga maayo, nga gin-aman nga daan sang Dios, agud nga maggawi kita sa ila” (Efe. 2:8-10).  Paage sa pagtoo, sa bugay sang Dios, mahimo kita nga makapangayo sang langitnon nga bulig agud makalampuwas sa utang.  Niyan magakalipay kita sa pagpakamaayo sang Dios  nga “nagapamanggad, kag wala sia nagadugang sing kasubo sa sini” (Hul. 10:22).

2\. Mangin Balaan kag Pakabalaana ang Balaan nga mga Butang.

Sa Bibleya, ang Dios nagatan-aw sa Iya katawhan bilang balaan, pinili, kag pinasahe (Exodo 19:6, 1Ped. 2:9).  Ang ini nga pagkabalaan mapahayag kun ang Iya katawhan magbantay sang Iya mga kasogoan (Deut. 28:9).

Ang ikapulo balaan man (Lev. 27:30-32), kag ang halad balaan (Num. 18:29).  Sa sini nga texto, ang polong “balaan” amo ang kodesh.  Gane, ang ikapulo kag mga halad kodesh, buut silingon “balaan,” “napain para sa Ginoo.”

Ang pagdingot sang ikapulo kag mga halad isa ka hinimoan nga indi nagakaego para sa sagrado ukon balaan nga butang nga egadedikar lamang dapat sa Dios kag dapat ebalik sa Iya (Lev. 5:15, 16).  Sa sinulatan sang Daan nga Katipan, ang bayad para sa pagdingot ginakinahanglan antes ang katumbasan sang dugo mahimo kag antes makabaton sang kapatawaran ang nagdingot (Lev. 5:16).  Bangud sina, kun ang tawo indi maghatag sang ikapulo kag halad, ginaseparar nila ang ila kaugalingon gikan sa Dios kag indi mag-uswag (Mal. 3:7-10), tungud nga ginpasipalahan nila ang balaan nga mga butang.  Ang Dios wala nagabag-o, kag ang ini nga prinsipyo sa paghimo sang katumbasan, bahin sa ikapulo kag mga halad (Mal. 3:6-8), nagapadayun gihapon.

“Magdali, mga kauturan ko nga babayi kag lalaki, sa pagdala sa Dios sang matutum nga halad, kag magdala man sa Iya sang kinabubut-on nga halad sa pagpasalamat.  Madamo sang indi makapamaayo tubtub nga sila makahimo sang katumbasan sa ikapulo nga ila gindingot.”—Ellen G. White, Counsels on Stewardship, p. 87.

**Bahin B: Magpangita sang Bulig (Hul. 15:22)**

_Magpangayo sang Laygay Gikan sa mga Abyan kag Propesyonal._

Kun kis-a kinahanglan ang pagkilala sang kondisyon nga yara sa kautangan kag magpangita sang bulig gikan sa mga abyan kag pamilya.  Kinahanglan pagpabulong sa sitwasyon nga ang utang nadolot paage sa indi na normal nga panghunahuna (oniomania).  Kun amo sini ang sitwasyon, mangin mas maayo ang pagpangita sang espiritwal nga bulig gikan sa pastor, myembro sang pamilya, ukon masaligan nga mga abyan.  Ang pagpangita sang mainabyanon nga suporta sa sini nga proseso makapamag-an sa lulan kag makapadasig sa desisyon nga masolbar ang problema.

“nagauna sa kadungganan ang pagpaubus” (Hul. 18:12).  Ang katawhan sang Dios dapat magtalupangod sa bentaha nga makuha gikan sa pagkonsulta sang kaalam kag eksperiensia sang beterano nga tawo kag propesyonal bahin sa pangwarta tungud “sa kadam-an sang mga manuglaygay napalig-on sila” (Hul. 15:22).

“Kun yadtong mga wala nangin madinalag-on sa kabuhi mangin handa nga matudloan, mahanas nila ang ila kaugalingon sa kinaiya nga nagadumili sa kaugalingon kag estrikto nga ekonomiya, kag makaangkon sang pagkakontento bilang manughatag, sa bayo nga manugbaton sang bulig.”—Ellen G. White, Testimonies for the Church, vol. 3, pp. 400, 401.
Magpangayo sang Langitnon nga Bulig kag Kaalam.

Ang langitnon nga kaalam mahimo nga mag-abot paage sa paghantop.  Sa Bibleya, ang mainalamon nga pagdumala isa ka dolot gikan sa Dios.  Ang maalam nga tawo nagapahayag nga “paagi sa ihibalo ginapuno ang mga hulut sang tanan nga bilidhon kag maayong manggad” (Hul. 24:4).  Kaangay sang ginarekomendar sang apostoles nga “handuma ninyo sing hanuut ang dalagku pa nga mga hiyas” (1Cor. 12:31), makapangayo man kita sa Iya sang kaalam agud madumala sing maayo ang aton pangwarta, elabe nagid sa panahon sang krisis sa ekonomiya.  Ang ini nga pagpangita sang kaalam ginarekomendar man ni Santiago (Santiago 1:5).

Ang polong “ihibalo” sa Hulubaton 24:4 nagakahulugan sang paghangup, ikasarang, kag paghantop para sa pagdumala sang negosyo.  Gane, ang kabuganaan sa materyal ginaunahan sang mainalamon nga prinsipyo sa negosyo gikan sa bibleya kun paano mag-uswag sa pagkatulugyanan sang kwarta nga ginbutang sang Dios sa aton mga kamut.

**Bahin C: Ano ang ginasiling sang Natuytuyan nga Laygay nahanungud sa Pagsupot. (Hul. 6:8)**

Mangin kaangay sa subay nga sa tion sang tig-ilinit nagapreparar sang kalan-on sini para sa tig-ululan.  Magpain permi sang kwarta para sa imo sinuptan.  Elakip sa imo pagbadget ang regular nga porsiento nga natalana para sa sini nga katuyuan.

Ang pagsupot para sa palaabuton isa ka mainalamon nga laygay nga nahatag sang Dios sa kay Jose sa Egipto (Gen. 41:46, 47).  Magsupot agud makaangkon ka sang nagakaego para sa palaabuton ukon para sa panahon sang krisis.  Indi magasto kun indi muman gid ini kinahanglanon.  “Gikan sa pinakataas pakadto sa pinakanubo, ang manugpangabudlay sang Dios dapat magtoon sa pag-ekonomiya.”—Ellen G. White, Counsels on Stewardship, p. 268.

Bahin D: Maghimo sang Badget (Lucas 14:28-30)
Ang badget isa ka pagplano sa pinansyal agud madumalahan ang kinitaan kag ginagasto.  Ang pagbadget importante tungud, kun wala sang pagplano, imposible ang pagpaabot sang kadalag-an sa bisan ano nga ginahimo.

“Dapat maghalong ka nga ang imo ginagasto indi maglapaw sa imo kinitaan.”—Ellen G. White, The Adventist Home, p. 375.

Magpangamuyo kun magpreparar ka sang imo badget.  Planohe nga unahon gid ang Dios (Mat. 6:33).  Magpatuhoy sa realidad kag magkunsolta sa iban nga myembro sang pamilya nahanungud kun ano ang pinakamaayo para sa kada isa sa imo pamilya.  Ang Bibleya wala nahamuut sa sadtong wala nagahimo sini sa ila kaugalingon: “…labi na gid sang iya kaugalingon nga panimalay, napanghiwala niya ang pagtoo kag malain pa sa dimatinoohon” (1Tim. 5:8).  Elakip ang kinahanglanon sang pinaka kubus sa imo pagbadget, tungud ang pagkabalaka sa ila kabahin sang “putli nga pagtoloohan kag walay dagta sa atubang sang Dios kag Amay…” (Santiago 1:27).

#### Bahin III:  Pag-aplikar sa Kabuhi

Pangabaya ang isa ka myembro sa imo klase nga basahon sing matonog ang kinutlo sa idalum.  Diskusyune sa imo klase ang nagasunod nga mga pamangkot.

“Madamo, tama kadamo, ang wala nag-edukar sang ila kaugalingon nga mahimo nila nga limitahan ang ila gasto suno sa ila kinitaan.  Wala nila ginton-an ang pagpauyon sang ila kaugalingon sa mga sirkumstansia, kag nagahulam nga nagahulam lamang sila sing sulitsulit kag natabonan na sang mga utang, kag ang resulta, nadiskoryo na sila kag nagakaluya.”—Ellen G. White, The Adventist Home, p. 374.

Ang tinaga sa ibabaw nagapahangop sa isa ka kondisyon sang pagkautang nga ordinaryo sa aton.  Sa ano nga paage nga ang paglapnag sang pagpangutang magadul-ong sa kadam-an nga magpati nga ang pagpangutang normal na kag mabaton na, walay sapayan sang kalisod kag limitasyon nga madolot sang utang? Paano kita magsabat sa sini nga sitwasyon? (Basaha ang Roma 12:1, 2)

Sa langitnon nga katipan, ang Dios nagsaad nga ang Iya katawhan indi makapangutang sa iban (Deut. 28:1, 2). Nagpasad man Sia sang kahilwayan sa pagkautang gikan sa ila gin-utangan sa kada pito ka tuig (Deut. 15:1-4).  Ang langitnon nga modelo indi ang pag-angkon sang kaimolon, agud indi makapangutang (Deut. 15:4).  Ngaa nga ang langitnon nga modelo para sa Israel bahin sa utang wala natuman (Mal. 3:6-10)? Sa ano nga paage nga nagakatabo man ini sa aton? Epaathag. Paano kita makalikaw sa sini nga siod sa aton panahon subong?      

Ang pipila ka ginhalinana sang utang:
Pag-utang nga wala sa aton ang pagkontrol, nadolot sang natural nga kalamidad, balatian, kag giera.
Personal nga kaluyahon, bangud nga kulang sang kaalam sa pinansyal kag eksperiensia, ikasarang, ukon pagtudlo.
Pagpatawhay bilang resulta sang indi maayo nga kinabatasan, pagpabugal, kag pag-usik sang tyempo.
Kinahanglanon gid nga utang, nga mahimo matabo tungud sang pagpuhunan sa negosyo, pagpanag-iya sang balay, kag edukasyon sang mga kabataan.

Sa pagtalupangod sang mga punto nga yara sa ibabaw, pamangkota ang imo mga myembro sa klase kun diin nga utang ang sarang malikawan, kag diin ang pwede marasonan. Ngaa?