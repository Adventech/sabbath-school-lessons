---
title:  Ang Problema sang Pag-utang
date:   29/01/2023
---

`Basaha ang Deuteronomio 28:1, 2, 12. Ano ang pinakamaayo nga handum sang Dios para sa Iya mga kanaakan bahin sa pag-utang? Paano nila malambot ang ini nga kahimtangan? Kag bisan pa nga ang ini nga kontexto tama kalain gikan sa aton, ano nga prinsipyo ang aton sarang makuha gikan sa sini nga kontexto kag maaplikar sa aton subong?`

Ang pagtoon nagapakita nga may yara sang tatlo ka nagapanguna nga mga rason nga ang katawhan nakaangon sang pinansyal nga kabudlayan. Nasulat ini sila diri sang pasunod gikan sa pinakamataas nga bahin.

Ang una amo ang pagkawalay-hinalung-ong. Madamo sang katawhan, bisan pa mga edukado, ang indi makahibalo sa pagdumala pinansyal. Wala sila makatoon sang mga biblikanhon ukon secular nga mga prinsipyo sa pagdumala sang kwarta. Apang, may yara sang paglaum! Ang ini nga leksyon magahatag sang isa ka simple nga talamdan sang sini nga mga prinsipyo kag kun paano ini maaplikar. 

Ang ikaduha nga rason para sa kabudlayan sa pinansyal amo ang paghamkon, ukon pagkamaiya-iyahon. Bilang sabat sa ginabantala kag personal nga handum, ang katawhan nagagawi sang sobra sa ila kinitaan. Indi sila gusto nga magkabuhi, magdala, ukon magsuksuk sang kun ano nga ila lang masarangan. Madamo sa sini nga katawhan ang nagabatyag man nga tuman na sila ka imol sa paghatag sang ikapulo. Ang resulta, nagakabuhi sila nga wala ang nasaad sang Dios nga kaalam kag pagpakamaayo (tan-awa ang Mal. 3:10, 11; Mat. 6:33). May yara man sang paglaum para sa sini nga katawhan, apang nagakinahanglan sang isa ka pagbag-o sang tagiposoonâ€”kag isa ka espiritu sang pagkakontento.

Ang ikatatlo nga rason nga ang katawhan nagaangkon sang kabudlayan sa pinansyal amo ang personal nga kalamidad. Mahimo nga nakaeksperiensia sila sang isa ka malala nga masakit nga wala sang nagakaigo nga Health Insurance. Mahimo nga ginpabay-an sila sang palagasto nga asawa ukon bana. Ang natural nga kalamidad mahimo nga nagguba sang ila mga pagkabutang. Ukon mahimo nga natawo kag nagdaku sila sa tuman nga kaimolon. May yara man sang paglaum para sa sini nga mga katawhan. Bisan pa nga mas mabudlay ang ila dalanon, ang ila mga kabudlayan sarang malampuwasan. Ang pagbag-o mahimo nga matabo paage sa suporta sang Kristohanon nga mga abyan; laygay ukon pagbulig sang diosdon nga manuglaygay; pagpangabudlay nga ginaupdan sang maayo nga edukasyon; kag pagpakamaayo kag paggiya sang Dios. 

Bisan ano paman ang rason, bisan kaugalingon pa nga sayup ini sang isa ka persona, ang utang sarang nga mapahaganhagan. Apang, yadtong mga yara sa utang dapat maghimo sang pagbag-o sa ila mga kabuhi, sa ila paggasto, kag sa ila mga prayoridad sa pinansyal.

`Basaha ang 1 Timoteo 6:6-9. Ano ang ginpamolong ni Pablo diri nga dapat naton tanan talupangdon? Ano ang kahulugan sa imo sang sini nga mga polong, kag sa ano nga paage nga imo masunod sing maayo ang kun ano nga ginatudlo sang Polong diri?`