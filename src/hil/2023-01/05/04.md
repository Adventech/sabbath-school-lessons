---
title:  Paano Makatibawas sa Utang
date:   31/01/2023
---

`Basaha ang Hulubaton 22:7. Sa ano nga bagay nga naidalum kita sa pag-ulipon sang nagpautang?`

Ano ang sarang mahimo agud makalikaw gikan sa sining indi maayo nga kahimtangan? Kun yara ka sa kautangan, ang masunod nga talamdan magabulig sa imo nga magsugod sang isa ka proseso para makatibawas sa utang. Simple lamang ang plano. May yara ini sang isa ka pangatarungan kag tatlo ka mga tikang.

Ang pangatarungan isa ka pagpakigsaad sa Dios nga mangin matutum sa pag-uli sang Iya balaan nga ikapulo agud makabaton sang Iya kaalam kag pagpakamaayo. Nalangkag Sia nga pakamaayohon yadtong nagatuman sa Iya.

Ang Una nga Tikang amo ang pagdeklarar sang pagpugong sa dugang nga utang: wala na sang dugang nga paggasto. Kun indi ka maghulam sang kwarta, indi kana makautang. Kun indi kana maghulam sang kwarta, indi na madugangan ang imo utang.

Ang Ikaduha nga tikang amo ang paghimo sang isa ka pagpakigkatipan sa Dios nga gikan sa sini nga tion, kun Sia magpakamaayo sa imo, bayaran mo ang imo mga utang sa pinakamadali nga tion. Kun ang Dios magpakamaayo sa imo pinansyal, gamita ang kwarta agud mabuhinan ang imo utang—indi sa pagbakal sang dugang pagid nga mga butang. Ang ini nga tikang possible nga amo ang pinaka-importante. Kun ang mga tawo makabaton sang wala ginapaabot nga kwarta, ginagasto nila ini gilayon. Indi paghimoa ina, sa baylo, gamita ini sa imo plano nga mabuhinan ang imo utang.

Ang ikatatlo nga tikang amo ang paghimo sang praktikal nga bahin. Maghimo sang isa ka listahan sang tanan nimo nga mga utang, halin sa pinakadaku pakadto sa pinakagamay. Para sa kalabanan nga mga pamilya ang utang sa balay yara sa pinakababaw sang listahan, kag ang credit card ukon personal nga utang yara sa idalum. Magsugod paage sa paghimo sang listahan sang pinakamanubo nga balayran sang tagsa nimo ka utang kada bulan. Sunod sina, dobleha ukon padakua ang imo bayad sa kun ano nga paage nga imo mahimo sa utang nga yara sa idalum sang listahan. Malipayon ka nga masurprisa kun daw ano kadasig nga matapos mo ang inang pinakagamay nga utang. Niyan gamiton mo ang kwarta nga imo nabayad sa utang nga yara sa pinakadalum para edugang sa balayran nga nagsunod sa listahan pasaka. Sa imo pagkahuman bayad sa imo pinakagamay nga utang, makaangkon kana sang kwarta para ebayad dugang sa sunod nga mas daku nga utang.

Maathag nga indi gusto sang Dios nga may utang kita. Kun mahimo na ang pagpakigkatipan, madamo sang mga pamilya ang makaeksperiensia nga ang Dios nagpakamaayo sa ila sa wala nila ginapaabot nga pamaage, kag ang utang madasig nga napanubo sang sa ila ginahunahuna. Paage sa pagsunod sa sining tatlo ka simple nga mga tikang, madamo sang mga pamilya ang nahilway sa utang. Maangkon muman ini! Paage pag-una sa Dios, mabaton nimo ang Iya kaalam kag pagpakamaayo sa pagdumala sang kun ano nga Iya nasalig sa imo.

`“ ‘Panginluwas kamo sa gugma sa cuarta, kag magcontento sang yara sa inyo; kay sia nagsiling, "Indi ko ikaw nga mas-a pagpalugaw-an ukon pagpatumbayaan ko ikaw’ ” (Heb. 13:5). Paano ang pag-aplikar sang sini nga mga polong makabulig sing daku sa katawhan nga makalikaw sa pagpangutang?`