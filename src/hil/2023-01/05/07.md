---
title:  Dugang nga Pagtoon
date:   03/02/2023
---

Ang tatlo ka tikang para makatibawas sa utang makita sa isa ka pahina sang sinulatan ni Ellen G. White. Ang pagpahayag nadugang agud mapatalupangod ang mga punto sini.

“Mangin determinado nga indi na magdugang sang iban pa nga pag-utang. Tagudilii ang imo kaugalingon sa linibo nga mga butang sa baylo nga magpangutang. Amo ini ang mangin pagpakamalaut sa imo kabuhi, ang malubong sa utang. Likawi ini kaangay nga nagalikaw ikaw sa sulalob.

“Maghimo sang isa ka sagrado nga pagpakigkatipan sa Dios nga paage sa Iya pagpakamaayo pagabayaran mo ang imo mga utang kag niyan indi na maghulam sa tawo sang bisan ano kun ikaw nagakabuhi sa linugaw kag tinapay….indi magluya, indi madiskoryo, ukon magtalikod. Indi pagpasugti ang imo gusto, epanginwala ang ginahandum sang imo tiyan, tipona ang imo sinselyo kag bayari ang imo mga utang.

“Solbara ini sa Pinakamadali nga tinion. Kun makatindug ka bilang isa ka hilway nga tawo liwat, nga wala sang bisan ano nga utang sa tawo, naangkon nimo ang daku nga kadalag-an.”—Counsels of Stewardship, p. 257.

Kun kinahanglan mo ang dugang nga bulig agud mahilway sa utang, testingi ang ini nga mga punto:         

Magsulat sang isa ka pagbadyet. Maghimo sang isa ka simple nga badyet paage sa paglista sang tanan mo nga kinitaan kag galastohan/ginabakal sa sulod sang tatlo ka bulan. Madamo ang nasurprisa sa paghibalo kun daw ano kadaku ang ila nagasto sa indi man gid kinahanglanon nga mga butang.

Gub-a ang Credit Cards. Ang Credit Cards isa sa pinakadaku nga ginhalinan sang mga utang sang kada pamilya. Tama ini kahapos gamiton kag tama kabudlay bayaran. Kun makita nimo nga indi ka makabayad sa kabilogan nga balayran sini kada bulan, ukon ginagamit mo ini sa pagbakal sang mga bagay nga wala muman lang kuntane nabakal, dapat mo gubaon ang imo credit card antes paman ini maguba sa imo ukon sang inyo pag-asawahay ukon ang duwa gid ang maguba sini. 

Magsugod sa Pag-ekonomiya. Kun kis-a wala kita nakahibalo kun daw ano kadaku ang aton masupot sa aton ginagasto kada bulan paage lamang sa pagkamaid-id nahanungud sa pipila ka magagmay nga butang nga aton ginabakal. Hinali nga nadugang ini.

**Mga Palamangkutanon nga Paga-diskusyunan**:

`Ang kadakuon sang utang sang madamo nga mga pungsud, subong man sang kada isa makahalawhaw. Ano ang imo nangin eksperiensia bahin sa pag-utang kag problema nga natuga sang pag-utang sa imo ukon sa iban?`

`Ano ang sarang mahimo sang imo lokal nga iglesia agud mabuligan ang mga myembro nga maton-an ang pagdumala sang utang ukon mga isyu sa pinansyal?`

`Ano ang pipila ka mga saad sa Bibleya nga sarang mo maangkon agud makabulig nga mapangapinan ang imo kaugalingon gikan sa pagpangganyat sang kalibutan kag peligro sa pinansyal nga madolot sa aton sang paghamkon?`