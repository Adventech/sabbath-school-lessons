---
title:  Kabahin Kita sa Pamilya sang Dios
date:   01/01/2023
---

`“Sa sining kabangdanan ginaluhud ko ang akon mga tuhud sa atubangan sang Amay, nga gikan sa iya ginahingalanan ang tagsa ka panimalay sa langit kag sa duta” (Efe. 3:14, 15).  Ano nga imahin ang ginpadumdum sa sini nga bersikulo, kag ano nga paglaum ang makita diri?`

Sa nahauna nga bahin sang pagministeryo ni Jesus, nagpahayag Sia sini, “ ‘Busa pangamuyo kamo sing subong sini: Amay namon nga yara sa langit, Pakabalaanon ang imo ngalan’ ” (Mateo 6:9).  Sang ulihi ginsulit Niya ang pareho man nga pangamuyo sing pribado sa Iya mga gintoton-an (Lucas 11:2).  Si Jesus nagsiling sa aton nga pagatawgon ang Iya Amay bilang, “Amay namon nga yara sa langit.”  Sang nasugata ni Jesus si Maria pagkatapo sa sang Iya pagkabanhaw, gusto Niya nga hakson Sia.  “Si Jesus nagsiling sa iya, "Dili ka magkapyut sa akon, kay wala pa ako makakayab sa Amay; apang kadto ka sa akon mga kauturan kag isiling sa ila, makayab ako sa akon Amay kag inyo Amay, sa akon Dios kag inyo Dios’ ” (Juan 20:17).

Tungud nga pareho ang aton Amay ni Jesus, utod naton Sia, kag mga mag-ululutod kita tanan babayi kag lalaki sa Ginoo.  Si Jesus nangin myembro sang dutan-on nga pamilya agud mangin myembro kita sang langitnon nga pamilya.  “Ang pamilya sang langit kag pamilya sang duta nangin isa.”—Ellen G. White, The Desire of Ages, p. 832.

`Basaha ang Exodo 3:10; Exodo 5:1; kag Galacia 3:26, 29.  Ano ang masiling sang sini nga mga bersikulo nahanungud sa kun ano ang pagtamud sang Dios sa aton?  Ngaa makapadasig ini sing daku sa aton? `

Baliskad sa isa ka panan-awan sang pagtuga nga kun sa diin mga resulta lamang kita sang mabugnaw, wala sing kabalaka nga mga pagsolondan sang ebulosyon, ang Kasulatan nagatudlo indi lamang nga yara gid ang Dios, kundi nga ginahigugma Niya kita kag nagatamud sa aton sa isa ka mahigugmaon nga paage nga ang imahin sang pamilya masami nga nagamit sa kasulatan agud malaragway ang ina nga relasyon.  Bisan pa si Jesus nagtawag sa Israel nga “Akun katawhan,” ukon sa aton bilang “mga anak sang Dios,” ukon nagapatuhoy sa Dios bilang “aton Amay,” ang punto pareho lang gihapon: Ang Dios nagahigugma sa aton sa pamaage sang nagakadapat nga paghigugmaanay sang pamilya sa isa kag isa.   Tama ini ka maayo nga balita sa tunga sang kalibutan nga tama kagamo!

`Imadyina ang isa ka kalibutan nga kun sa diin ginatratar naton ang kada isa bilang pamilya.  Paano naton maton-an nga kabigon sing maayo ang tanan nga tawo bilang aton mga utod nga lalaki kag babayi?`