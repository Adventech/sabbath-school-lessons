---
title:  Teacher Comments
date:   06/01/2023
---

#### Bahin I:  Kabilogan nga Paglantaw

“Ang importansia sang pamilya sa dumaan nga Israel nabase….sa kamatuuran nga sa sadto nga mga adlaw isa yadto ka sosyodad sang pagsimba.”—T.K. Cheyne kag J. Sutherland Black, Encyclopedia Biblica (New York: MacMillan Company, 1903), p. 1498.  Ang pamilya nadesinyo para mag-alagad sa Dios.  Ang orihinal nga plano sang Dios amo ang pagtuga sang isa ka daku nga pamilya sa duta nga mangin kabahin sang langitnon nga panimalay (Efe. 3:10-15).  Ang Iya karakter, nga napahayag sa tagiposoon kag hunahuna sang Iya nagpakasala nga mga kaanakan, mapahayag sa tagsa ka nagasunod nga henerasyon (Gen. 1:26-28).  Ang pagpakamaayo kag mga dolot paga-gamiton para sa kahimayaan sang Dios kag pagpakamaayo sa kalibutan.  Ang ina nga mga pagpakamaayo kag mga dolot dapat mangin tiglawas sang matuud nga ginhalinan sini (Sal. 24:1, 2).

Sa Eden, ang Dios nagpahamtang sang una nga negosyo sang pamilya sa kasaysayan sang kalibutan.  Ang kompanya napaidalum sa pag-atipan sang Iya kaanakan, apang kinahanglan nga dumalahan nila ini suno sa kabubut-on sang Amay (Gen. 2:15-17).

Tungud sa sala, ang Dios nagpadala sang Iya hinigugma nga Anak agud luwason ang tagsa ka myembro sang pamilya (Juan 3:16), kag, subong nga adlaw, ang Dios nagpadala sa ila nga magpangabudlay sa Iya ngalan, bilang mga natubos kag napasag-uli paage sa Iya bugay.  Ang Dios nagapangita gihapon sang mga kaanakan nga magpangabudlay para sa Iya, mga kaanakan nga matutum mag-uli sang mga ginansia sang Iya negosyo nga natugyan sa ila (Mat. 21:33-41).  Ang Dios nagatawag sa Iya mga kaanakan gikan sa tunga sadtong nagabantay sang Iya mga kasogoan, tungud nga sila nagahigugma sa Iya (1 Juan 5:3).  Bangud sang mga dolot nga nahatag Niya sa ila, ang ining manugpangabudlay mangin pagpakamaayo sa iglesia kag sa kalibutan tubtub nga ang Iya buluhaton matuman sa aton kag paage sa aton (Fil. 1:6), kag magapauli kita sa balay sang Amay bilang isa ka pamilya (Juan 14:1-3).

#### Bahin II:  Komentaryo

Paghangup sang Pagkatulugyanan sa Pamilya sang Dios
Mga Titulo nga nagapatuhoy sa pagkasoberano sang Amay.
Ang tanan nga mga kaanakan sang Dios Iya tulugyanan.
Ang mga pagkabutang sang pamilya napahulam sang Amay. 
Ang bahandi sang pamilya natipon sa langit.

**Bahin A: Mga Titulo nga Nagapatuhoy sa pagkasoberano sang Amay.**

_1. Manunuga._  Ang konsepto sang Kristohanon nga pagkatulugyanan nabase sa pagtoo nga ang Dios amo ang Manunuga sang tanan nga butang.  Kinahanglanon ang pagbaton nga nagaluntad Sia, Sia ang Manunuga, kag magapadya sadtong nagapangita sa Iya (Gen. 1:1; Heb. 11:1-3, 6).  Ang panan-awan lamang sang nagatoo sa pagpanuga ang nagapasanyog sing nagakaego nga konsepto kag buluhaton sang Kristohanon nga tulugyanan.  Kun ang presensia sang Manunuga sa kabuhi labaw sang sa teoriya, ang lawas sang tumuloo, mga dolot, manggad, kag panahon mabutang sa buluhaton sang Manunuga.  Ang tanan nga mga butang naghalin gikan sa Iya, kag ang tanan nga kabuhi sang tawo dapat egabalik sa Iya, “Kay gikan sa iya kag paagi sa iya kag tungud sa iya ang tanan nga butang. Sa iya ang himaya sa gihapon. Kabay pa” (Roma 11:36).

_2. Amay._  Ang imahin sang amay isa ka yabe sa pagpahangup sang pamilya sa bibleya.  Ang ginapahayag nga amay sa puluy-an (bet ab) nagapatuhoy sa sistema sang mga patriarca, nga kun sa diin ang amay may bug-os nga kinamatarung sa mga pagkabutang kag pamilya, bilang ila manugbantay kag manugpangapin.  Ang amay may yara man sang kinamatarung sa paghukom kag pagdesisyon sa palaabuton sang mga myembro sang pamilya.  Ang amay amo ang sacerdote, kag bilang isa ka pagsolondan, ang pamilya kag relihiyon may hapiit nga kaangtanan (J.E. Maldonado, Fundamentos biblico-teologicos da casamento e da familia [Vicosa, Brasil: Editora Ultimato, 1996] pp. 11, 12).

Walay sapayan sang indi perpekto nga pagpangulo sa tawhanon nga pamilya, ang pipila ka importante nga mga aspeto sang sini nga relasyon nagapasanag sang relasyon sa tunga sang Dios kag sang Iya espirituhanon nga panimalay (Deut. 14:1, Hul. 3:12).

Bilang Amay, ang Dios balaan.  Hari Sia, may pagdumalahan sa langit kag duta.  Manugbantay Sia, manughukom, kag Manluluwan (Mat. 6:9-14; basaha man ang Isa. 33:22).  Bilang sia ka Amay, napun-an sang kaalam ang Dios, tama ka gamhanan, kag tama ka mahigugmaon.  Gane, masaligan naton ang Iya paghukom kag desisyon.  Ang Iya pagtuytuy nangin kag mangin pinakamaayo nga pagtuytuy sa tanan nga tion.  Gane, dapat mangin matutum kita sa pagbantay sang kasogoan sang Amay.

_3. Ginoo._  Ang Hebreo nga polong Adonai (Ginoo) kag Jehova nabadbad sa Griego—Judio nga bersyon sang Daan nga Katipan (LXX) paage sa Griego nga polong Kurios, nga nagakahulugan Ginoo, ang tag-iya sang tanan nga mga butang.  Ang manunulat sang Bag-ong Katipan nagahupot sang pareho man nga konsepto nahanungud sa Ginoo.  Para sa ila, ang polong “Ginoo” (Kurios), nga napahayag nga may pagtoo, nagapakita sang pagkilala sa pagkaDios sang Amay kag sang Anak (Mar. 12:29, 1Tim. 6:15, Jud. 1:4).

Si Pablo nagpahayag nga wala sang nagpahayag nga si Jesus Ginoo kundi paage sa Balaan nga Espiritu (1Cor. 12:3).  Ang tawo lamang nga nahikot sang Balaan nga Espiritu ang makahangup sang pagkaGinoo ni Cristo.  Isa ini ka butang bahin sa konbersyon kag kaluwasan.

Apang, ang pagbaton nga si Jesus Ginoo labaw pa sang sa isa lang ka pormal nga tinaga; isa ini ka pagpahayag sang pagkilala sa Iya kinamatarung bilang Manunuga, Amay, kag Ginoo.  Nagabag-o ini sang kinaiya, ginapatuhuyan, kag prayoridad sa kabuhi.

**Bahin B: Ang Tanan nga mga Kaanakan sang Dios Iya Tulugyanan.**

Ang pagkatulugyanan amo ang pagdumala sang mga pagkabutang sang Dios.  Ang Ginoo nagapadayun sang Iya buluhaton sa pagluwas, ginahimo Niya ini (1) sing kabilogan paage sa iglesia kag (2) sa tagsa ka myembro paage sa pagbulig sang Balaan nga Espiritu.

1\. Sa kabilogan, ang iglesia amo ang panimalay sang Dios.  Ang iglesia amo man ang Iya lawas.  Bangud sina, ang pagtukod sang iglesia mangin makahulugan lamang kun nagabantay ini sa kasogoan sang Amay kag Ginoo, bangud nga ang pagkaGinoo sang Anak kag Amay Isa.  Ang iglesia amo ang manugtipig sang mga dolot ni Cristo.  Ang Dios nagapanawagan sa iglesia nga itugyan ang iya kaugalingon kag maghimo sang pagministeryo paage sa mga dolot sini kaangay sang pagministeryo ni Cristo, agud nga ang Ginoo sang iglesia makilala kag masimba bilang Manluluwas kag Ginoo sa bug-os nga kalibutan.  Ang iglesia dapat mangin matutum nga tulugyanan tungud ang Dios naghimo sa iya nga manug-atipan sang materyal kag espiritwal nga mga pagpakamaayo.  Apang, ang pagkatulugyanan sang iglesia wala nagabulos sa responsibilidad sang tagsa ka myembro.

2\. Ang tagsa ka myembro sang iglesia, nagiyahan sang Balaan nga Espiritu, nagakabuhi upod kag Cristo kag sa kay Cristo.  Ang Espiritu amo ang kamunoan sang pagkamatutum nga tulugyanan sa tagsa ka tumuloo.  Ang desisyon sa pag-uli sang ikapulo kag mga halad nga mainalwanon kag tayuyun isa ka espirituhanon nga buluhaton nga dapat maeksperiensiahan sang tagsa ka tumuloo.  Ang ini nga pagkamatutum isa ka sahe sang relihiyoso nga pag-alagad nga indi mabuslan sang pangamuyo ukon iban pa nga mga buluhaton sa iglesia.

“Ang masami nga pagpangamuyo kag tama ka hapiit indi mabaton sang Dios bilang kabaylo sang aton ikapulo.  Ang pangamuyo indi makabayad sang aton utang sa Dios.”—Ellen G. White, Messages to Young People, p. 248.

Sa Daan nga Katipan, ang dignidad sa posisyon sang amay nasaylo sa anak, nga gintugyanan sang amay sang katungdanan sa paghimo sang relihiyoso nga buluhaton (J.E. Maldonado, Fundamentos Biblico—Teologicos da Casamento e da Familia, [Brazil: Editora Ultimato, 1996] p. 12).  Sa aton relasyon sa kay Ginoong Jesus, ginapasidunggan Niya kita bangud sang aton pagkamatutum nga tulugyanan sa tanan nga bahin sang aton kabuhi.

Ang Dios may yara permi sang Iya matutum nga katawhan sa duta, kag karon yara ikaw kag ang iglesia para sa Iya—nga Iya kaugalingon nga pamilya—agud magbantala sang Iya kabubut-on sa kalibutan.  Ang daku kag dungganon nga buluhaton nga ginbutang sang Dios sa aton mga kamut nagakinahanglan sang bug-os nga pagpanugyan sang kun ano nga aton naangkon kag kun sin-o kita.  Gane, gintawag kita nga magtugyan sing bug-os sang aton materyal kag personal nga mga pagkabutang sa kay Cristo kag sa Iya buluhaton. 

**Bahin C. Ang mga Pagkabutang sang Pamilya Napahulam sang Amay.**

_1. Espiritwal._  Kun sa aton lang kaugalingon, wala kita sang handum ukon gahum nga mangin matutum; apang ang bugay nagabuyok sa aton nga makaharmoniya sa kabubut-on sang Ginoo.  Ginakalipay gihapon naton ang Iya presensia kag ang Iya gahum.  Nagapabilin Sia sa aton paage sa Balaan nga Espiritu.  Paage sa pag-angkon sang Balaan nga Espiritu, naangkon naton si Jesus.

Si Jesus nagbobo man sang Iya mga dolot sa Iya iglesia paage sa Espiritu.  Isa ka matuud nga milagro sang gugma sang Dios nga ang makasasala nga katawhan nagpanugyan sang ila kaugalingon kag mga dolot nga mainalwanon para sa maayong balita.  Ang Dios naghatag sa aton sang espirtuhanon nga mga hiyas, kag dapat kita magsabat sa Iya pagkamainalwanon paage sa pagamit kag pagpatubo sang sini nga mga hiyas para sa buluhaton sang Ginoo.

_2. Materyal._  Ang materyal nga mga pagkabutang mga dolot man gikan sa Dios.  Sa Eden, ang aton una nga mga ginikanan nakabaton sang isa ka masangkad kag bilidhon nga propedad, napun-an sang mga kahayupan, mga tanum, kag mga bahandi (Gen. 2:8-17).  Apang indi sila makakaon sang bunga sang gindumilian nga kahoy.  Wala sang hilo sa sulod sang bunga nga nagdolot agud ini dumilian; sa baylo, ang Dios nagbutang nga gindumilian ini agud matilawan ang ila pagkatampad sa Iya kag sa Iya kasogoan (Gen. 2:15-17).

Ang handum para sa bahin nga gindumilian sang Dios nagresulta sang paglapas kag sala nga nagdul-ong sa katawhan nga mag-antus sang bayad nga amo ang kamatayon.  Sa subong nga panahon, nakabaton man kita sang materyal nga mga pagkabutang, ang iban sa aton madamo ang iban diotay, apang ang pagtilaw sa Eden nasulit sa aton kabuhi.

Ang Dios nagapaabot sa Iya katawhan nga mangin matutum sa materyla nga mga pagkabutang, agud nga indi naton masulit sa aton kaugalingon nga eksperiensia ang handum para sa bahin nga Iya ginpain para sa Iya kaugalingon (Mal. 3:8).  Ang pagkamatutum kag karakter natilawan para sa walay katubtuban nga kabuhi.  Paage gid lamang sa pagpanghikot sang Balaan nga Espiritu nga makasarang kita sa pagkilala sa Dios bilang aton Manunuga, aton Amay, kag aton Ginoo.  Ang ini nga paghangup nagabaylo sang aton panan-awan.

**Bahin D: Ang Bahandi sang Pamilya Natipon sa Langit.**

Ang pagtipon sang bahandi sa langit nagakahulugan sang pagpuhunan sa buluhaton sang Dios.  Ang langitnon nga kasoldadosan nalakip sa buluhaton nga upod sa aton.  Ang aton langitnon nga pagpuhunan nagakinahanglan sa aton nga unahon anay ang ginharian sang Dios, labaw sa tanan nga butang (Mat. 6:33).  Ang langit nagakabalaka nahanungud sa kun ano ang nagakatabo sa duta, elabi nagid sa buluhaton sang Dios bahin sa pagtubos.  Si Jesus personal nga nalakip sa sini, nagalantaw sa tagsa ka matutum kag mainalwanon nga binuhatan (Mal. 3:8-10, Mat. 25:31-46).  Nakita ni Jesus ang halad sang imol nga balo (Mar. 12:41-44), kag nakita man Niya gyapon kita subong.


#### Bahin III:  Pag-aplikar sa Kabuhi

A. Ang Dios amo ang Manunuga, Amay, kag Ginoo, kag kita Iya mga kaanakan kag mga tulugyanan.  Ang ini nga titulo nagapakita sang Iya kinamatarung, subong man sang Iya mahigugmaon nga pagkabalaka kag dolot nga kaluwasan.  Utang naton sa Iya ang tanan nga kun ano kita, ang yara sa aton, kag paglaum para sa walay katubtuban.

Diskusyune sa imo klase ang aton mga motibo para sa pagtuman sa Dios, kaangay sa pag-uli sang ikapulo kag mga halad ukon para sa pagpangbudlay sa iglesia, kag para sa pagbulig sa aton mga isigkatawo.
Paano ang imo mga estudyante nga mabuyok paage sa kahadluk sa langitnon nga paghukom?
Paano sila mabuyok paage sa pagpasalamat sa kay Jesus nga ila Manunuga kag Manluluwas?
Paano nila mabatyagan nga mabuyok sang mga pagpakamayo nga ila nabaton gikan sa Dios nga baylo para sa ila pagkamatutum sa Iya?
Paano sila mabuyok paage sa pagkalipay para sa gugma sang Dios kag pagpakigbahin sa Iya buluhaton? 

B. Ang sala naghimo sa aton nga magpatuhoy lamang sa kaugalingon kag mangin maiya-iyahon.  Tungud sang pagkahulog sa sala, nadula ang aton orihinal nga pagkabalaan nga nagtangdo sang Dios sa aton.  Gane, dapat naton pahanugutan ang Ginoo nga mapasag-uli kita.  Ang Iya nagapasag-uli nga buluhaton sa aton makasasala nga kinaiya ginalakipan sang pagsangkap sa aton sang “…handum kag gahum sa paghimo sang kun ano nga nagapahamuut sa Iya” (Fil. 2:13, NLT).

“Ang sala wala lamang nagapahilayo sa aton gikan sa Dios, kundi ginalaglag man sa kalag sang tawo ang handum kag ikasarang sa pagkilala sa Iya.  Misyon ni Cristo nga madula ining tanan nga mga binuhatan sang yawa.  Sa paminsaron nga napaluya sang sala, nadulman nga panghunahuna kag napatiko nga desisyon, may yara Sia sang gahum nga mapabakod kag mapasag-uli.”—Ellen G. White, Education, p. 29.

Magpili sang magabuluntaryo sa pagbasa sang Malaquias 3:8, Santiago 2:14-26, kag 2Corinto 5:18, 20.  Kag pangabaya ang imo klase nga diskusyunan ang masunod nga mga palamangkutanon:

Paano ako makakooperar kay Jesus para sa akun espirituhanon nga pagtubo?
Ngaa nga ginakinahanglan sang Dios ang matutum nga pag-uli sang akun ikapulo kag mga halad sa pagsuporta sang Iya buluhaton sa duta?
Ano ang buut silingon sang ginasiling nga ang pagtoo nga walay binuhatan patay?  Paano ang akun pagtoo mapahayag paage sa akun mga binuhatan?  
Ano ang buluhaton sa pagpasag-uli nga ginahatag ni Cristo sa Iya katawhan?