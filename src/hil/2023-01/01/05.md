---
title:  Mga Katungdanan sang mga Miyembro sang Pamilya sang Dios
date:   04/01/2023
---

Nagakalipay kita tanan sa espirituhanon kag temporaryo nga mga pagpakamaayo kag mga dolot nga nahatag sang Dios sa aton.  Daw ano ka matahum ang paghibalo nga “kabahin kita sang pamilya.”

`Basaha ang Deuteronomio 6:5 kag Mateo 22:37.  Ano ang kahulugan sini, kag paano naton ini mahimo?`

Paano nimo mahigugma ang Dios sa “bug-os mo nga tagiposoon, sa bug-os mong kalag, kag sa bug-os mong hunahuna” (Mat. 22:37)? Sing makagalanyat, ang Bibleya naghatag sa aton sang sabat, kag indi man amo sini ang ginapaabot sang kalabanan.

`Basaha ang Deuteronomio 10:12, 13 kag 1 Juan 5:3.  Sa pinolongan sang Bibleya, ano ang aton nagakaego nga sabat sa aton mahigugmaon nga pagpakigrelasyon sa aton Amay sa langit?`

Pagbantay sang kasogoan? Pagtuman sang mga sogo? Ang makasusubo kay para sa madamo nga mga Kristohanon, ang ediya bahin sa pagtuman sang kasogoan (elabi nagid sang ikaapat nga sogo) isa ka legalismo, kag nagasiling sila nga gintawag lamang kita para sa paghigugma sa Dios kag sa paghigugma sa aton isigkatawo sobong sa aton kaugalingon.  Apang, huo, maathag nga mapahayag naton ang aton gugma sa Dios kag sa aton isigkatawo paage sa pagbantay sang Iya mga kasogoan.

“Kay ini amo ang gugma sang Dios, nga bantayan ta ang iya mga sogo” (1 Juan 5:3).  Naandan naton nga talupangdon ang ini nga bersikulo nga tungud ginahigugma naton ang Dios, gane, ginabantayan naton ang Iya mga sogo.  Maayo ina.  Apang mahimo man naton mabasa ini bilang “ini amo ang gugma sang Dios,” kun sayoron, nahibaloan naton kag naeksperiensiahan ang gugma sang Dios paage sa pagbantay sang Iya mga sogo.

Sa Mateo 7:21-27, si Jesus nagsiling nga yadtong nagapamati kag nagatuman sang mga polong sang Dios ginapaanggid sa isa ka malaam nga manunukod nga nagtukod sang iya balay sa matig-a nga bato.  Yadtong nagapamati apang wala nagtuman ginkaangay sa isa ka buangbuang nga manunukod nga nagtukod sang iya balay sa balas—kag nagresulta sang kalaglagan.  Pareho sila nga nakabati sang polong; ang isa nagtuman, ang isa wala.  Ang resulta nakahimo sang kinalain sa tunga sang kabuhi kag kamatayon.

`Hunahunaa ang nahanungud sa kaangtanan nga yara sa tunga sang paghigugma sa Dios kag pagtuman sang Iya kasogoan.  Ngaa nga ang paghigugma sa Dios mapahayag sa sina nga paage? Ano ang yara sa pagbantay sang kasogoan nga sa pagkamatuud nagapahayag sang sina nga paghigugma? (Ediya: hunahunaa kun ano ang madolot sang indi pagtuman sa Iya kasogoan.)`