---
title:  Bahandi sa Langit
date:   05/01/2023
---

`“Dili kamo magtipon sa inyo kaugalingon sing mga bahandi sa duta, diin ang sipit kag ang tuktuk nagapapas kag diin ang mga makawat nagaguhab kag nagapangawat, kondi magtipon kamo sa inyo kaugalingon sing mga bahandi sa langit, diin walay sipit kag tuktuk nga nagapapas kag diin ang mga makawat indi magguhab kag magpangawat. Kay kon diin ang inyo bahandi, didto man ang inyo tagiposoon” (Mateo 6:19-21).  Ano ang importante nga mga kamatuuran ang ginpamolong ni Jesus diri?`

Sin-o bala ang wala nakabasa sang mga estorya sadtong nakatipon sang tuman kadaku nga manggad, apang nadula lamang ini? Ang aton kalibutan isa ka duug nga indi ta masigurado ang nagakatabo: ang mga inaway, krimen, pagpamintas, kag mga kalamidad pwede mag-abot sa isa ka tion kag magakuha sang tanan nga aton ginpangabudlayan kag, bisan pa sang kun ano nga aton naangkon sing tampad kag maminatud-on.  Sa isa man ka tion, ang kamatayon sarang maabot sa aton, gane, tanan ini nga mga butang mangin walay pulus man gyapon.

Sa pagkamatud, ang Kasulatan wala nagahambal sa aton nga sala ang mangin manggaranon ukon ang pag-angkon sang mga manggad; sa baylo, sa sini nga mga bersikulo si Jesus nagpaandam sa aton nga talupangdon ini tanan sing mainalamon.

Ano niyan ang kahulugan sang pagtipon sang bahandi sa langit? Nagakahulugan ini nga unahon mo ang Dios kag ang Iya buluhaton sa imo kabuhi, sa baylo nga unahon ang pagtipon sang kwarta.  Lakip sa iban nga mga butang, nagakahulugan ini sang pagamit sang kun ano nga aton naangkon para sa buluhaton sang Dios, para sa pagpauswag sang Iya ginharian, sa pagpangabudlay para sa iban, kag para mangin isa ka pagpakamaayo sa iban.

Halimbawa, sang gintawag sang Dios si Abram, ginplano Niya nga gamiton si Abram kag ang Iya panimalay agud mapakamaayo ang tanan nga mga panimalay sa duta.  Ang Dios nagsiling kay Abram nga “gintawag abyan sang Dios” (Santiago 2:23), “ ‘Kag himoon ko gikan sa imo ang isa pungsud nga daku, kag pakamaayohon ko ikaw, kag padakuon ang imo ngalan, kag manginpagpakamaayo ka. Pakamaayohon ko ang mga nagapakamaayo sa imo, kag ang nagapakamalaut sa imo pakamalauton ko; kag sa imo pakamaayohon ang tanan nga mga panimalay sang duta’ ” (Gen. 12:2, 3).

“Gani niyan, ang mga tawo nga may pagtoo ginapakamaayo kaupud ni Abraham nga may pagtoo” (Gal. 3:9).  May pareho kita nga mga hangkat nga napahayag sa aton kaangay sang napahayag sa iya.

“Ang kwarta may daku nga bili, tungud sarang ini makahimo sang daku nga kaayohan.  Sa kamut sang mga kaanakan sang Dios isa ini ka kalan-on para sa ginagutom, ilimnon para sa ginauhaw, kag panapton para sa mga hubo.  Isa ini ka pagpangapin para sa ginapigos, kag isa ka pamaage sang pagbulig sa nagamasakit.  Apang ang kwarta indi mangin mas bilidhon sang sa balas kun indi magamit sa pagsakdag para sa kinahanglanon sang kabuhi, sa pagpakamaayo sang iban, kag sa pagpauswag sang buluhaton ni Cristo.”—Ellen G. White, Christ’s Object Lessons, p. 351.

`“Kay kon diin ang inyo bahandi, didto man ang inyo tagiposoon” (Mateo 6:21).  Sa diin bala ang inyo bahandi suno sa imo tagiposoon?`