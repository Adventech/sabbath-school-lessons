---
title:  Manggad nga Para sa Pamilya sang Dios
date:   03/01/2023
---

Ang pinakadaku nga dolot sang Dios sa Iya kanaakan amo si Jesus Cristo, nga naghatag sa aton sang paghidait nga dolot sang pagpatawad, bugay para sa matag-adlaw nga pagkabuhi, kag espirituhano nga pagtubo, kag paglaum sa pag-angkon sang kabuhi nga walay katapusan.

“kay ginhigugma gid sang Dios ang kalibutan sa bagay nga ginhatag niya ang iya bugtong nga Anak, agud nga ang bisan sin-o nga magtoo sa iya indi mawala kondi may kabuhi nga walay katapusan’ ” (Juan 3:16).  “Apang sa tanan nga nagbaton sa iya, nga nagtoo sa iya ngalan, ginhatagan sila niya sing gahum sa pagkamangin-anak sang Dios” (Juan 1:12).

Niyan, ang kaluwasan amo ang sadsaran nga dolot tungud nga kun wala ang ini nga dolot, ano ang iban pa nga aton makuha gikan sa Dios nga may yara sang bili nga nagapadayun sa walay katubtuban? Bisan ano paman ang aton maangkon diri, maabot ang adlaw nga mapatay kita kag mawala kag ang kada isa nga nagadumdum sa aton, kag ang bisan ano man nga maayo nga aton hinimoan malimtan man.  Ang una kag labing importante, dapat naton permi huptan bilang sentro sang aton panghunahuna ang maayong balita, nga si Cristo nagpalansang sa Kruz para sa aton (1Cor. 2:2).

Kag upod sa kaluwasan, ang Dios naghatag sang dugang pagid para sa aton.  Sa sadtong nagakabalaka nahanungud sa ila kalan-on kag panapton, si Jesus nagtanyag sang pagpaumpaw paage sa pagpamolong sini, “ ‘Apang pangitaa anay ninyo ang ginharian sang Dios kag ang iya pagkamatarung, kag tanan ini nga butang idugang sa inyo” (Mat. 6:33).

`Basaha ang Salmo 23:1, Salmo 37:25, kag Filipos 4:19.  Ano ang ginasiling sang sini nga mga bersikulo nahanungud sa pagsakdag sang Dios para sa aton matag-adlaw nga kinahanglanon?`

Sang si Jesus man nag-estorya sa Iya mga gintoton-an nahanungud sa Iya pagbiya sa ila, ginsaad Niya ang dolot sang Balaan nga Espiritu agud magpaumpaw sa ila. “Kon nagahigugma kamo sa akon, magabantay kamo sang akon mga sogo. Kag ako magapangayo sa Amay, kag magahatag sia sa inyo sing isa pa ka Mananabang, agud nga mag-upud sia sa inyo sa gihapon, bisan ang Espiritu sang kamatooran, nga indi mabaton sang kalibutan, kay wala ini makakita sa iya ukon makakilala sa iya; nakilala ninyo sia, kay nagapabilin sia sa inyo, kag manginyara sia sa inyo” (Juan 14:15-17).  “ ‘magatuytuy Sia sa inyo sa bug-os nga kamatooran’ ” (Juan 16:13).

Niyan ang Espiritu mismo naghatag sang espirtuhanon nga mga hiyas sa mga kaanakan sang Dios.  (tan-awa ang 1 Cor. 12:4-11).

Sa pagpalip-ot, ang Dios nga “sa Iya nagakabuhi kita kag nagahulag kag nakaangkon sang aton kabuhi” (Bin. 17:28), ang Dios nga “nagahatag sa tanan nga tawo sing kabuhi kag ginhawa kag sang tanan nga butang’ ” (Bin. 17:25), naghatag sa aton sang prebilihiyo, saad sang kaluwasan, mga materyal nga pagpakamaayo, kag espirituhanon nga mga hiyas agud mangin isa ka pagpakamaayo sa iban.  Sa liwat, kun ano man ang mga materyal nga mga pagkabutang nga aton naangkon, kun ano man nga mga hiyas ukon talento ang nabugay sa aton, may utang kita sa tagsa ka pamaage sa Naghatag sini kun paano naton gamiton ang ini nga mga dolot.