---
title:  Ang Dios amo ang Tag-iya sang Tanan nga Butang
date:   02/01/2023
---

`Basaha ang Salmo 50:10-12;  Salmo 24:1; 1Cronica 29:13, 14; kag Hageo 2:8.  Ano ang mensahe diri, kag ano ang mangin kahulugan sa aton sang sini nga kamatuuran kag ano ang aton mangin pagtamud sa kun ano nga aton naangkon?`

Sumugod sa kapitulo 17, ang tolon-an sang 1 Cronica nagrekord sang handum ni Haring David nga magtukod sang isa ka puluy-an para sa Dios.  Ginpakigbahin niya ang ini nga handum sa kay propeta Natan, nga nagsabat, “ ‘Himoa ang tanan nga yara sa imo tagiposoon, kay ang Dios nagaupud sa imo’ ” (1Cron. 17:2).  Apang sa sina nga gab-e ang polong sang Dios nag-abot kay Natan kag nagtudlo sa iya nga hambalon ang hari nga, tungud nga isa sia ka mangangaway, indi sia makatukod sang balay sang Dios.  Sa baylo, ang iya anak nga lalaki amo ang magahimo sini.  Namangkot si David kun pwede bala nga bisan makadrowing lamang sia sang plano kag makapreparar sang mga materyales sang bilding.  Sang napahanugutan si David sa sini nga pangabay, gingamit niya ang nabilin sang iya kabuhi sa pagtipon sang madamo nga bahin sang binasbasan nga mga bato, sedro, salsalon, bulawan, pilak, kag saway nga “wala sing takus.”  Sang napreparar na ang tanan nga mga materyales para sa bilding kag natipon sa tulukuran sini, ginpatipon ni David ang tanan nga mga lider sang Israel para sa isa ka seremonya sang pagdayaw kag pagpasalamat.

Sa pangamuyo ni David sa publiko nga makita sa 1 Cronica 29:13, 14, ano ang ginhambal niya bahin sa matuud nga ginhalinan sang tanan nga mga materyales sang bilding nga gingamitan niya kag sang katawhan sang tinion kag kwarta para mapreparar? Sa pagkamatuud, nagsiling sia sini “Indi kami makapasidungug sa amon kaugalingon para sa sini tanan nga mga materyales tungud ginabalik lamang namon sa Imo ang Imo pagkabutang.”

Ang ini nga punto importante para sa aton tanan, manggaranon man ukon pigado (apang labi nagid sa manggaranon).  Tungud nga ang Dios amo ang nagtuga sang tanan nga butang (tan-awa ang Gen. 1:1; Juan 1:3; Sal. 33:6, 9), Sia gid ang may kinamatarung nga tag-iya sang tanan nga mga yara palibut, lakip na ang kun ano nga aton naangkon—bisan ano paman kabudlay ukon kaid-id kag katampad ang aton pagpaninguha nga maangkon ini.  Kun indi tungud sa Dios kag sa Iya bugay, wala gid kita sang maangkon; sa pagkamatuud, wala kita kuntane nagakabuhi subong.  Gane, dapat kita magkabuhi permi sa pagrealisar nga ang Dios amo ang nagapanag-iya sang tanan, kag paage sa pagdayaw kag pagpasalamat sa Iya bangud sang Iya kaayo sa aton, mahuptan naton sa aton kaugalingon ang ining importante nga kamatuuran.                   

`“Apang sin-o bala ako, kag ano ang akon katawohan, nga sarang kami sa paghalad sa sining bagay sing kinabubut-on gid?” (1 Cron. 29:14).  Ano ang matahum nga prinsipyo ang napahayag sa sini nga mga polong, kag paano ini nagpakita sang aton nagakadapat nga pagtamud sa Dios kag pagtamud man naton sa kun ano nga aton naangkon?`