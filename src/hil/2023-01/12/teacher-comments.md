---
title:  Teacher Comments
date:   24/03/2023
---

#### Bahin I:  Kabilogan nga Paglantaw

Ang Dios nagsaad sa Iya katawhan sang dutan-on kag walay katubtuban nga mga padya (Deut. 28:1-6; Sal. 58:11; Mal. 3:10-12; Rom. 2:6, 7), suno sa ila mga binuhatan (Roma 2:6, 7; Tito 2:13, 14).  Ang kaangay sina nga padya nagahatag sa aton sang bugana nga pagpadasig nga mangin matutum (Bug. 2:10, Bug. 21:1-7).

Ang katawhan nga patay sa sala (Efe. 2:1-6) indi makapakita sang pagkamatutum.  Indi man sila makahimo sang maayong buhat (Isa. 64:10).  Apang ang Dios nagabanhaw sa aton sa bag-o nga pagkabuhi kay Cristo (Efe. 2:5, 6), nga nagadala sang kaluwasan paage sa bugay sa sadtong magapanugyan sa Iya (Tito 2:11).  Nagapanghikot Sia sa aton sa pagbuut kag sa pagbuhat sang Iya maayong kabubut-on para sa pagluwas sang aton mga kalag (Fil. 2:12, 13) kag para sa kaluwasan sang iban.

Yadtong ginpakamatarung paage sa pagtoo kay Cristo (Rom. 5:1, 2) makabaton sang kabuhi nga walay katubtuban (Tito 3:7) luwas sa bisan ano nga buhat nga ila nahimo (Roma 3:28; Efe. 2:8, 9).  Apang, ang bugay nagahimo sa aton bilang bag-o nga tinuga sa kay Cristo, ang tanan nga mga maayong binuhatan mga bunga sang pagtoo nga ginhatag sang Dios (Efe. 2:8), kag ang binuhatan sang kaluwasan (Sant. 2:14) sa pagkamatuud, nadolot mismo sang Dios (Isa. 26:12).

Ang pagkatulugyanan presente sa materyal kag espiritwal nga pagpakamaayo, para “…Kay ang tanan nga butang nagagikan sa imo, kag gikan sa imo kaugalingon naghatag kami sa imo” (1 Cron. 29:14), lakip ang pagkamatinumanon sa kaluwasan.  Ang tanan nga nagmatutum sa pagamit sang ila panahon, mga dolot, kaugalingon, kag materyal nga mga pagkabutang mga nakautang sa bugay sang Dios, tungud nahanda sila nga mga instrumento nga natandug sang Iya gugma (1Cor. 13:1-3, Gal. 5:6).  Sa ulihi, ang merito nga kinahanglanon para sa mga tinubos agud maangkon ang walay katubtuban nga padya Iya man sang Dios, nga nagapanghikot sa “tanan nga bagay” (1Cor. 12:6; basaha man ang Fil. 2:13).

#### Bahin II:  Komentaryo

**Napadyaan paage sa Kun Ano nga Nahimo sang Dios**

Ang Bibleya nagamit sang nagkalainlain nga mga polong nga may lainlain nga kahulugan para sa kaluwasan.  Ang isa sa mga tinaga amo ang “padya” (sa Hebreo: shaker) sa kahulugan sang pagbayad para sa isa ka kontrata; sweldo; pamasahe; pangmentenar; ukon bayad (Isa. 62:11, Isa. 40:10).  Ang isa pa ka polong (sa Hebreo: eqeb) nagakahulugan “resulta sang,” “isa ka balus,” bilang resulta sang pagkamatinumanon sa kasogoan sang Dios (Sal. 19:7-11).

Sa Bag-ong Katipan, ang Ginoo ginkilala bilang manugpadya (sa Griego: misthapodotes), manugsukot, kag ang Isa nagabayad sang balaydan (Heb. 11:6).  Egahatag Niya sa mga tinubos ang ila padya (Bug. 22:12).  Ang ini nga padya mangin suno sa binuhatan nga ila nahimo sa sini nga kabuhi (sa Griego: ergon).  Ang binuhatan diri, mahimo nga nagakahulugan sang negosyo ukon trabaho sang isa ka tawo, subong man isa ka hinimoan, nabuhat, ukon gin-obra (Bug. 22:12).

Sa pihak nga bahin, ang dolot (sa Griego: karisma), nga amo ang dolot sang kabuhi nga walay katubtuban, baliskad sa bayad (sa Griego: opsonion) sang sala (Roma 6:23).  Sa orihinal, ang “bayad” nagapatuhoy sa isa ka rasyon, sweldo, ukon bayad sa soldado (Roma 6:23).  Ang karisma nagapatalupangud nga ang kaluwasan isa ka dolot (Roma 6:23) kag nga ang maayong binuhatan gikan sa Dios (Efe. 2:10). Apang, ang kamatayon isa ka bayad nga ginbayad paage sa binuhatan (sang sala), nga nahimo nga wala ginkilala ang Dios. 

Subong man, ang kaluwasan bilang isa ka padya ukon bayad isa ka karisma (isa ka dolot).  Ang ini nga dolot wala naghalin gikan sa personal nga binuhatan (sa Griego: ergon) kundi gikan sa buhay nga nahatag sa aton agud maghimo sang maayong buhat (ergon) (Efe. 2:8-10).  Sa pagpaanggid, ang binuhatan sang tawo sala, kag ang bayad (opsonion) sini kamatayon (Roma 6:23, Gal. 5:19-21).  Ang palamangkutanon dapat epamangkot, sin-o ang nagadala sang maayong binuhatan? Sa wala sang pagduhaduha, ang Dios mismo, paage sa Iya bugay.  Ang bugay sang Dios nagabunga sang pagkamatutum nga tulugyanan sa kabuhi sang tumuloo; apang, ang kailigbon nagadul-ong lamang sang binuhatan sa kalaglagan.

**Ginpadyaan Tungud Mga Anak Sila**

Ang pagkamatutum sang mga balaan naghalin gikan sa kamatuuran nga mga kanaakan sila, natawo liwat paage sa konbersyon.  Si Adan kag Eva mga anak sang Diso sa Eden, nga kun sa diin mga tulugyanan lamang sila sang duta nga ginmando sa ila sang Dios nga pagaatipanon (Gen. 2:15).  Ang ini nga pagplastar nagapabilin nga ginapatuman pagkatapos nga nagsulod ang sala sa kalibutang (Gen. 3:23) tungud ang duta ginapanag-iyahan sang Ginoo (Gen. 14:19, 20; Sal. 24:1).  Bilang mga kaanakan sang Dios, si Adan kag Eva orihinal nga natuga agud mangin matutum nga tulugyanan, hilway gikan sa pagkondenar sang sala.

Apang, ang sala naghimo sa aton nga mangin anak sang kasingkal (Efe. 2:3).  Apang napasag-uli ang langitnon nga pagkaginikanan (Juan 1:12) paage sa bugay ni Jesus, kag nangin kaanakan kita liwat sang Dios (2Cor. 6:18).  Ang Griego nga polong diatheke (katipan) nagapahangup sang isa lamang ka partido nga pagpakigrelasyon sang isa ka katipan i(Heb. 9:15), nga kun sa diin yadtong nangin anak makabaton, paage sa pagtoo, sang kaluwasan bilang panublion gikan sa Amay (Roma 8:16, 17).  Nabaton nila ang ini nga panublion, indi bilang mga dumuloong (Efe. 2:12, Col. 1:21), ukon paage sa binuhatan sang unud, kundi paage sa pagtoo (Roma 4:4, 5).  Gane, ang matutum nga pagkatulugyanan sang aton mga dolot, panahon, ikapulo kag mga halad, kag aton kusug nagatubo gikan sa isa ka eksperiensia sang pagpakigrelasyon sa tunga sang Ginoo kag sa aton nga Iya mga tulugyanan.  Ang ini nga relasyon sa pagpakigkatipan, sa tunga sang Amay kag sa Iya mga kaanakan nagsugod sa isa ka bag-o nga pagkatawo kag nagapadayun sa pagpakighalobilo sa Dios.

Dugang pa, sa Griego, ang konsepto sang tulugyanan (oikonomos) (Lucas 12:42; 1Cor. 4:1, 2; 1Ped. 4:10) nagakahulugan sang isa ka tawo nga nagaatipan sang negosyo ukon propedad sang iban kag dapat magahatag sang husay agud mabaton ang padya nga para sa iya.  May yara man sang obligasyon, pagpakamaayo, ukon pagpakamalaut sa sini nga relasyon sang pagpakigkatipan (Sa Hebreo: berith).  Ang pagkamatutum sa katipan nagadepende sa bugay sang Dios kag indi sa tawo.  Sa pagpabag-o liwat sang katipan paage sa konbersyon, ang Dios nagsulat liwat sang Iya kasogoan sa aton mga hunahuna kag mga tagiposoon, kag mangin katawhan kita Niya (Jer. 31:31-34).

**Ang Premyo kag ang Purunpurung mga Dolot**

Ang padya sang mga tinubos napahayag sa Bibleya bilang isa ka “premyo” (sa Griego: brabeion) nga nahatag sa mga nagdaug sa mga hampang sa estadyum sang una nga panahon (1 Cor. 9:24, Fil. 3:14) kag bilang isa ka “purungpurung” nga madaugan sa isa ka paindis-indis (1 Cor. 9:25).  Ang pag-angkon sang sini nga padya ginalakipan sang pagbatas kag pagsakripisyo sa kaugalingon sa bahin sang mga Kristohanon (1 Cor. 9:26, 27).

Ang kasiguruhan sang aton kadalag-an wala nagapalikaw sa kapipit-an sa panahon sang pagpanlakaton.  Kaangay ni Jesus nga, bilang Anak, nagdesisyon nga himoon ang kabubut-on sang Amay, walay sapayan sang kapipit-an kag pag-antus (Heb. 5:8), kita man, bilang mga anak sang Dios, magabatas sang mga kasubo sa sini nga kabuhi (Fil. 1:29, Juan 16:33).  Himoon naton ini nga wala nagakuha sang aton panolokan gikan sa premyo, bisan pa nga nagakahulugan ina nga dapat naton pamatukan kag likawan ang tanan nga butang nga makahalalit, kaangay sa ginahimo sang isa ka atleta.

Ang Bibleya nagatudlo man sa aton nga ang tanan nga aton naangkon, sa sini nga kalibutan, ginapanag-iyahan sang Dios.  Nagakabuhi kita, nagagiho, kag yara karon tungud lamang sa Iya (Sant. 1:17).  Subong man, tungud nga ang tanan nga mga materyal nga dolot naghalin gikan sa Dios, ang tagsa ka maayong buhat sa espirituhanon nga aspeto naghalin gikan sa Iya (Efe. 2:10).

Gane, ang merito para sa padya nga ehatag sa mga tinubos Iya gid lamang sang Dios, nga nagapanghikot sa matutum nga magbuhat kag maghimo sang Iya maayong kabubut-on (Fil. 2:13).  Ang mga tinubos napadyaan bangud sa pagbaton, kag indi pag-untat sa buluhaton sang Dios sa ila mga kabuhi, bangud nagapati sila nga si Jesus (Juan 6:28, 29) amo ang “Pamuno kag Manughatag sang tanan nga butang sa tanan nga duug” (Efe. 1:23).

**Kompleto nga Pagkatulugyanan bilang isa ka Padya**

Ang kristohanon nga pagkatulugyanan isa ka praktikal nga espiritwalidad kag pagkamatutum (1Cor. 4:2), bilang pasundayag paage sa binuhatan ni Adan kag Eva sa ila nahulug sa pagpakasala nga estado sa Eden.  Ang Eden, nga nadula bangud sang pagkadimatutum nga pagkatulugyanan ni Adan kag Eva, napasag-uli paage sa himpit kag pagkamatutum nga pagkatulugyanan ni Jesus, nga nag-una sa pagpangita nga himoon ang kabubut-on sang Amay (Mat. 26:42, Juan 5:30).  Nakita ni Jesus ang resulta sang Iya binuhatan kag nakontento (Isa. 53:11).  Bilang ikaduha nga Adan, napasag-uli ni Jesus sa katawhan ang langitnon nga imahin, subong man ang pagkatulugyanan nga nawala paage sa una nga Adan (1 Cor. 15:45-58).

Ang mga tinubos pareho man nga makontento sa pagtan-aw, indi sa ila kaugalingon nga binuhatan, kundi sa binuhatan ni Jesus sa ila.  Gikan karon nag-alagad sila sa Ginoo, nga ang ila mga mata nagapatuhoy sa premyo (Fil. 3:14).  Ang ini nga premyo nagabulig sa aton nga mahangpan nga ang tagsa ka butang sa sini nga kabuhi indi importante, gamay lamang, kag walay kapusluanan kun ikomparar sa padya sang mga tinubos (Mat. 25:23).  Ang kabuhi malip-ot, ang kalipayan masami nga tama lang kadale, kag madamo sang walay kapuslanan kag kalisod sa espiritu (Manug. 2:17).  Apang ang saad sa mga matutum nagadala sang walay katubtuban nga kadayawan, kalipay, paghidait, kag pagbag-o (Isa. 35:10).  Ang mga matutum lamang (sa Griego: piste) nga masaligan kag nagasalig, (1 Cor. 4:2) paage sa pagtoo, ang makapanubli sang kabug-osan sang pagkatulugyanan (pagahimoon nga manugdumala sang madamo nga mga butang), kalipay (sa Griego: karan), kag kasadya nga nasaad sa mga balaan (Mateo 25:21).

Ang Ginoo nagaagda sa aton nga mangin matutum sa pinakagamay kag dili himpit sa sini nga kabuhi (Luc. 16:9-11), agud nga, bilang mga anak, mahimo naton nga maangkon ang walay katubtuban nga padya.  Daw ano ka sagrado ang langitnon nga imbitasyon sa pagkamatutum bilang isa ka pagpahayag sang aton pagpanugyan kay Jesus, nga nagakabuhi sa aton (Gal. 2:20)!

Sa katapusan, kaangay sa dagom sang kompas nga nagatudlo permi sa norte, walay sapayan sang iya sini nga posisyon, ang bugay amo man permi ang basihanan nga punto para sa premyo sang mga balaan. Ang bisan ano nga maayong buhat nga aton ginahimo naghalin lamang gikan sa bugay sang Dios, kay basi magpabugal ang bisan sin-o (Efe. 2:8-10).  

#### Bahin III:  Pag-aplikar sa Kabuhi

Pangabaya ang isa ka myembro sang imo klase nga basahon sing matonog ang mga pinolongan sa idalum.  Pagkatapos sina, diskusyune sa imo klase ang nagsonod nga mga palamangkutanon.

**Ang Kapital kag Ikasarang Naghalin Gikan sa Dios.**

“Ang Dios may yara sang himpit nga rekord sang tagsa sa tawo sa aton kalibutan.  Kag kun mag-abot na ang adlaw sang paghusay, ang matutum nga tulugyanan indi mag-angkon sang pagpadungug sa iya kaugalingon.  Indi sia magsiling nga, ‘ang akun kwarta;’ kundi, ‘ang Imo kwarta nakaginansia’ sang dugang nga kwarta.  Nakahibalo sia nga kun wala ang ginsalig nga kapital wala sang ginansia nga maangkon.  Nabatyagan niya nga paage sa matutum nga pagbuhat sang iya pagkatulugyanan mahimo niya ang iya katungdanan.  Ang capital halin sa Ginoo, kag paage sa Iya gahum mahimo Niya nga mapauswag ini sing madinalag-og.  Ang Iya lamang ngalan amo ang dapat mahimaya.  Kun wala ang ginsalig nga kapital nakahibalo sia nga maputo gid sia sa walay katubtuban.”—Ellen G. White, Counsels on Stewardship, pp. 111, 112.

Ano ang matudlo sa aton sang mga pagpahayag sa Bibleya kaangay sang “panikasugi,” “indi magpauyon,” “magbalhin kamo,” “nagdumili sang iya kaugalingon,” kag “balik sa akon” (Fil. 2:12-14; Roma 12:1, 2; Luc. 9:23; Mal. 3:7, 8) nahanungud sa katungdanan sang pagplano kag personal nga dukomento sang magapanubli sa pagpaninguha nga mangin matutum nga Kristohanon nga tulugyanan (1Cor. 4:2)?

**Ang mga Talento Espiritwal kag Materyal.**

“Napakita sa akun nga ang palaanggiran bahin sa mga talento wala mahangpan sing bug-os….Ang paanggid maaplikar (man) sa temporaryo nga mga pagkabutang nga nasalig sang Dios sa Iya katawhan.”—Ellen G. White, Spiritual Gifts, vol. 4, p. 38.

Ano nga kaangtanan ang yara sa tunga sang pagkamatutum sa espirituhanon nga kabuhi kag sa materyal nga kabuhi (Mateo 25:14-30)?