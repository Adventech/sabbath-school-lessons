---
title:  Mga Mata sa Padya
date:   23/03/2023
---

Pagkatapos sang pagliso ni Pablo, nagpatuhoy sia sing bug-os sa buluhaton ni Cristo. Tungud sang iya edukasyon kag kaalam, mahimo nga nangin tama sia kuntane ka madinalag-on gikan sa kalibutanon nga panan-awan. Kaangay kay Moises, si Pablo nagpili nga mag-antus upod sa matutum nga mga kaanakan sang Dios kag para kay Cristo. Nag-antus sia sang pagbunal, pagbato, pagbilanggo, pagkalunod, kagutom, katugnaw, kag madamo pa kaangay sang nasulat sa 2 Corinto 11:24-33. Paano niya nabatas ini tanan?

`Basaha ang Roma 8:16-18. Paano ang paghibalo nga anak sia sang Dios nangin isa ka kabangdanan sang iya pagkamatutum?`

Ang bili nga nabutang ni Pablo sa padya sang mga matutum amo ang nagpalangkag sa iya nahanungud sa pag-antus para kay Cristo. Nagsulat sia sini gikan sa bilanggoan: “Mga kauturan, wala ako nagaisip nga ini akon na; apang isa ka butang ang akon ginahimo, sa ginakalimtan ko ang tinalikdan kag nagahimulat ayon sa naunhan, nagapadayon ako padolong sa lalambuton tungud sa padya sang mataas nga pagtawag sang Dios nga yara kay Cristo Jesus” (Fil. 3:13, 14).

`Basaha ang 1 Timoteo 6:6-12, nga aton na nabasa apang takus nga pagabasahon liwat. Ano ang importante nga mensahe sa sini nga mga bersikulo, elabi nagid para sa aton bilang mga Kristohanon?`

Gikan sa panan-awan sang bibleya, ang kabuganaan amo ang pag-angkon sang kun ano nga imo ginakinahanglan kun kinahanglanon mo ini. Indi ini pagtipon sang pagkabutang. Ang kabuganaan isa man ka pag-angkon sa saad sang Dios sa Filipos 4:19: “Kag ang akon Dios magahimuno sang tagsa ka kinahanglan ninyo sono sa iya kamanggaran sa himaya kay Cristo Jesus.” Sa katapusan, ang kabuganaan nagadolot sang pagpasalamat sa kun ano nga imo naangkon sa Ginoo kag pagsalig sa Iya sa tanan nga butang.

Ang Dios wala nagsaad sa Iya mga kanaakan nga mangin manggaranon sila tanan sang pagkabutang sa sini nga kalibutan. Sa pagkamatuud, nagsiling Sia nga ang tanan nga nagkabuhi sang diosnon nga kabuhi magaantus sang paghingabut. Ang Iya ginatanyag mas labaw pa sang sa bisan ano nga manggad sa kalibutan. Nagsiling Sia nga, “magasakdag ako sang inyo kinahanglanon, kag kun diin man kamo makadto magaupod ako sa inyo.” Niyan sa ulihi pagahatagan Niya ang mga nagmatutum sa Iya sang matuud nga manggad kag responsibilidad kag kabuhi nga walay katapusan. Daw ano katahum ini nga padya!

Sa nagahilapit nga katapusan sang iya kabuhi si Pablo nakasiling nga, “kay ako ginahalad na; ang tion sang akon pagtaliwan nag-abut na. Nakapakig-away ako sang maayong pag-away, natapus ko ang dalaganon, natipigan ko ang pagtoo. Kutub karon natigana sa akon ang purungpurung sang pagkamatarung, nga sa sadtong Adlaw ihatag sa akon sang Ginoo, ang hukom nga matarung, kag indi sa akon lamang kondi man sa tanan nga nagahigugma sang iya pagpahayag” (2Tim. 4:6-8). Paage sa bugay sang Dios, kabay pa nga tanan kita makasiling sang pareho man sini nga pinolongan, kag pareho man sini nga kasiguruhan.