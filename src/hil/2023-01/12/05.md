---
title:  Ang Pagpakighusay
date:   22/03/2023
---

Sa nagahilapit nga pagtakop sang pagministeryo ni Jesus, ang Iya mga gintoton-an nagpalapit sa Iya sing pahain kag namangkot, “Isugid sa amon, san-o bala mahanabu ini, kag ano bala ang tanda sang imo pagkari kag sang katapusan sang panuigon?” (Mateo 24:3). Si Jesus niyan nagamit sang duwa ka kapitulo para sa pagsabat sang ila mga pamangkot. Ang Mateo 24 nagasugid sa aton sang mga tanda sa kalibutan nga yara sa aton palibut, kaangay sang giyera, mga kalamidad, kag iban pa. Ang Mateo 25 nagsaysay nahanungud sang kondisyon sa iglesia antes ang pagkari liwat ni Jesus. Ang ini nga kondisyon nalaragway paage sa tatlo ka mga estorya, ang isa sa sini amo ang paanggid bahin sa mga talento, nga nagasaysay nahanungud kun paano ang Iya katawhan nagamit sang hiyas nga nahatag sang Dios sa ila.

`Basaha ang Mateo 25:14-19. Sin-o ang isa nga nagpanlakaton sa malayo nga duug? Sa kay sin-o Niya ginsalig ang Iya mga pagkabutang? Ano ang buot silingon sang “nagpakighusay” (Tan-awa ang Mateo 25:19)?`

Ginahunahuna naton kun kis-a ang talento bilang natural nga hiyas kaangay sang pagkanta, pagwali, kag iban pa., apang sa pareho man nga estorya sang mga mina sa Lucas 19:12-24, ang kwarta kag ang pagdumala sini napahayag sing sibo. Si Ellen G. White nagpahayag man sini, “Napakita sa akon nga ang paanggid bahin sa mga talento wala nahangpan sing bug-os. Ang ining importante nga leksyon nahatag sa mga gintoton-an para sa benepisyo sang mga Kristohanon nga nagakabuhi sa katapusan nga mga adlaw. Kag ang ini nga mga talento wala lamang nagarepresentar sang ikasarang sa pagwali kag pagtudlo gikan sa polong sang Dios. Ang palaanggiran nagaaplikar sa temporaryo nga pagkabutang nga natugyan sang Dios sa Iya mga katawhan.”—Testimonies for the Church, vol. 1, p. 197.

`Basaha ang Mateo 25:20-23. Ano ang ginpamolong sang Dios sa sadtong mga manugdumala sang kwarta nga matutum sa pagsuporta sang Iya buluhaton? Ano ang buut silingon sang “sulud ka sa kalipay sang imo agalon” (Mateo 25:23)?`

Mahimo nga normal lang para sa aton ang paghunahuna nga ang iban nga mga persona may yara sang mas madamo nga talento sang sa aton kag gane mas daku ang responsibilidad nila sa Dios. Apang, sa sini nga estorya, ang persona nga may isa lamang ka talento—pinakagamay nga kwarta—amo ang napamatud nga indi matutum kag nawala sa ginharian. Sa baylo nga maghunahuna bahin sa mga responsibilidad sang iban, magapatuhoy kita sa kun ano nga gintugyan sang Dios sa aton kag kun paano naton magamit ini para sa Iya kahimayaan.

`Paano mo atubangon kun ang Dios magkari sa “pagpakighusay” sa imo?`