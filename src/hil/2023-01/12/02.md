---
title:  Padya Para sa Pagkamatutum
date:   19/03/2023
---

`Basaha ang Hebreo 11:6. Ano ang mangin kahulugan sa aton sang sini nga bersikulo? Ano ang mangin reaksyon naton sa kun ano nga ginapamolong sini? Tan-awa man ang Bug. 22:12, Isa. 40:10, kag Isa. 62:11. Ano ang ginatudlo sa aton sang sini nga mga texto?`

Ang padya gikan sa Dios nga para sa Iya matutum nga mga kanaakan tama ka pinasahe kag, kaangay sa madamo nga mga espirituhanon nga butang, labaw pa ini sang sa aton mahunahunaan. “Ang pinolongan sang tawo indi makalaragway sa padya sang mga matarung. Mahibaloan lamang ini sadtong makaekperiensia sini sa ulihi. Wala sang tawhanon nga panghunahuna ang sarang makahangup sa himaya sang paraiso sang Dios.”—Ellen G. White, The Great Controversy, p. 674.

Si Jesus naghinakop sang mga kabulahanan, nga nagbukas sang Sermon sa Bukid, paage sa sini nga mga polong: “ ‘"Bulahan kamo kon ang mga tawo magpasipala sa inyo kag maghingabut sa inyo kag maghambal sang tanan nga bagay sang kalautan batok sa inyo sing dimatuud bangud sa akon. Magkalipay kamo kag magkasadya, kay ang inyo balus daku sa langit, kay amo man ang paghingabut nila sang mga manalagna nga nauna sa inyo’ ” (Mat. 5:11, 12). Pagkatapos lista sang mga katawhan sang pagtoo sa Hebreo 11, ang manunulat nagsugod sa sunod nga kapitulo nga nagapaathag kun ngaa nga si Jesus handa nga mapatay sa kruz.

“Busa, sanglit ginalibutan kita sing tama kadaku nga panganod sang mga saksi, isikway ta man ang tagsa ka kabug-atan, kag ang sala nga nagatapik gid, kag magdalagan kita nga may pagbatas sang dalaganon nga ginabutang sa aton atubang, nga nagatolok kay Jesus nga pangolo kag manughimpit sang aton pagtoo, nga tungud sa kalipay nga ginbutang sa iya atubang nagbatas sang cruz, nga nagatamay sang kahuluy-an, kag nagalingkod sa too sang trono sang Dios” (Heb. 12:1, 2).

Apang, ang mapadyaan bangud sang pagkamatutum indi pareho sa ginahambal nga kaluwasan paage sa binuhatan. Sin-o bala sa aton, ukon sa tunga sang mga karakter sa Bibleya, nga may binuhatan nga takus sa paghatag sa ila sang merito sa atubangan sang Dios? Sa pagkamatuud, wala gid. Amo ina ang bug-os nga punto sang kruz. Kun maluwas lamang naton ang aton kaugalingon paage sa binuhatan, wala na kuntane nagpalansang si Jesus sa kruz. Sa baylo, dapat mangin paage ini sa bugay. “Apang kon paagi sa bugay, indi na sa mga buhat; sa iban nga bagay ini indi na bugay. Apang kun paage ini sa binuhatan, indi na ini bugay” (Roma 11:6). Sa baylo, ang padya isa lamang ka katumanan sang kun ano nga nahimo sang Dios para sa aton kag tungud sa aton. 

`Paano naton hangpon ang kinalain sa tunga sang kaluwasan paage sa bugay kag ang padya suno sa binuhatan? Epakigbahin ang imo sabat sa imo klase sa sini nga Sabado.`