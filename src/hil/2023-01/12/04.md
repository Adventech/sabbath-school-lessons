---
title:  Ang Bag-ong Jerusalem
date:   21/03/2023
---

Ang paglaragway sang Bibleya sa Bag-ong Jerusalem amo ang nakita ni Abraham paage sa pagtoo. “Kay ginpangita niya ang banwa nga may mga sadsaran, nga ang manunukud kag manugbuhat sini amo ang Dios” (Heb. 11:10). Ang Bag-ong Jerusalem binuhat sang Dios, nahimo ini para sa mga naghigugma sa Iya kag nagbantay sang Iya mga sogo. Ang Bag-ong Jerusalem mangin puluy-an sang matutum nga mga kaanakan sang Dios sa langit sa tion sang isa ka libo katuig kag, pagkatapos sina, ang bag-ong duta sa walay katubtuban. May yara sang maayong balita para sa iban sa aton nga indi nanamian nga magpamutos ukon magsaylo. Ang Dios na ang bahala sang tanan nga butang. Si Juan nagsiling nga nakita niya ang siudad. “ ‘Kag nakita ko ang banwang balaan, ang bag-ong Jerusalem, nga nagapanaug halin sa langit gikan sa Dios, nga naaman subong sang nobya nga napunihan nga sa iya bana” (Bug. 21:2).

`Basaha ang Bugna 21. Ano ang pipila ka mga butang nga nasaad sa aton?`

Madamo sang mga butang diri nga haluson mahangpan sang aton panghunahuna, bangud nga nadagtaan ini sang sala, kag ang nahibaloan lamang amo ang nahulug sa pagpakasala nga kalibutan. Apang ang kun ano nga aton sarang mahangpan napun-an sang paglaum.

Una, Kaangay nga si Jesus nagpuyo upod sa aton sa sining nagpakasala nga kalibutan sang nagkari Sia sa unud, magapuyo man Sia upod sa aton sa bag-o naton nga puluy-an. Daw ano nga prebilihiyo ini para sa sadtong nakakita kay Jesus sa personal! Makaangkon kita liwat sang sina nga kahigayunan, sa sinang tion nga wala na sang kumbong sang sala nga nagapatiko sang kun ano nga aton makita.

Niyan, paano man kita nga ang nahibaloan amo lamang ang pagluha kag kasubo kag paghibi kag kasakit makahangup sang isa sa pinakadaku nga saad sa bug-os nga Bibleya: “ ‘pahiran niya ang tagsa ka luha sa mga mata nila, kag wala na sing kamatayon, ukon kalisud ukon paghibi ukon kasakit pa, kay ang nahaunang mga butang nagtaliwan’ ” (Bug. 21:4)? Tanan yadtong “nahauna nga mga butang” magataliwan, mga butang nga dapat wala kuntane diri gikan pa sa pagsugod sang duta.

Subong man, nagailig gikan sa trono sang Dios amo ang matin-aw nga suba sang kabuhi, kag sa tagsa ka kilid sini yara ang kahoy sang kabuhi. Yara didto ang trono sang Dios, kag “makita nila ang Iya nawung” (Bug. 22:4). Sa liwat, ang mga tinubos magakabuhi nga tama kalapit sa Dios nga, sa madamo nga bahin, wala ini sa aton subong.

`Basaha ang Bugna 21:8, nahanungud sa padulongan sadtong magaatubang sang ikaduha nga kamatayon. Ano nga sala sang mga nalaragway diri nga mahimo wala napatawad ni Jesus? Ngaa, niyan, nga ang ini nga mga katawhan nalaglag nga ang iban ya nga nakahimo sang pareho man sina nga butang naluwas? Ano ang talalupangdon nga kinalain sa tunga sining duwa ka grupo sang katawhan?`