---
title:  Dugang nga Pagtoon
date:   27/01/2023
---

Ang libro sang handumanan sa langit nagatalupangod man sang katutum sa pinansyal sang mga myembro sa panimalay sang Dios. “Ang nagasulat nga manugtunda matutum nga nagarekord sang tagsa ka halad nga napatuhoy sa Dios kag ginadala sa bahandian, kag subong man sang nagamitan sini. Ang mata sang Dios nakahibalo sa tagsa ka halad nga ginapatuhoy sa Iya buluhaton, kag sa kahanda ukon pagpangalag-ag sang manughatag. Ang motibo sa paghatag ginarekord man. Ang nagasakripisyo kag dedikado nga nagauli sa Dios sang mga butang nga Iya, nga suno sa Iya ginakinahanglan sa ila, pagapadyaan suno sa ila mga binuhatan. Bisan pa nga ang napain nga halad nagamit sang indi ensakto suno sa panan-awan sang naghatag sini,--nga para kuntane sa kahimayaan sang Dios kag sa kaluwasan sang mga kalag,--yadtong naghatag nga sinsero nga may pagpatuhoy sa paghimaya sa Dios, indi madulaan sang ila padya.”—Ellen G. White, Testimonies for the Church, vol. 2, p. 518.

“Ang Dios nagahandum sa katawhan nga magpangamuyo kag magplano para sa kauswagan sang Iya buluhaton. Apang, kaangay ni Cornelio, dapat kita maghiusa sang pagpangamuyo sa paghatag. Ang aton pangamuyo kag aton mga bulig nagaabot sa Dios bilang isa ka handumanan. Ang pagtoo nga wala sang binuhatan patay; kag kun wala sang buhi nga pagtoo imposible ang pagpahamuut sa Dios. Samtang nagapangamuyo kita, dapat man kita maghatag sang tanan nga posible naton mahatag, ang aton pagpangabudlay kag mga yara sa aton, para sa katumanan sang aton mga pangamuyo. Kun epakita naton ang aton pagtoo paage sa buhat, indi kita pagkalimtan sang Dios. Ginatandaan Niya ang tagsa ka binuhatan sang gugma kag pagdumili sa kaugalingon. Magabukas Sia sang mga pamaage nga kun sa diin mapakita naton ang aton pagtoo paage sa aton mga binuhatan.”—Ellen G. White, Atlantic Union Gleaner, June 17, 1903.

**Mga Palamangkutanon nga Paga-diskusyunan**:

`Paano mag-updanay ang pangamuyo kag paghatag? Kun saroyon, paano ang pangamuyo makabulig sa imo kun ano ang dapat nga ehatag, kag kun pila ang ehatag?`

`Ang isa ka bantug nga magasin sa America nagsaysay nahanungud sa mga pamatan-on nga propesyonal nga nagaangkon sang madamo nga kwarta apang indi malipayon, nagabatyag nga nakulangan, napun-an sang kasubo kag pagkabalaka. Ang isa sa ila, nga manegir sang negosyo nagsiling: “Ano ang pulus pagkatapos nga ako mapatay kun nakahimo ako sang dugang nga isa ka porsiento nga kita sa akun negosyo? Ano nga leksyon ang aton makuha gikan sa sini nga estorya nahanungud kun paano ang paghatag, bisan pa ang may sakripisyo nga paghatag, mangin tama ka mapuslanon sa naghatag, nga nagabulig nga mahilway kita gikan sa “limbong sang manggad” (Mateo 13:22)?`

`Sa sinulatan ni Ellen G. White nga yara sa ibabaw, talupangda ang bahin nahanungud sa mga pundo nga “wala nagamit sing ensakto.” Ngaa importante para sa sadtong naghatag nga dumdumon ang iya punto bahin sa sini?`