---
title:  Teacher Comments
date:   27/01/2023
---

#### Bahin I:  Kabilogan nga Paglantaw

Ano ang mahatag naton kay Jesus para sa tanan nga butang nga Iya nahimo sa aton (Sal. 116:12-14)?  Ang langitnon nga katipan nagakinahanglan sang aton kompleto nga pagpanugyan sang aton lawas, hunahuna, talento, kag mga pagkabutang (Deut. 8:18).  Ang ini nga katipan mahuptan lamang paage sa isa ka relasyon nga may kompleto nga gugma, bug-os nga tagiposoon, hunahuna, kag kusug (Deut. 6:5).

Sa pagsimba sa Dios, ang mga halad nagapahayag sa kalidad sang aton pagpakigsaad kag kun sin-o kita bilang mga sumilimba.  Kaangay sa pagtoo nga ginapakita, ang paghalad nagapahayag sang aton pagpasalamat kag nagapalig-on sang aton gugma para sa Ginoo kag para sa Iya buluhaton. 

Sa Kasulatan, ang mga halad dapat mahatag suno sa pagpakamaayo nga nabaton kag indi nga base lamang sa kun ano nga porsiento, nga wala naangut gikan sa kabuganaan nga nabaton sang naghatag (Deut. 16:17, Luc. 12:48).  Dugang pa, sa panahon sang Daan nga Katipan, bisan pa nga buluntaryo ini, ang mga halad kinahanglanon man sa dalagku nga mga pagsimba sa kapistahan nga kun sa diin ang mga sumilimba wala ginapahanugutan nga magkadto sa atubangan sang Ginoo nga wala sing dala (Deut. 16:16).

Bangud sina, ang pagsimba kag paghalad bulontaryo.  Apang ang una mabaton lamang kun ginaupdan sang ikaduha.  Ang pagsimba kag paghalad buluntaryo tungud nga dapat hilway ini nga ehatag.  Apang obligado ang paghatag sini sa bahin nga isa ini ka importante nga bahin sang aton pag-alagad sa Ginoo.

Sa ehemplo sang imol nga balo (Mar. 12:41-44), ang Polong nga nangin unod naghatag sang tion nga magpungko kag mag-obserbar sa manughatag nga nag-una sa iya, nagausisa sang ila motibo kag ang kadakuon sang nadeposito sa Iya balay para sa pagpalapnag sang Iya buluhaton (Bin. 4:36, 37; Mar. 14:3-9).  Paage sa manugtunda nga ginpadala gikan sa langit pakadto kay Cornelio (Bin. 10:4), ang Dios nagpahayag man nga ginatan-aw kag ginapasidunggan Niya ang sinsero nga manughatag.

#### Bahin II:  Komentaryo

Kaangay sa pangamuyo, ang paghalad isa ka pagpakigsaad sang pagtoo (Bin. 10:4).  Sa Daan nga Katipan, may yara sang ginapatuman gid nga halad sa pagsimba, kaangay sang halad sa pagtubos kag buhis sa templo (Levitico 1-5; Exodo 30:13, 14).  May yara man sang kinabubut-on nga halad, ang bili kag sahe sini wala napahayag (Exodo 25:1-5).  Apang ang Kasulatan nagpakita nga ang napahibalo kag ginapatuman nga halad, subong man ang kinububut-on nga halad, importante sa pagsimba.  Apang, bisan pa kinabubut-on, ang ini halad, pareho sa bisan ano nga espirituhanon nga binuhatan, mahimo nga madagtaan sang natago nga maiya-iyahon nga motibo.  Para mapahamut ang Dios, ang halad dapat mangin maalwan.  Ang pagkahanda sang manughatag dapat man maupdan sang kalipay sa paghatag, nga amo ang bunga sang Balaan nga Espiritu (2 Cor. 9:6, 7; Gal. 5:22).

**Ang Kahulugan sang Buluntaryo**

Sa kabilogan, ang Bibeya nagamit sang polong “kabubut-on” para sa halad nga nahatag sing kinabubut-on (Exodo 25:1, 2; 2 Cor. 8:3).  Sa tinaga sang pagsimba, ang kinabubut-on-ukon kabubut-on-wala nagakahulugan nga makapili lang.  Antes sang sala, ang katungdanan kag pagtuman nahimo nga may espiritu sang kalipay kag kinabubut-on nga gugma.  Ang sala nagguba sang paghiusa sa tunga sang katungdanan kag isa ka kinabubut-on nga espiritu.  Apang, paage sa Balaan nga Espiritu, ang katungdanan kag kinabubut-on napasag-uli kag nakaangkon liwat sang himpit nga paghiusa.

Ang buluntaryo nagakahulugan sang paghimo sang isa ka butang nga gikan sa kaugalingon nga kabubut-on sang isa ka tawo, nga wala sang pagpilit ukon pagkumbinse sang iban nga tawo para himoon ini.  Sa kabilogan, ang Bibleya nagasugid sa aton nga ang buluntaryo nga halad sa pagsimba, nga proporsion sa pagpakamaayo ukon pagkabutang nga nabaton, kinahanglanon para sa pagsimba.  Gane, tungud sang pagkakinahanglan nga kinaiya sini, ang buluntaryo nga halad indi pwede nga sarang makapili, magluwas kun ang isa ka tawo makahimo sang desisyon nga indi mag-alagad sa Ginoo.

Apang, ang buluntaryo nga halad, indi nga tanan kahalamut-an sa Dios.  Posible nga bisan pa ang kinabubut-on nga halad mangin base sa sayup nga motibo.  Ang tawo mahimo nga makatipon sang mga dolot, ehatag tanan sa mga imol, kag bisan pa “buluntaryo” nga etugyan ang ila lawas para sunogon, apang wala sang gugma (1 Cor. 13:1-3).

Sa pihak nga bahin, ang polong nga “makapili” nagakahulugan sang butang nga pwede mapilian, isa ka butang nga may kahilwayan ka sa paghimo ukon indi paghimo.  Sa kontexto sang pagsimba, ang pagsaad isa ka ehemplo sang binuhatan nga makapili.  Apang ang halad kabahin sang pagtubos, pagpatawad, pagpasalamat, kag nagadedikar nga aspeto sang pagsimba.  Gane, bisan pa nga kinabubut-on, ang paghalad indi pwede nga pilian kun bala himoon ukon indi sa pagsimba.  Gane, ang “kinabubut-on” nga paghalad nagapatuhoy sa halad nga nagsugod gikan sa tagiposoon nga napun-an sang gugma kag kalipay sa pagtuman sa Ginoo kag sa paghatag sa Iya sang pinakamaayo nga naangkon sang isa ka tawo.

**Buluntaryo Versus Kinahanglanon nga Paghatag**

Bisan pa kinahanglanon, ang paghatag sang halad isa man ka buluntaryo.  Apang, ang pag-untat sa paghatag makaangkon sang seryoso nga resulta sa espiritwalidad sang tawo.  Gane, ang polong “paghalad” nagamit para sa indi manegosyar nga katungdanan sa espirituhanon nga kabuhi sang dumaan nga Israel.  Yari ang pipila ka ehemplo sang sina nga mga katungdanan:
Ang pag-alagad sa Mesias isa ka buluntaryo nga binuhatan.  Ang Hebreo nga polong nedabah, “kabubut-on” (Sal. 110:3), nga ginbadbad sa iban nga bahin sang Bibleya bilang “kinabubut-on” kag “buluntaryo,” nagamit sa pagpatuhoy sa sadtong nagakari sa pagpasidungug sa Mesias.  Pareho man nga polong ang nagamit para sa kinabubut-on nga halad (Num. 29:39), ukon isa ka halad.

Sa Salmo 110:3, ang katawhan nagadolot sang ila kaugalingon sing buluntaryo sa Mesias.  Ang tanan nga nahimo para sa Dios dapat may yara sang handa nga espiritu.  Kaangay sang una nga namitlang, ang buluntaryo nagakahulugan sang “kinabubut-on,” indi paage sa pagpilit.  Bisan pa ang kinahanglanon para sa pag-alagad sa Mesias dapat mahimo nga may espiritu sang kinabubut-on nga paghalad.

Halad sa Kapistahan. Ang Nedabah nagamit man sa halad mismo, bisan kun ini ginapatuman gid: “Niyan maghiwat ka sang piesta snag mga semana sa Ginoo nga imo Dios nga naupdan sang dolot sang halad-nga-kinabubut-on [nedabah=buluntaryo nga halad] sa imo kamut, nga imo ihatag sono sa pagpakamaayo sa imo sang Ginoo nga imo Dios” (Deut. 16:10).  Apang, bisan pa nga buluntaryo, ang isa ka tawo indi makatambong sa piesta kun wala sang dala (Deut. 16:16).  Dugang pa, ang halad dapat proporsion suno sa pagpakamaayo (Deut. 16:10).  Bangud sina, kun ang Bibleya magamit sang polong “kinabubut-on,” wala nagakahulugan nga pwede makapili, magluwas kun ang persona magdesisyon nga indi mag-alagad sa Dios.

Halad sa Pagpasalamat kag Katumbasan.  Ang kinabubut-on nga halad kinahanglanon sa pagsimba sa Dios kag sa pag-alagdan sa sanctuario, kaangay sang nahangpan sa pagbasa sang Levitico 1-7.  Sa sini nga mga kapitulo, ang halad sa katumbasan kag sala buluntaryo, kaangay man sa halad-nga-sinonog kag halad-nga-kalan-on, upod sa iban pa nga mga halad.  Para sa ehemplo, ang isa ka tawo indi makabaton sang pagpatawad kun wala sang halad; gane, kinahanglanon gid ini.  Sa sini nga ehemplo, ang buluntaryo nga hinimoan napahayag man nga kinahanglanon.

Ikapulo bilang halad.  Ang ikapulo ginapatuman gid (Mal. 3:8), apang ang ikapulo dapat man euli nga may yara sang kinabubut-on nga espiritu. “…Apang ang mga ikapulo sang katawohan sang Israel, nga ginadolot nila sa Ginoo subong nga halad-nga-binayaw” (Heb. Terumah) (Num. 18:24; tan-awa man ang Num. 18:19, 26, 28;).  Gane, ang indi paghatag sang halad kag ikapulo isa ka pagpangawat sa Ginoo (Mal. 3:8).  Ang indi paghatag sang halad sa Dios indi isa ka pagpili para sa isa ka nakonberter nga tagiposoon. “Gintangdo Niya ang ikapulo kag mga halad bilang talaksan sang aton obligasyon.”—Ellen G. White, Counsels on Stewardship, pp. 80, 81.

Buhis sa Templo.  Ang ginapatuman nga buhis sa templo ginatawag man nga halad (terumah) (Exodo 30:13, 14).

Ang napahayag ukon kinabubut-on nga halad napahangup sa Bibleya paage sa pagamit sang pipila ka mga tinaga: “dalha” ang ikapulo (Mal. 3:10), “maghatag” sang buhis sa Templo (Exodo 29:28), kag “Magdala sa akun” sang halad (Exod. 25:2).  Ang ini nga pagpahayag nagapaathag nga ang pagtudlo gikan sa Dios dapat tumanon.  Bangud sina, sa tanan nga kapanahonan sa kasaysayan sang katawhan sang Dios, ang paghalad isa ka katungdanan nga dapat himoon nga may kinabubut-on sa tagiposoon.

**Buluntaryo kag Kabubut-on sa Tagiposoon**

Ang halad sa tabernakulo (Exodo 25:1, 2) nagaunod sang mga prinsipyo para sa tanan nga mga halad, kinabubut-on man ukon ginapatuman gid, nga dapat ehatag nga may kabubut-on sa tagiposoon: “Ipamolong sa katawohan sang Israel, nga magkuha sila nga sa akon sing dolot [sa Hebreo, terumah]: sa tagsa ka tawo nga may kabubut-on sa iya tagiposoon batonon ninyo ang akon dolot [sa Hebreo, terumah].”

1\. Makita naton sa sini nga mga bersikulo ang pagpabutyag sang isa ka langitnon nga mando kag pagkakinahanglan sang isa ka kinabubut-on sa tagiposoon.  Kun ang mando matuman nga wala sang kabubut-on sa tagiposoon, ang halad indi mabaton (2 Cor. 9:6, 7).  Dugang pa, kun ang manughatag may yara sang kinububut-on sa tagiposoon, ang kun ang iya kabubut-on indi gikan sa gugma (1 Cor. 13:1-3) kag wala sing kalipay (2 Cor. 9:7), wala sang maangkon (1 Cor. 13:3).

2\. Ang Dios nagatudlo sa aton nga bantayan ang Iya mga sogo (Deut. 30:19).  Subong man, nagahatag Sia sa aton sang kahilwayan sa pagpili: “busa pili-a ang kabuhi, agud nga magkabuhi ka, ikaw kag nag imo mga kaliwatan” (Deut. 30:19) tungud ang bug-os nga pagtuman napasad sa kasadya kag kalipay sang tagiposoon (Deut. 28:47).

3\. Ang pangabay ni David nga tukuron ang templo ni Solomon nagalaragway sing maayo bahin sa importansia sang nagabuyok sa sulod sang tawo: “Sin-o bala niyan ang nagadolot sing kinabubut-on, sa paghalad sang iya kaugalingon sini nga adlaw sa Ginoo?” (1 Cron. 29:5).  Bilang resulta, ang “katawohan nagkasadya bangud nga nakadolot sila sing kinabubut-on, kay sa himpit nga tagiposoon nagdolot sila sing kinabubut-on sa Ginoo…” (1 Cron. 29:9).  Yari ang pareho man nga prinsipyo nga napahayag ni Pablo: “Maghimo ang tagsa ka tawo sono sa gintuyo niya sa iya tagiposoon, indi nga nagaduhaduha ukon sa pagpilit, kay ang Dios nagahigugma sa manughatag nga malipayon” (2 Cor. 9:7).

Ang mga ehemplo sadtong naghatag nga mainalwanon kag proporsion sa pagpakamaayo nga ila nabaton, nga may himpit kag malipayon nga tagiposoon kag kinabubut-on nga espiritu, makita sa kabuhi sang imol nga balo (Mar. 12:41-44), ang Capitan (Bin. 10:4), kag Bernabe (Bin. 4:36, 37).  Ang ini nga mga karakter sa Bibleya nagpakita sang tagiposoon nga natandug sang Balaan nga Espiritu agud magpakita sang binuhatan sang pagkamainalwanon.

#### Bahin III:  Pag-aplikar sa Kabuhi

A. Magpangabay sa imo grupo sang isa nga magbasa sang Jeremias 17:9.  Si Jeremias nagpaandam sa aton nga ang tagiposoon sang tawo malimbungon (Jer. 17:9).  Samtang ginahuptan ang ini nga mga polong sa panghunahuna, pamangkota ang imo mga myembro sa klase sang sining masunod nga mga palamangkutanon: 

Mahimo bala ang isa ka tawo nga makahatag sing “buluntaryo” apang natandug lamang paage sa kinabatasan sang sosyodad ukon kahadluk sa pagpakamalaut? Epaathag ini.

Posible bala ang pagamit sang ginapahayag nga “kinabubut-on nga paghalad” agud mapalikaw ang kaugalingon gikan sa paghatag, ukon paghatag sang gamay nga kantidad, agud mapaumpawan lang ang konsensia? Diskusyuni ini sa imo klase.

B. Magpili sang mga buluntaryo sa pagbasa sang mga tinaga sa idalum. Agdaha ang imo klase nga magpamalandung sa kahulugan sini.  Niyan pamangkota ang imo mga myembro sa klase sang mga pamangkot nga nagsunod.

“Ang Dios nagahandum gikan sa Iya mga tinuga sang pag-alagad nga may paghigugma—ang pag-alagad nga naggikan sa pag-apresyar sang Iya karakter.  Wala Sia nagakalipay sa isa ka napilitan nga pagtuman; kag ginhatagan Niya ang tanan sang kahilwayan sa pagpili, agud nga magdolot sila sa Iya sang buluntaryo nga pag-alagad.”—Ellen G. White, Patriarchs and Prophets, p. 34.

“Mabaton Niya nga wala sang kaagaw sa hunahuna, kag indi magbaton sang hapaw nga pag-alagad; kundi nagahandum lamang sang buluntaryo nga pag-alagad, ang kinabubut-on nga pagpanugyan sang tagiposoon nga nabuyok sang gugma.”—Ellen G. White, The Desire of Ages, p. 487.

Ano ang buut silingon sang ikaduha nga pinolongan nga nagasiling “buluntaryo nga pag-aagad….nga nabuyok sang gugma”? Ano nga pag-alagad ang ginahandum sang Dios sa imo mga myembro sa klase paage sa sini nga bagay? Paano ang mga myembro sa imo klase makaaplikar sang sini nga prinsipyo sa paghalad?

Paano ang gugma makabuyok sa tawo nga bantayan ang kasogoan (Man. 12:13) sa pamaage nga kahalamut-an sa Ginoo nga wala sang pagkuha sang iya kahilwayan?  Paano ang pareho man nga prinsipyo maaplikar sa iya buluntaryo nga pag-uli sang ikapulo kag mga halad?

Ang pangamuyo “mga halad nga kinabubut-on sang akon baba” (Sal. 119:108); Apang, dapat nga walay untat ang pagpahayag sini.  Ano ang importansia sang pagpangamuyo permi kag paghatag sang mga halad bilang binuhatan sang pagsimba?  (Bin. 10:4)?