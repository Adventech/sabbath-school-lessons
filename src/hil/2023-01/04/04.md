---
title:  Ang Halad kag Pagsimba
date:   24/01/2023
---

Ang Bibleya wala naghatag sa aton sang isa ka pagpasunod sang pag-alagdan para sa pagsimba. Apang makita nga may yara sang apat ka mga butang sa pag-alagdan sang pagsimba. Sa Bag-o nga Katipan ang ini nga pag-alagdan ginalakipan sang pagtoon/ pagwali, pangamuyo, musika, mga ikapulo kag halad. 

Tatlo ka beses kada tuig ang mga kalalakin-an (kag pamilya) sang Israel magapakita sa atubangan sang Ginoo sa Jerusalem. Kag “Dili sila mag-atubang nga walay dala sa Ginoo” (Deut. 16:16). Kun sayoron, kabahin sang eksperiensia sa pagsimba amo ang pag-uli sang ikapulo kag paghatag sang halad. Sa panahon sang Pascua, Pentecostes, kag Kapistahan sang Tabernakulo nga ang kaanakan sang Dios nagadala sang ila mga ikapulo kag mga halad. Wala sang isa ka tawo nga nagakadto sa sina nga mga kapistahan nga wala sang dala.

Kun sayoron, para sa dumaan nga Israel ang paghatag sang ila mga ikapulo kag halad isa ka importante nga bahin sang ila pagsimba. Ang pagsimba, ukon matuud nga pagsimba, indi lamang pagpahayag sa mga polong kag ambahanon kag pangamuyo sang aton pagpasalamat kag pagpasidungug sa Dios, kundi pagpahayag man sang sina nga pagpasalamat kag pagpasidungug sa Dios paage sa pagdala sang aton mga halad sa balay sang Ginoo. Ginadala nila ini sa templo; ginadala naton ini sa simbahan sa tagsa ka Inugpahuway (bilang isa ka paage sa pag-uli sang aton ikapulo kag mga halad), bilang isa ka binuhatan sang pagsimba.

`Basaha ang 1 Cronica 16:29 kag Salmo 96:8, 9; kag Salmo 116:16-18. Paano naton maaplikar sa aton kaugalingon nga pagsimba ang prinsipyo nga napahayag diri?`

Bilang mga kaanakan sang Dios, nga ginhatagan sang responsibilidad sa pagdumala sang Iya pagkabutang sa duta, isa ka prebilihiyo, isa ka kahigayunan, kag isa ka responsibilidad ang pagdala sang aton mga halad. Kun ang Ginoo naghatag sa aton sang mga kabataan agud mapadaku para sa Iya, dapat naton epakigbahin sa ila ang kalipay sang pagdala sang mga ikapulo kag halad sa eskwela sabatika kag sa mga pag-alagdan sa simbahan. Sa iban nga mga duug, ang mga katawhan nagauli sang ila ikapulo paage sa internet ukon sa iban nga pamaage. Bisan ano man ang aton paghimo sini, ang pag-uli sang ikapulo kag halad kabahin sang aton pagsimba sa Dios.

`Ano ang imo kaugalingon nga eksperiensia upod ang katungdanan sang pag-uli sang ikapulo kag mga halad bilang kabahin sang pagsimba? Paano ang paghimo sini nakaapekto sa imo relasyon sa Dios?`