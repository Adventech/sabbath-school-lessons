---
title:  Ano nga Bahin ang para sa Halad?
date:   23/01/2023
---

`Basaha ang Deuteronomio 16:17. Sa baylo nga isa ka porsiento, ano nga talaksan ang ginhatag sang Dios bilang basihanan para sa kadakuon sang aton halad?`

Ang aton halad isa ka pagkilala kag pagpahayag sang aton pagpasalamat sa Dios para sa Iya bugana nga dolot sang kabuhi, pagtubos, pagsakdag, kag nagapadayun nga mga pagpakamaayo sa madamo nga mga sahe. Gane, kaangay sang aton natalupangdan sa texto nga yara sa ibabaw, ang kadakuon sang aton halad nabase sa kun ano ang ginpakamaayo sa aton. 
“ ‘Ang bisan sin-o nga ginhatagan sing madamu, madamu ang kinahanglanon sa iya’ ” (Lukas 12:48).

`Basaha ang Salmo 116:12-14. Ano ang nagakadapat naton nga sabat sa pamangkot nga napahayag sa bersikulo 12? Paano ang kwarta mangin nagakabagay sa sabat?`

Paano naton mabayaran ang Dios sa tanan Niya nga mga pagpakamaayo sa aton? Ang simple nga sabat amo nga indi gid kita makahimo sini. Daw kaangay nga ang pinakamaayo nga sarang naton mahimo amo ang mangin maalwan sa buluhaton sang Dios kag pagbulig sa aton isigkatawo. Sang ginpadala ni Jesus ang Iya mga gintoton-an para sa pagministeryo, ginhambalan Niya sila sini, “ ‘Ginbaton ninyo sa walay bayad, ihatag sa walay bayad’ ” (Mat. 10:8). Ang aton mga halad nagabulig sa pagpauswag sang isa ka karakter nga kaangay kay Cristo. Gane ginabag-o kita gikan sa pagkamaiya-iyahon pakadto sa pagkamahigugmaon; Dapat kita magkabalaka sa iban kag sa buluhaton sang Dios kaangay ni Cristo.

Dapat naton dumdumon permi nga “Ang Dios naghigugma…, sa bagay nga naghatag Sia” (tan-awa ang Juan 3:16). Baliskad sa sina—kaangay kasiguro nga ang adlaw ginasundan sang kagab-ehon—samtang nagadugang ang aton pagtipon para sa aton kaugalingon, nagadugang ang aton pagkamaiya-iyahon sa aton tagiposoon, kag nagadugang man ang aton pagbatyag nga makaluluoy kita.

Nagadepende sa aton ang pagdesisyon kun ano kadaku ang aton ehatag kag kun ano nga ahensia ang makabaton sang aton mga halad. Apang ang pagdala sang halad sa Ginoo isa ka Kristohanon nga katungdanan nga may espiritwal kag moral nga kahulugan. Ang pagsikway sini isa ka paghimo sang espiritwal nga kagulub-an sa aton kaugalingon, ayhan mas sobra pa sang sa aton marealisar.

`Ano ang masiling sang imo halad kag panimuot sa paghatag sini nahanungud sa imo relasyon sa Dios?`