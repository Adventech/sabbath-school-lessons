---
title:  Ang Dios Nagatalupangod sang Aton mga Halad
date:   25/01/2023
---

`Basaha ang Marcos 12:41-44. Manggaranon man kita ukon indi, ano nga mensahe ang aton makuha gikan sa sini nga estorya? Ang ang prinsipyo nga ginatudlo sini sa aton, kag paano naton maaplikar ini sa aton kaugalingon nga pagsimba?`

Si Jesus kag ang Iya mga gintoton-an yara sa luwang sang templo nga kun sa diin nahamtang ang bahandian sang mga halad, kag ginatan-aw Niya yadtong mga nagahulog sang ila mga halad. Lapit gid Sia kaayo didto sa bagay nga nakita Niya ang isa ka balo nga naghatag sang duwa ka saway nga sensilyo. Nabutang niya ang tanan nga yara sa iya. “Apang nahangpan ni Jesus ang iya motibo. Nagapati sia nga ang pag-alagdan sang templo gintangdoan sang Dios, kag nalangkag sia nga maghimo sang iya pinakamasarangan agud masakdagan ini. Nahimo niya ang iya masarangan, kag ang iya binuhatan mangin isa ka sulondan sa pagdumdum sa iya sa bug-os nga kapanahonan, kag iya kalipay sa walay katubtuban. Ang iya tagiposoon nag-upod sa iya halad; ang bili sini gintakus, indi sa bili sang sinsilyo, kundi paage sa gugma sang Dios kag sa kaayohan sang Iya buluhaton nga nagbuyok sa sini nga hinimoan.”—Ellen G. White, Counsels on Stewardship, p. 175.

Ang isa pa ka importante nga punto amo nga, ini gid lamang ang halad nga nadayaw ni Jesus—isa ka halad sa isa ka iglesia nga manugsikway sa Iya, isa ka iglesia nga nagbiya gikan sa Iya sini katuyuan kag buluhaton.

`Basaha ang Binuhatan 10:1-4. Ngaa nga ang isa ka Romanhon nga kapitan nakaangkon sang isa ka pagbisita gikan sa isa ka langitnon nga manugtunda? Ano ang duwa niya ka mga hinimoan nga natalupangdan sa langit?`

Maathag nga indi lamang nga ang aton pangamuyo ginapamatian sa langit, kundi ang motibo sang aton mga halad gintalupangod man. Ang texto nagpahayag nga si Cornelio isa ka mainalwanon nga manughatag. “ ‘Kay kon diin ang inyo bahandi, didto man ang inyo tagiposoon’ ” (Mateo 6:21). Ang tagiposoon ni Cornelio nagasunod sa iya mga halad. Handa sia nga magtoon sing dugang nahanungud kay Jesus. Ang pangamuyo kag paghatag sing limos naangut kag nagapahayag sang aton gugma sa Dios kag sa aton isigkatawo—ang duwa ka dalagku nga mga prinsipyo sa kasogoan sang Dios: “ ‘Higugmaa ang Ginoo nga imo Dios sa bug- os mong tagiposoon, kag sa bug-os mong kalag, kag sa bug-os mong kusug, kag sa bug-os mong hunahuna; kag ang imo isigkatawo subong sang imo kaugalingon’ ” (Lucas 10:27). Ang una napahayag sa pangamuyo, ang ikaduha sa paghatag sang limos.