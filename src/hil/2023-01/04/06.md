---
title:  'Pinasahe nga Proyekto: Paghatag paage sa Daku nga Suludlan'
date:   26/01/2023
---

Ang pagtoon nagapakita nga mga 9 lamang ka porsiento sa ginapanag-iyahan sang katawhan ang matawag nga likido (liquid) kag sarang madolot bilang isa ka halad sa tion nga may nagakinahanglan. Ang kwarta, tinagoan sa bangko, mga pundo kag iban pa, ginakabig bilang ginapanag-iyahan nga likido, para sa sadtong naakangkon sang mga butang nga kaangay sini. Kalabanan sang aton mga ginapanag-iyahan, mga 91 ka porsiento, “napuhunan” sa pagkabutang, kaangay sang aton mga puluy-an, aton mga kahayupan (kun yara kita sa uma), ukon iban pa nga mga butang nga ginatawag indi likido (nonliquid).

Ang kinalain sa porsiento sang aton ginapanag-iyahan nga likido kag indi likido malaragway paage sa pagbutang sang 1,000 ka sinsilyohon sa duwa ka nagkalainlain nga Kristal nga suludlan, nga may 10 ka sinsilyohon sa tagsa ka bahin sang porsiento. Gane may yara ka sang 90 ka sinsilyo sa isa ka gamay nga suludlan nga nagarepresentar sang 9 ka porsiento sang ginapanag-iyahan nga likido kag 910 ka sinsilyo sa isa ka daku nga suludlan nga nagarepresentar sang 91 ka porsiento sang ginapanag-iyahan nga indi likido.

Kalabanan sang katawhan nagahatag sang ila mga halad ukon mga amot gikan sa gamay nga suludlan—gikan sa ila ginapanag-iyahan nga likido. Amo ini ang yara sa ila deposito sa bangko ukon kinitaan. Apang kun ang isa ka tawo malangkag nahanungu sa isa ka butang, nagahatag sila gikan sa daku nga suludlan. Ang Bibleya nagahatag sang madamo nga mga estorya kaangay sa sini.

`Basaha ang Marcos 14:3-9 kag Juan 12:2-8. Sin-o ang nagapanguna nga karakter sa sinalosalo ni Simon? Ano ang bili sang dolot ni Maria? Ngaa nga ginhaplasan niya si Jesus sa sini nga tion?`

Ang dolot ni Maria nagabili sang 300 ka denario—bayad sa isa ka tuig nga sweldo. Mahimo nga isa yadto ka dolot halin sa “isa ka daku nga suludlan”. Nagsunod sa sini nga hitabo ang pagluib ni Judas sa kay Jesus para sa mga sulusobra ikatatlo nga bahin sang sina nga kantidad—isa ka halin sa “gamay nga suludlan” nga dolot, 30 kabilog nga pilak (Mat. 26:15). Nagakinahanglan sang matuud nga gugma kag pagpakigsaad agud makahatag sang halad nga gikan sa daku nga suludlan—halin sa aton puhunan. Apang kun mangin mahamkunon kita, kaangay ni Judas, mabaligya naton ang aton kalag para lamang sa wala sing kabilinggan. 

Ang hinimoan kag binuhatan ni Bernabe namitlang sang 28 ka beses sa Bag-ong Katipan. Nakilala naton sia bilang kaupod ni apostol Pablo kag bilang isa ka bantug nga misyonero. Apang ang sadsaran para sini tanan napundar sa una nga texto, nga kun sa diin namitlang sia. Sa Binuhatan 4:36, 37, mabasa naton ang iya paghatag, sa pagkatamatuud, isa ini ka ginatawag nga halad gikan sa “daku nga suludlan”. Daw ano ka gamhanan nga ehemplo ang mga polong ni Cristo nga nagasiling: “ ‘Kay kon diin ang inyo bahandi, didto man ang inyo tagiposoon’ ” (Mateo 6:21).

`Ngaa nga ang may sakripisyo nga paghatag pareho ka importante para sa naghatag kag sa nagbaton sini?`