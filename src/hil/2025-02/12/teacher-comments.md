---
title:  Komento sang Manunudlo
date:   20/06/2025
---

### Bahin I: Kabilogan nga Panan-aw

**Sadsaran nga Texto:** 2 Timoteo 1:7

**Sentro Sang Pagtoon:** Daniel 2:31–45, Bugna 13:11–17.

Sa nagligad nga duwa ka semana, nagtoon kita sang biblikanhon nga mga estorya kag mga salmo nga nagaunod sang pagpatuhoy sa palaabuton nga tagna. Apang, ang ini nga panan-awan sa palaabuton indi direkta nga mga ihibalo nga nagapreparar sa aton agud batonon kag hangpon ang mensahe sang tagna. Sa sini nga leksyon, magatamud kita sa mga tagna nga nagapatuhoy sing maathag sa tion sang katapusan. Dapat naton dumdumon nga ang Biblia indi lamang libro sang matahum nga mga estorya, nga ginsulat para sa aton kalingawan. Indi man ang Biblia isa ka libro lamang sang espiritwal kag moral nga pagpalig-on. Ang nagpapinasahe sa Biblia amo ang mensahe sini tuhoy sa paglaum: Ang Dios magaluwas sa katapusan nga tion.

Ang mensahe sang paglaum, presente gid sa nagkalainlain nga mga bahin sa bug-os nga Kasulatan. Apang amo ini ang duwa ka tagnaanon nga mga tolon-an, ang Daniel kag Bugna, nga nagapatuhoy sa katapusan nga madangtan sang kalibutan. Ang ining duwa ka mga tolon-an nagaangtanay kag gane dapat basahon nga may kaangtanan sa isa kag isa. Ang leksyon sa sini nga semana magapatuhoy una sa kabug-osan nga pagpahamtang sang tagnaanon nga mga hitabo, kaangay sang napahayag sa tagna ni Daniel tuhoy sa larawan (Daniel 2:31–45). Suno sina magapatuhoy kita sa katapusan nga mga inadlaw sa kasaysayan sang tawo. Makita naton kun paano ang tagna ni Daniel magpahayag sa gahum sang yawa kag magpakamalaut sang ini sini nga mentalidad, nga napakita na sang mga hari sa Babilonia (Daniel 3). Ang tagna matuman gilayon paage sa gamay nga sungay sang kapitulo 7 kag 8, kag sa sapat sang Bugna 13 kag 14.

### Bahin II: Komentaryo

Ang Mentalidad sang Babel. Ang tolon-an ni Daniel nagsugod paage sa isa ka likon nga pagpatuhoy sa estorya sang tore sa Babel. Sang ang propeta nagbalita sang hitabo bahin sa pag-abot ni Nabocodonosor batok sa Jerusalem, nagmitlang siya sang tumalagsahon kag dumaan nga polong shinar, ang ngalan nga nagpatuhoy sa duug sa diin ang mga manunukod sang Babel nagtukod sang ila tore (Genesis 11:2). Ang ining pat-ud nga reperensiya nagpahayag, gikan sa pagsugod sang tolon-an, sang intensyon sang manunulat sang Biblia nga epakig-angut ang ginhimo ni Nabocodonosor nga nagdala sang mga kagamitan sang templo sang Jerusalem pakadto sa iya duug nga amo ang Babilonia (Shinar), sa mga manunukod sang tore sang Babel.

Sa Daniel 2, ang amo man nga hari may damgo nga nagtublag sa iya. Si Daniel, nga gintawag agud sa pagpatpat sang damgo, nagpaathag sa hari nga ang Dios sang langit nagpadala sang sini nga damgo agud makabulig sa iya nga mahangpan, kag marealisar, ang kalautan san“panghunahuna sang imo tagiposoon” (Daniel 2:30). Si Nabocodonosor sa pagkamatuud may yara sang pareho nga mentalidad sa mga manunukod sang tore sang Babel. Sang gindala ni Nabocodonosor ang mga kagamitan sang templo sa iya kaugalingon nga templo, sa pagkamatuud, nagpakita siya sang pareho nga intensyon nga angkonon ang duug sang Dios. Gikan sa sinugdan, si Daniel nagahayag sang yabe sa damgo. Ang ini nga damgo nagkabalaka una sa mentalidad sang hari nga pareho sa “Babel.” Sang ulihi, sa Daniel 3, ang pagginawi ni Nabocodonosor nagpalig-on sang sini nga paghukom (tan-awa sa idalum). Sa pagkamatuud, ang ini nga pagpakamalaut nagaunod sang sadsaran nga ediya nga makita sa bug-os nga tagna tuhoy sa mga ginharian sa duta.

Sa iya una nga pagpahayag, si Daniel nagpatuhoy sa bugal kag pagpang-agaw ni Nabocodonosor: sa isa ka bahin, si Daniel nagtawag sa hari paage sa iya kinaandan nga titulo, “hari sang mga hari,” nga naghatag sa iya sang pagkadios, daw kaangay nga siya amo ang nagadumala sa iban nga mga hari. Sa pihak nga bahin, si Daniel maathag nga nagkilala “ ‘sa Dios sang langit’ ” bilang amo lamang ang Isa nga ginhalinan sang gahum sang hari (Daniel 2:37). Si Daniel naglaragway sa hari nga daw kaangay sia sa Manunuga mismo (nahisuno ini sa panghunahuna ni Nabocodonosor); subong man, si Daniel nagpadumdum sa hari nga ang Dios sang langit ang naghatag sa iya sang tanan nga iya naangkon (Daniel 2:38).

Niyan, si Daniel nagbantala nga ang masunod nga mga ginharian sa kalibutan mangin kubos sang sa ginharian ni Nabocodonosor, nagapahangup liwat nga pareho lang sila gyapon nga tawo kag umalagi kaangay sa iya kag sa iya ginharian. Sing talalupangdon, ang katapusan sang mga ginharian amo ang kinaiya sang pareho man nga mentalidad nga naglaragway sa Babel: ang mga pinuno sang mga ginharian magatinguha nga mahiusa ang ila ginharian kag maisa ang ila gahum, kaangay sa ginihimo sang mga manunukod sang tore sang Babel (Genesis 11:4).

Talalupangdon nga ang sadsaran nga karakteristik sang sini nga pagtinguha nga maghiusa sing tingob ginpahayag paage sa materyal nga “daga sang maninihon.” Ang ini nga daga nagrepresentar sang isa sa tagnaanon nga gahum nga nagsugod pagkatapos gid sang pagkapukan sang pagano nga Roma (Daniel 2:41) kag magapadayun tubtub sa katapusan nga tion, kaangay sang napahangop sa dinalan nga nagpahayag sa pagtukod sang ginharian sang Dios: “ ‘Sa mga adlaw sang sini nga mga hari nga ang Dios sang langit magatukod sang isa ka ginharian, nga indi malaglag’ ” (Daniel 2:44).

Ang kamatuuran nga ang ining tagnaanon nga gahum may pareho man nga ambisyon sa pag-angkon sang duug sang Dios kaangay sa mga tawo sang Babel napahangup na paage sa materyal sang daga sang maninihon nga nagrepresentar sini, nga sa masami ginalakipan sa Biblia sang mga simbolo sang katawhan (Isaias 29:16, Jeremias 18:2, Mga Taga-Roma 9:20, 21, kag iban pa). Samtang ang iban nga mga materyal nagrepresentar sa politikanhon nga gahum sang tawo, ang daga nagarepresentar sang isa ka may kinalain nga espiritwal nga gahum, nga nagaangkon sang pagkadios. Makagalanyat ang pagtalupangod nga ang katapusan nga senario sang palanan-awon, nga nagtapos sa pagkadugmok sang tanan nga mga ginharian, nagtapos sa daga sa sentro sang tanan nga mga materyales: “ang salsalon, ang saway, ang daga, ang pilak, kag ang bulawan” (Daniel 2:45). Sa posisyon nga kaangay sina, ang pinakamataas sa tanan nga mga materyales, ang “daga” daw nagtingob sang tanan nga ginahandum sang sini nga mga kalibutanon nga ginharian: ang pag-agaw sa langitnon nga pagdumalahan sang Dios.

Ang Nagaagaw nga Gahum. Sa Daniel 3, si Nabocodonosor gilayon nga nagduhaduha sa paghukom nga iya bag-o lang naton-an gikan sa iya damgo. Magatinguha gid siya sing maayo agud angkonon ang duug sang Dios sa langit. Ang damgo maathag nga nagpahayag nga “ ‘Ang Dios sang langit magatukod sang isa ka ginharian nga indi na malaglag’ ” (Daniel 2:44); Bilang kontra sa kabubut-on sang Dios, si Nabocodonosor nagtinguha nga “magtukod” sang isa ka larawan nga bulawan nga magarepresentar sa iya kaugalingon, ang “ ‘ulo nga bulawan’ ” (Daniel 2:38). Magluwas nga si Nabocodonosor wala makontento bilang ulo nga bulawan, kaangay sang napakita sa damgo; ginkabig naman niya karon ang iya kaugalingon bilang walay katubtuban nga hari, nga ang ginharian magatindug sa walay katubtuban, napakita ini paage sa pagpatukod sang isa ka larawan nga puro bulawan. Sa isa ka kahulugan, si Nabocodonosor “nagpatindug” sang iya larawan agud mabuslan ang walay katubtuban nga ginharian sang Dios. Talupangda ang pagamit sang pareho man nga polong “pagtukod.” Ang estorya wala nag-untat didto sa pag-agaw ni Nabocodonosor.

Ang sunod nga tikang ni Nabocodonosor amo ang mapintas nga paghingabut sa tanan nga indi magyaub sa atubangan sang iya larawan. Ang estorya nagsugid sa aton nga may yara sang tatlo ka mga Hebreo nga nagdumili sa pagsimba sa larawan; kag bilang resulta, ginpamatbatan sila sa kamatayon, nga amo ang “pagtagbung…sa tunga sang nagadabdab nga horno sang kalayo’ ” (Daniel 3:6). Ang tanan nga sahe sang estratehiya gingamit agud makumbinse ang tatlo ka mga Hebreo nga magyaub. Ang peligro sa kamatayon maathag nga ginrepresentahan sang horno sa tiil sang larawan. Ang gahum sang administrasyon sa tanan nga lebel ginapatuman agud masiguro ang pagkontrol sa tanan nga mga pumuluyo. Ang gahum sa pagpatipon sing tingob nagamit agud malambot ang katawhan sa bug-os nga duug sang ginharian. Bisan pa ang gahum sang musika kag sining nagamit agud makaimpluwensiya kag makakontrol sang mga balatyagon.

Suno sa balita sang ila pagpamatuk, ang ining tatlo ka mga Hebreo wala nagbaylo sang ila pagtoo nga magtindug nga matutum sa ila Dios. Ang duwa ka pundok sang mga sumulimba, ang pundok sang Babel kag ang pundok sang tatlo nga mga Hebreo, maathag nga nalaragway kag may kabaliskaran: ang pundok sang babel magahud. “Nagsinggit sila sing mabaskog” (Daniel 3:4). Ang pundok sang Dios mahipos: “indi kami kinahanglan nga magsabat’ ” (Daniel 3:16). Ang pundok sang babel gamhanan: ginalakipan ini sang mga “satrapa,” “mga manugdumala,” kag iban pa. (Daniel 3:2). Ang pundok sang Dios mapainubuson kag wala sing pagkahalangdon: ginkilala lamang sila bilang “ ‘pila ka mga Judio’ ” (Daniel 3:12). Ang pundok sang Babel madamo: ginalakipan ini sang “tanan nga katawhan” (Daniel 3:7). Ang pundok sang Dios “tatlo lamang ka lalaki” (Daniel 3:23). Ang pundok sang Babel nagakabalaka sa presente nga tion: “sang nakabati ang tanan nga katawhan….ang tanan nga katawhan….nagsimba” (Daniel 3:17). Ang katawhan sang Dios nagakabalaka sa palaabuton: “ Ang Dios….makasarang sa pagluwas sa amon’ ” (Daniel 3:17). Ang katawhan sang Babel legalistic kag nagatuman gikan sa kahadluk kag interes sa kaugalingon. Ang katawhan sa pundok sang Dios nagaalagad sa Dios paage sa bugay, bisan pa nga magdesisyon Siya nga indi sila pagluwason (Daniel 3:18).

Ang Gamay nga Sungay kag ang Sapat. Ang mentalidad sang Babel nga ginalakipan sang gahum nga ginrepresentahan sang daga sang maninihon nagpakita liwat sa gamay nga sungay sang Daniel 7 kag 8. Sa sini nga tion, ang karakter sa pagpang-agaw kag paghingabut mas maathag kag makita. Kaangay nga ang daga nag-angkon nga langitnon, ang gamay nga sungay nag-angkon nga langitnon, kag pagkamatinaastaason sini kag pagpang-agaw mas ginbantala (Daniel 7:25), sa pareho man nga kaangtanan nga presenter sa tunga sang pagpag-agaw kag paghingabut (Daniel 8:24, 25).

Ang tolon-an sang Bugna nagsulit sa pareho man nga tagnaanon nga senario, apang may lain nga mga simbolo. Pagkataposa sang pareho man nga apat ka mga kasapatan nga aton una nakita sa Daniel 7, ang tagnaanon nga pagpahayag nagkilala sang gahum sa pagpang-agaw, nga ginkilala bilang isa ka sapat. Kaangay sa gamay nga sungay sa Daniel 7 kag 8, ang ini nga sapat nag-angkon nga langitnon (Bugna 13:4) kag naghingabut sa katawhan sang Dios (Bugna 15:5, 7). Ang ining madasig nga surbe sang tagna kinahanglanon para sa aton agud mahangpan ang tagnaanon nga mga polong sa pagpaandam kag sa pagpadasig sa katawhan sang Dios (2 Timoteo 1:7).

### Bahin III: Aplikasyon sa Kabuhi

1\. Bisan pa nga ang gamay nga sungay kag ang sapat nagrepresentar sang isa ka maathag nga grupo sa kasaysayan, nga amo ang katoliko nga iglesia, ano ang aton reaksyon sa sini nga pagpakilala? Paano kita magpakig-angut sa mga katoliko? Hibaloa ang mentalidad sang Babel sa kasaysayan (sa katoliko nga iglesia, apang subong man sa paggahum sang totalitarian, kaangay sang Nazi kag Marxist-Stalinist). Analisaha ang posible nga mekanismo sang Babel sa imo iglesia kag sa imo personal nga karakter; sa imo relasyon sa iban nga katawhan; sa konteksto sang imo pamilya ukon sa konteksto sang imo trabaho; kag sa pamaage sang imo pagtratar sa imo mga empleyado kun may yara, sa imo katiayon, kag imo mga kabataan. Paano kita makabag-o gikan sa isa ka mentalidad sang Babel pakadto sa isa ka biblikanhon nga mentalidad?

2\. Ekomparar ang pundok sang Babel kag ang pundok sang tatlo ka mga Hebreo. Talupangda ang tagsa ka aspeto sang sina nga pagkomparar kag magkuha sang mga leksyon para sa pag-aplikar: Paano ang ini nga pagkomparar makaapekto sa kabuhi sang imo iglesia? Ano ang aton maton-an gikan sa sini nga mga ehemplo para sa aton mga pag-alagdan sa pagsimba? Paano ang pamaage sang aton pagpatukar sang musika ukon pamaage sang aton pagwali makahimo sang papel kun paano kita magsimba sa Manunuga? Ano ang leksyon ang imo maton-an gikan sa pag-obserbar nga ang pundok sang Dios diotay gid permi? Paano mo maaplikar ang ini nga kamatuuran sa pagamit sang argumento sang kadam-an sa pagsuporta sa teolohikal nga kamatuuran? Diskusyuni sa mga myembro sa imo klase ang pagkakinahanglan nga magkabalaka para sa palaabuton sang sa pagkabalaka sa presente nga sitwasyon. Paano ang palaabuton ukon presente nga pagkabalaka makaapekto sa imo pagpili bahin sa maayo nga pagginawi kag disisyon sa pag-asawahay? Ang nagakabalaka sa palaabuton nga panan-awan nagatulod sa aton nga talupangdon ang resulta sang aton mga binuhatan. Ang nagakabalaka sa presente nga panghunahuna nga nagapatuhoy sa insigeda nga padya magaresulta sa pagkahapaw, daluk, materyalistik, kag delikado ini para sa aton kag sa iban. Diskusyuni ini.

`Notes`