---
title:  Ang Man-ug
date:   10/04/2025
---

Ang isyu sa pagsimba amo panguna nga tema sa libro sang Bugna. Ang naghimo kag nagsugod sang butig nga sistema sa pagsimba nga ginpakilala bilang ang “sapat” (Bugna 13:2–4), kag ang man-ug nga paglaragway sang sining nahulog nga kerubin wala lamang natabuan. Ini nagatudlo balik sa aton sa Hardin sang Eden, sang ang man-ug nagsulod sa paraiso kag nagbuyok kay Adan kag Eba sa pagsunod sa iya sa pagrebelde batok sa Manunuga.

`Ikompara ang Genesis 3:1–5 sa Bugna 12:1–9. Ano ang mga maathag nga tema sa tagsa ka dinalan? Paano nga ang mga detalye nga makita sa pagpakilala sang man-ug sa Genesis makabulig sa aton paghangop sang mga isyu nga nahitabo sing una nga amo ang nagdulot sang away sa langit nga ginmitlang sa Bugna?`

May yara duha ka hitabo sa Kasulatan sa diin si Satanas nagdul-ong sang bug-os nga kalibutan sa kalaglagan. Sa Genesis, sa panahon nga may yara pa lamang sang duha ka tawo; kag sa libro sang Bugna kapitulo 12 kag 13, sa diin si Satanas ginkilala bilang isa nga “ang manugdaya sang bug-os nga kalibutan” (Bugna 12:9) kag bilang isa nga naghatag sang ikasarang sa gahum sang sapat sa pagdumala “sang bug-os nga kalibutan” sa pagsimba sini (Bugna 13:2,3). Kag isa sa mga tema nga makita sa tagna sang Biblia amo ang wala nagabag-o nga kinaiya sang daku nga pagsumpunganay. Ang kinaiya sang Dios kag ang Iya Pulong wala nagabag-o kag subong man ang handom sang yawa.

Maayo na lang, bangud ang kinaiya sang daku nga pagsumpunganay wala nagabag-o, kag bagud may yara kita sing maathag nga talamdan sa matagnaon nga Kasulatan, ang mga Kristiyano nakahimo sa pag-usisa sini kag nagsugod sa paghangop sang mga espirituhanon nga katalagman nga yara diri. Ang Dios amo lang gid sa gihapon, kag subong man ang ini nga kamatuoran sa yawa. Si Satanas nagapakunokuno, apang ang katuigan nga kasaysayan sang nahulog nga mga katawohan, kag nalakipan sang matagnaon nga hitabo sa Bugna, nagapakita nga siya wala gid nagbiya sang iya plano sang pagpangdaya sa Eden. Ang Dios nagsaad sa aton sang kaalam kag paghangop (Santiago 1:5), kag nasangkapan sang pagkamatuod sang Kasulatan, kinahanglan nga indi kita mahulog sang mga pagbutig sang yawa. Bisan, sing makapasubo, madamo ang nahulog sa ila, kag madamo pa sa kalabanan ang subong nga malaglag.

`Talupangda kung paano ang kultura nagabag-o sa pagligad sang panahon. Ang mga kinaandan sang tawo nagaliwat; ang mga butang nga sadto anay mabatonan mahimo na nga indi mabaton, kag ang kabaliskaran. Subong nga ang ini nga mga sadsaran nga isyu kag kinaiya sa daku nga pagsumpunganay wala nagabag-o, ano ang mga butang nga pagatalupangdon sang mga Kristiyano sa pag-usisa sa pagbag-o sang kinaandan kag kultura? Bilang halimbawa, ang pinakauna nga butig nga ginsaysay sang yawa, kaangay sang indi ka mapatay, kag ikaw mangin kaangay sang dios – sa diin mo ini makita sa imo kultura karon?`