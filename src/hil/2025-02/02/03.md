---
title:  Paghangop sa Gugma sang Dios
date:   07/04/2025
---

Kalakip sa pagpanubli sang makasasala nga kinaiya nagakahulugan nga ang aton panghunahuna sang uniberso nadagtaan sang aton kaugalingon nga huyog sa pagkamaiyaiyahon kag bugal. Aton ginatan-aw ang kalibutan sa aton kaugalingon nga limitado nga panghunahuna, sa baylo sang sa Dios nga nakahibalo sang tanan. Mahimo wala sing konsepto ang naapektuhan sing labi sang aton nga pagkamakasasala sang sa “gugma.” Ang kalabanan sa kinaandan nga kultura nagapahibalo nga ang paghangop sang gugma nasentro sa balatyagon sa kaugalingon sang sa iban. Ang ining maiyaiyahon nga pagtan-aw sa sini nga butang nagadulot sang mabudlay nga paghangop sa kung paano ang pagtan-aw sini sang Dios.

Ang paghangop sa kinaiya sang gugma isa ka importante nga bahin sa paghangop sang tagna sa Biblia. Isa sa mga yabi nga tema sang Ang Dakung Pagsumpinganay amo ang pagluntad sang madamo nga di-paghangop nahanungod sa kinaiya sang Dios. Si Ellen G. White, sa katapusan, nagtakop sang iya sumaryo sang The Great Controversy pinaagi sa pagsulat: “Ang bug-os nga kalibutan matinlo na. Ang isa ka pulso sa paghiliusa kag pagkinalipay nagakibo sa sulod sang malapad nga mga binuhatan. Gikan sa Iya nga nagtuga sang tanan nagagikan ang kabuhi kag ang kapawa kag ang kalipayan, sa bug-os nga duug nga walay katubtuban. Sumugod sa labing magamay nga butang tubtub sa labing daku nga kalibutan, ang tanan nga butang, may kabuhi kag wala sing kabuhi, sa ila walay landong nga katahum kag himpit nga kalipay, nagapahayag nga ang Dios Gugma.” —The Great Controversy, p. 678.

`Basaha ang Genesis 22:1–13. Ang una nga pagsambit sang “gugma” sa Biblia makita sa Genesis 22:2. Ano ang ginastudlo sini sa aton nahanungod sa Gugma sang Dios?`

Kon kaisa, magluwas sa pagkakita sang una nga pagsambit sang konsepto sa Biblia, ini makabulig sa pagpangita sang una nga pagsambit sang kaangay nga konsepto sa nagkalain-lain nga libro sang Biblia – ilabi na sa Kasulatan. Sa Mateo 3:17, Marco 1:11, Lucas 3:22, kag Juan 3:16 aton makita ang una nga pagsambit sang “gugma” sa tagsa ka mga Kasulatan.

Halimbawa, ang una nga pagsambit sang “gugma” sa Juan (Juan 3:16) tuman ka naghatag sang kasanagan: ini nagapakita sang kaangid nga istorya ni Isaac sa altar. Ang pagtoo ni Abraham sa Ginoo amo nga subong nga nagasalig sa Iya, pagpili sa pagtoo nga ang Dios magabuhi sang iya anak kung siya man ipagahalad (Mga Hebreo 11:19). Ini nagalaragway sa gugma sang Dios sa katawohan. Ginhigugma Niya kita tubtob sa punto nga Iya “ginhatag ang Iya bugtong nga Anak” (tan-awa ang Genesis 22:2, 12,16) – kag, niyan, nagbanhaw sa Iya gikan sa kamatayon. Busa, gintagaan kita sang kapahayagan sang kung ano nga klase sang gugma, ang pagkamasinakripisyuhon nga gugma, sang Dios para sa aton.

`Paano naton sugdan sa pagpakita sa iban ang amo nga pagkamasinakripisyuhon nga gugma sang Dios sa aton? Ngaa, madamo sa aton, ang ini nga klase sang gugma indi aton kinaugali?`