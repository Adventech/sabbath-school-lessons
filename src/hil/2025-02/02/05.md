---
title:  Pag-atubang sa Kamatayon
date:   09/04/2025
---

Mahimo ang pinaka-mapintas nga bahin sa pagkabuhi sa kalibutan nga wala naangot sa Manunuga amo ang pamaagi nga ang kamatayon nagapanago sa likod sang tagsa ka kabuhi, andam sa pagsalakay sa bisan san-o nga tinion. Amo ini ang “kabayaran sang sala” ang silot nga aton ginabayran sa pagpalayo gikan sa isa nga Nagahatag sang Kabuhi: ang Manunuga. Subong nga ini, may yara sing dako nga bahin sa tagna sa Biblia, ang iya sini nga realidad kag labi ka importante ang iya nga solusyon, nga amo lamang ang makita kay Jesus kag sa Iya kamatayon kag pgkabanhaw.

Ang una pagsambit sang kamatayon sa Biblia kag ang iya una nga pagkahitabo nagahatag sang dugang nga kasanag sa sining punuan nga tema sang tagna, nagabulig sa aton sa paghangop sa kabug-aton sa problema sang sala, kag nagahatag sa aton sang importante nga kasangkapan sa paghangop sa solusyon sang Dios sa problema sang sala.

`Basaha ang Genesis 2:15–17, Genesis 4:8–15, 1 Mga Taga-Corinto 15:15–19, kag ang Bugna 1:18. Ano ang ginasugid sang sini nga mga texto – lakip ang una nga pagsambit sang kamatayon kag panghitabo sini – sa aton nahanungod sa kung ngaa ang tawo nagakapatay, kag paano ang Dios nagatan-aw sang kamatayon, kag ano ang Iya nga solusyon sa problema?`

Sa masami aton ginasiling nga ang “kabahin lamang sang kabuhi” Isa ini ka butig. Ang kamatayon amo ang kabaliskaran sang kabuhi, ang pagkadula sang kabuhi; isa ini ka lumalangyaw kag indi gid kontani kabahin sang aton experiensia diri. Bisan pa nga kita naanad na sa kamatayon, ang aton tagipusuon nagapakigbatok kung aton na ini ma-atubang, nga daw ang katawohan nakahangop nga may yara sing panguna nga sala sini. Sang makasakit subong sining kamatayon, may yara sing mga higayon sang kamatayon nga mas makahalanusbo sang sa iban, kaangay sa kamatayon sang bata. Sa masami aton ginahunahuna nga ang mga ginikanan maga-una sa kamatayon sang sa ila kabataan, kag aton na ina nabaton bilang normal nga pasunod sang mga butang.

Ang una nga kamatayon nga nasulat sa Biblia, ugaling, nagasupak sa naandan nga panghunahuna. Sang wala pa si Adan kag Eba nakaexperiensia sang kamatayon, ila naagihan ang trahedya sang kamatayon sang ang ila matarong nga anak ginpatay sang iya di-matarong nga utod. Ini isa ka pinasahi kag dimakatarunganon nga kamatayon.

Pamalandongi ang nahanungod kay Jesus, ang matarong ginpatay sang dimatarong, subong nga si Abel. Ano nga kamatayon ang dimakatarunganon nga labaw pa sang sa kay Kristo? Ano nga kaangid ang yara sa kamatayon ni Abel kag Kristo sa krus? Paano nga ang kahimtang sang kamatayon ni Abel makabulig pagpahangop sa aton nahanungod sa kung nga-a si Jesus may yara sang “yabi sa kamatayon” kag ano ang ginatanyag sang Dios sa aton pinaagi sa Iya?

Kung ang problema sang kamatayon wala natagaan sang solusyon, ngaa ang aton kabuhi wala sing pulos kag wala sing kahulugan? Ano ang ginatudlo sang sini nga kamatuoran nahanungod sa kung paano kita mag pinasalamaton sa ginhimo ni Jesus para sa aton?