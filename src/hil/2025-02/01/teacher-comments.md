---
title:  Komento sang Manunudlo
date:   04/04/2025
---

`Notes`
### Bahin I: Kabilugan nga Panan-aw

**Sadsaran nga Texto:** Jeremias 9:24

**Sentro Sang Pagtoon:** 2 Timoteo 3:15–17.

Sa umpisa sang iya mga klase sa Biblia kada semester, ang isa ka propesor sa seminaryo nagapahimangno sa iya mga estudyante pinaagi sa simpli, apang makahangkat nga pamangkot: “Ano ang labing importante nga kasangkapan nga ara sa inyo sa paghangop sang Biblia?” Ang mga estudyante nagahatag sang ila ginahunahuna nga pinakamaayo nga mga sabat: “Mga diksyunaryo sang Biblia,” “pangamuyo,” “Ang Espiritu Santo,” “mga lenguahe sang Biblia” (Hebreo, Griego), “mga software sang Biblia,” kag iban pa. Pagkatapos pamati-an nila tanan nga mga sabat, ginsugid sang propesor sa ila nga bisan pa nga tanan ini maayo gid nga mga butang, may isa ka kasangkapan nga wala nila ginpamensar nga amo ang labing importante sa ila tanan: ang panahon.

Walay pagduhaduha, ang labing importante nga kasangkapan nga kinahanglanon kon mag-atubang sa Kasulatan amo ang kasangkapan nga masunsun nga kulang sa aton: ang panahon. Sa tion nga andam na kita kag sugot nga maghatag sang aton panahon sa pagtuon sang Biblia, ginadala kita sa masunod nga pamangkot: Paano naton basahon ang Biblia? Amo nga, ano ang mga prinsipio nga dapat magdumala sa aton sa dalan sang pagpangita kag paghangop sini nga Tulun-an?

Mga Tema sang Leksyon: Sini nga semana, tan-awon naton ang napulo ka prinsipio para sa pagbasa sang teksto sang propesiya sa Biblia. Ang una ka lima nga prinsipio sang pagbasa magasentro sa teksto mismo: pagbasa sini sing matinahuron (bilang bag-o nga teksto), pagbasa sini sing mahinalongon (bilang mapuslanon nga teksto), pagbasa sini nga may disenyo (bilang matahom nga teksto), pagbasa sini sing kontekstwal (sa sulod sang iya bibliko nga panahon), kag pagbasa sini sing intertextwal (sa kapawa sang iban nga mga teksto sa Biblia).

Ang masunod nga lima ka prinsipio sang pagbasa maga-focus sa aton pagbaton sa teksto agud masiguro nga kita nagapamati sa Pulong sang Dios: ang prinsipio sang pagbasa sang teksto sa espirituhanon nga paagi (bilang ginbugna nga teksto), pagbasa sini sing mangin-alamon(bilang mabudlay nga teksto), pagbasa sini sing kumon (bilang teksto para sa komunidad), pagbasa sini sing existential (bilang teksto nga nagahatag sang kahulugan sa aton kabuhi), kag pagbasa sini sing etikal (para sa responsable nga interpretasyon).

### Bahin II: Komentaryo

**Pagtuon sa Teksto**

Ang teksto sang Biblia amo ang pundasyon sang bisan ano nga diskusyon tuhoy sa tagna sang Biblia. Ang una nga tinutoyo sang magabasa, busa, dapat nga magbasa sang teksto sang tagna sa Biblia nga may handum nga magtuon sing maayo.

_1. Pagbasa sing Matinahuron._ Basaha ang teksto subong amo man nga bag-o nga teksto nga wala mo maangkon nga paghangop. Makatilingala nga si Daniel mismo nagsugod sa paghangop sang iya tagna, sa Daniel 9:2, lamang pagkatapos niya mahibaloan nga wala niya ini maangkon nga paghangop: “ini labaw sa paghangop” (Daniel 8:27). Ginapamatuod sang Biblia nga ang mga tawo natural nga yara sa “kadulom” (Juan 1:5). Sa pagkamatuod, ang kumon nga hangkat kon mag-atubang kita sa tagna sang Biblia amo ang pagsalig nga nahangpan na naton ang mensahe sini, bisan sa wala pa naton mabasa ang teksto. Gani, ginapasulod naton ang aton hunahuna sa teksto (eisegesis), sa baylo nga hatagan naton sang kahigayunan ang teksto nga maghambal para sa iya kaugalingon (exegesis). Ini ang kaso kon nagabasa kita sang propesiya sang Biblia halin sa aton kaugalingon nga rason ukon sa kapawa sang mga hitabo nga nagakatabo sa aton panahon.

_2. Pagbasa sing Mahinalongon._ Ang tagna sang Biblia nagalakip sang importante nga impormasyon nahanungod sa palaabuton sang kalibutan, kag mga importante nga kamatuoran nahanungod sa kaluwasan (2 Timoteo 3:15–17). Ang mga propeta sang Biblia nagahatag sing maamlig nga pagpili sang ila mga pulong kag mga porma sang pagpahayag agod ipahayag ang ila ginbugna sang Dios nga panan-awon. Gani, basaha ang teksto sing mahinay, kag tan-awon ang kada pulong sing maayo. Basaha ini sing madamo nga beses agod masiguro nga wala sing malikawan sa pagbasa sang teksto. Gani, “makakita kita sang mga buhi nga tuburan sang tubig nga nagabukal-bukal diin ang di-mahalongon nga mabasa nagatan-aw lamang sini nga kamingawan.”—Ellen G. White, Education, p. 191. Maayo nga magkilala ka nga wala mo maangkon ang isa ka butang kaysa magpa-uyon ka sa hamubo ukon sayop nga paghangop sang teksto.

_3. Pagbasa sing may Disenyo._ Ang literatura nga porma sang teksto (ang iya estruktura, ang mga parallelism) magabulig sa pagpahangop sang mensahe sang propesiya. Ang pagtagna ni Daniel tuhoy sa imahen sa Daniel 2 napaathag pinaagi sa iya pagkaangid sa propesiya ni Daniel tuhoy sa apat ka sapat sa Daniel 7. May mga pagpaangid man sa tunga sang mga propesiya sa libro ni Daniel kag sa libro sang Bugna. Tan-awa ang masunod nga mga pagpangid ang matagnaon nga panan-aw sa Bugna 13–14 nagapaangid, sa madamo nga aspeto, sa tagna sang Daniel 7, nga amo man ang nagapaangid man sa tagna sang Daniel 8, subong:

| Daniel 7  | Revelation 13–14 |
| --- | --- |
| Beasts from the sea (Daniel 7:1–3) | Beast from the sea (Bugna 13:1a) |
| Lion (Daniel 7:4) | Beast with 10 horns (Bugna 13:1b) |
| Bear (Daniel 7:5) | Leopard (Bugna 13:2a) |
| Leopard (Daniel. 7:6) | Bear (Bugna. 13:2b) |
| Beast with 10 horns (Daniel 7:7) | Lion (Bugna 13:2c) |
| Usurping power (Daniel. 7:8) | Usurping Power (Bugna 13:3–18) |
| Day of Atonement (Daniel 7:9–12/Daniel 8:14) | Three Angels’ Messages (Bugna 14:1–13) |
| Son of Man (Daniel 7:13, 14) | Son of Man (Bugna 14:14–16) |

Ang amo nga pagkaangid nagapakita nga ang langitnon nga Adlaw sang Katumbasan/ Adlaw sang Paghukom, sa Daniel 7 kag 8, nagapatuhoy sa, kag may kaangtanan sa, dutan-on nga pagbantal sang mensahe sang tatlo ka manugtunda sa Bugna 14.

_4. Pagbasa sing Kontekstwal._ Sa konteksto sang kasaysayan, ang panghitabo sang militar nga pagbangonay sa tunga sang mga sundalo sa Norte sang Babilonya kag sa bagatnan nga sundalo sang Ehipto sa Carchemish (ikompara ang Daniel 1:1 sa Jeremias 46:2) gingamit ni propeta Daniel bilang modelo para sa iya tagna sang mga katapusan nga mga inaway sa tunga sang hari sang aminhan kag hari sang bagatnan, sa kapitulo 11. Sa konteksto sang literatura, ang pagkamatuod nga ang Daniel 7 nasulat sa Aramaiko, ang lingua franca sadtong panahon, samtang ang Daniel 8 nasulat sa Hebreo, ang lenguahe sang Israel, nagapakita nga ang propesiya sang Daniel 7 nagasentro sa mga ginharian sang kalibutan kag may universal nga epekto, samtang ang tagna sa Daniel 8 nagasentro sa katawohan sang Dios kag may espirituhanon nga epekto.

_5. Pagbasa sing Intertextwal._ Bangod ang matagnaon nga teksto amo ang kaugalingon nga manugpaathag sini, kinahanglan nga pangitaon ang kahulugan sang teksto sa sulod sang teksto mismo. Ang sini nga pagtuytoy nagadangop man sa panguna nga prinsipio nga ginlakip ni Ellen G. White sa pagbantala liwat sa reformador nga si Martin Luther: “Ang Kasulatan amo ang magapaathag sang Kasulatan, diin ang isa ka teksto nagapahayag sang kahulugan sang iban nga mga teksto.”—Evangelism, p. 581. Halimbawa, ang pagkaupod sang cordero kag kanding, sa Daniel 8, upod sa madamo nga kaangtanan sa Levitico 16, nagapatimaan nga ang propesiya sang Daniel 8 nagapatuhoy sa Adlaw sang Katumbasan.

Pagtalupangod sa Personal nga Pagbaton

Ang kalidad sang pagtuon sang isa sa tagna nagadepende man sa hunahuna sang tawo nga naga-atubang sa teksto.

_Espirituhanon nga Pagbasa._ Ang Balaan nga Kasulatan ginbugna sang Dios. Gani, makatarunganon nga sa paghangop sing bug-os kag matuod ang isa ka partikular nga teksto, kinahanglan may impluwensya sang espirituhanon nga gahom. Kay ang mga butang nga sini kinahanglan nga “espirituhanon nga mahibaluan” (1 Corinto 2:14). Ini nagakahulugan nga ang pagtuo kag pangamuyo amo ang importante nga mga bahin sa pagtigayon sang kahamut-an sang pamaagi sa pagpaathag sang teksto. Ang pangamuyo magadala sa pagtuon sang isa sa milagro nga bulig sang Dios. Sa pagtuo nga ginbugna sang Dios ang teksto sang tagna sa Biblia, kag sa pagtuo nga matuman ang propesiya, magahatag ini sa hunahuna sang ikasarang nga makita ang pagtuman sini bisan pa nga wala makita sang iban.

_Pagbasa nga Maalamon._ Ang hilikuton sa paghangop sang ginbugna nga teksto nagakinahanglan sing pagkamapisan kag maantuson nga pagpanikasog sa aton bahin. Sa Manugwali gintawag ini nga panikasog “isa ka mabug-at nga lulan nga ginbutang sang Dios sa katawhan!” (Manugwali 1:12)). Ang ligka “maangkon sing paghangop” amo ang isa ka yabi nga pulong sa libro ni Daniel (nagpakita ini 15 ka beses). Kay “ ondi ang nagahimaya maghimaya sa sini, nga sia may paghangup kag nakakilala sa akon,’ “ (Jeremias 9:24). Sa iban nga mga pulong, ang pagkilala sa Dios amo ang pinapangolihi nga lalambuton sang kaalam.

_Pagbasa nga may Kaupdanan._ Subong nga ang kasulatan sang tagna nag-abot sa aton paagi sa pagsaksi sang komunidad sang katawohan sang Dios, ang ini nga tagna man ginhatag man sa komunidad sang katawhan sang Dios. Bisan pa nga ang pagtuon sa Pulong sang Dios nagalakip man sa maalamon nga paghangop sang indibiduwal, ini nagaimpluwensya sa iban nga mga kauturan sa pagtuo. Kon ang Dios magapamulong, kinaandan nga ginatawag Niya ang Iya katawohan subong isa ka kumonidad nga nagasimba: “ ‘Pamatii, O Israel’ “ (Deuteronomio 6:4). Ginatagna ni Daniel nga sa katapusan sang panahon, “ ‘madamo’ “ (ini amo ang katawohan sang Dios, ang “ ‘maalam’ “) “ ‘ang magahangop’ “ (Daniel 12:10).

_Pagbasa sing Eksistensyal._ Kon indi kita magbag-o kag indi maapektuhan sang Kasulatan ang aton kabuhi, indi kita makahangop sini. Sa pagpaathag sang sini nga punto, maayo gid nga tan-awon naton ang isa ka sugilanon parte sa isa ka Eropeo nga misyonero sa Africa nga nagtamay sa iya alagad nga Aprikano bangod nagabasa sia sang Biblia: “Ngaa ginabasa mo ang Biblia?” Dayon ang misyonero nagdugang, “Ini lang mga butang nga binalaybay.” Ang Aprikano nga lingkod nagsabat: “Kon wala ako nagbasa sang Biblia, siguro nakaon kana.” Ini nga leksyon may yara sang isa ka importante nga prinsipio nahanungod sa gamhanan nga epekto sang Pulong sang Dios, nga ginalaragway nga “isa ka espada nga may duha ka sulab” (Hebreo 4:12,). Gani, ang matagnaon nga Pulong sang Dios amo nga indi lamang makasamad sing matalumon sa mga sala sang aton mga kaaway kag manugpigos, kundi mahimo man ini magpamulong ukon makasaksi “ ‘batok sa aton’ “ (Jeremias 28:8).

_Etikal nga Pagbasa._ Sa kasubo, masunsun nga ginagamit ang mga tagna sa Biblia para suportahan ang kalautan sang tawo. Ang mga teorya sang pagpasulabi sang rasa, nga nagapauswag sang ideya sang labaw nga kahamili sang puti nga rasa sa itom nga rasa agod ipakamatarong ang apartheid kag pagpang-ulipon, gintukod sa isa ka sayop nga paghangop sang tagna sa Genesis 9:25. Ang antisemitismo, nga nagdala sa pogroms kag sa mga Crusade kag nahimo sang dako nga bahin sa pagpatay sang anom ka milyon ka mga Judio, natukod kag ginpalig-on paagi sa sayop nga paghangop sang mga tagna sa Biblia (Daniel 9:24). Sa bug-os nga kasaysayan, ang mga pag-abuso kag krimen nga ginahimo sa mga babayi sa sulod sang pribado nga hulot sang mga pamilya masami ginapakamatarong pinaagi sa pagamit sang tagna sa Genesis 3:16. Sa aton pagtuon sang mga mga tagna sang Dios sa karon nga kwarter, tugutan naton ang ginbugna nga Kasulatan nga amo ang magadumala sang aton hunahuna kag tagipusuon, para sa katuyuan nga maghatag sang “pagtudlo sa pagkamatarong” (2 Timoteo 3:16).

### Bahin III: Aplikasyon sa Kabuhi

Iaplikar ang mga leksyon sa sini nga semana sa mga pamangkot sa idalum, nga nagasentro sa 2 Timoteo 3:15–17.

**Pagtalupangod sa Texto:**

1. Ano ang mga yabi nga pulong sa 2 Timoteo 3:15–17?
2. Diskusyuni kag talupangda ang importansya sang masunod nga mga pulong: “Kasulatan,” “kaalam,” “ginhatag,” “pagkabug-os.”
3. Ngaa ang pagtoon sa Kasulatan nagadulot sang maaayo nga pagpanghunahuna?
4. Ano ang porma sang texto?
5. Ano ang konteksto sang sini nga binalaybay?
6. Pangita sang duha ka mga texto sa bibliya nga may yara sang kaangay nga tema.
7. Halimbawa, Salmo 119:97–104 kag Juan 5:39. Tan-awa ang mga kaangid sa tunga sang sini nga texto kag ikompara ang ila mga tema. Paano sila nag kaangid kag nagkalain?

**Pagsentro sa Imo Personal nga Sabat:**

Ano nga pulong sa 2 Timoteo 3:15–17 ang nagapatuhoy sa importansya, kag sa pagkakinahanglan sang pag-atubang sa pagtuon sa Kasulatan nga may sang kinaaiya sang pagkamatinahuron? Halimbawa, talupangda, kag diskusyuni, ang masunod nga mga pulong: “Balaan nga Kasulatan” (nagapatuhoy sa pagkakinahanglan sang espirituhanon nga nga pagtamod), “ginhatag” (dulot sang Dios), “ginbugna” (hilikuton gikan sa Balaan nga Espiritu).

Ano nga pulong sa texto ang nagapatuhoy sa pagkakinahanglan sa pagbasa sang mainalamon? Halimbawa, talupangda kag diskusyuni ang masunod nga mga pulong: “paghibalo” (pagamit sang hunahuna; impormasyon nga matun-an), “maalam” (ang pagamit sang hunahuna), “pagtudlo” (ikasarang sa pagbaton sang mga direksyon kag magtu-on sang mga bag-o nga mga leksyon).

Ano nga mga pulong ang nagapatuhoy sa pagkakinahanglan sang pagbasa nga may kaupod?

Halimbawa, talupangda kag diskusyuni ang masunod nga mga pulong: “gikan sa pagkabata” (paglakip sang mga ginikanan), “pagbadlong” (paglakip sang mga ginikanan kag sang manunudlo), “maayong buhat” (butang nga ginbuhat para sa mga tawo nga nagakinahanglan).

Ano nga pulong ang nagapatuhoy sa pagkakinahanglan sang pag-aplikar sang texto sa personal nga pagkabuhi? Halimbawa, talupangda kag diskusyuni ang masunod nga mga pulong: “magahimo sa imo nga maalam” (magahulma sa isa sang iya pagbatyag sang ihibalo kag personal nga paghukom). Ano nga mga pulong ang nagapatuhoy sa etical nga pagbatyag? Halimbawa, talupangda kag diskusyuni ang masunod nga pulong: “sa pagkamatarung” (pagtubo sang ikasarang sa paghibalo sang matarung).

`Notes`