---
title:  Komento sang Manunudlo
date:   16/05/2025
---

### Bahin I: Kabilogan nga Panan-aw

Sadsaran nga Teksto: Isaias 6:8

**Sentro Sang Pagtoon:** Isaias 6:6–8, Bugna 4:9–11.

Ang Dios amo ang sadsaran sang tagsa ka maayong butang, bangod nga Siya amo ang Manunuga sang tanan nga maayong mga butang, makita kag indi makita. Mabasahan naton ang ining importante nga kamatuuran sa una nga mga pinolongan sang Biblia: “Sa ginsuguran gintuga sang Dios ang mga langit kag ang duta” (Genesis 1:1). Sa Hebreo nga tinaga, ang polong “pagtuga” nagsunod sa polong “Dios”, isa ka paage sa pagpalig-on nga, tungud nga ang Dios Manunuga, isa Siya ka Dios. Sa leksyon sini nga semana, magapamalandung kita bahin sa importansya sang sining sadsaran nga kamatuuran, nga amo ang basihanan para sa tatlo ka biblikanhon nga pagpahayag sang Dios.

Ang aton pagtamud magasentro una sa trono sang Dios sa langit. Bangod nga ang Dios amo ang kabangdanan sang tanan nga butang, kag ang tanan nagadepende sa Iya, ang Dios amo ang Hari nga nagadumala sa tanan. Gani ang Dios ginpresentar bilang Hari sang mga hari, nga nagalingkod sa Iya trono sa langit (Isaias 6:1, 6–8, Bugna 4:9–11). Sunod sina, ang aton pagtamud magasaylo sa trono sang Dios sa duta. Bangod nga ang Dios nagadumala sang uniberso, ang Iya trono may kinamatarung man sa duta. Sa sining ikaduha nga bahin, magatoon kita nahanungud sa pagkahari sang Dios sa duta, sa Hardin sang Eden, kag sa ulihi, sa Israel, nga may kaangtanan sa kaban sang katipan, kag sa Zion, nga ginalaragway bilang mga duug tuhoy sa trono sang Dios.

Sa ikatlo nga bahin, huptan naton ang aton pagtoo sa palaabuton nga trono sang Dios sa “Bag-ong Jerusalem” didto sa langit. Sa konklusyon, talupangdon naton ang masunod nga leksyon: sa aton presente nga pagkabuhi, ano ang buut silingon para sa aton sang pag-angkon sang trono sang Dios sa aton mga tagiposoon subong?

### Bahin II: Komentaryo

Ang Trono sang Dios sa Langit. Ang pagluntad sang trono sang Dios sa langit nag-una sa pagtuga sang duta. Suno sa Jeremias, ang ini nga duug nagluntad gikan sa sinugdan sang pagtuga sa uniberso (Jeremias 17:12). Sa sining partikular nga konteksto sa langit nga natabo ang una nga pagrebelde ni Lucifer kag, gani, diri nagsugod ang kalautan. Ang ini nga pagpamatuud importante bangod nagpakita ini nga ang problema sang kalautan isa ka pangkabilogan nga problema nga naglakip man sa iban nga mga kalibutan, indi lamang sang aton kalibutan. Ang sulosyon lamang sang kalautan pangkabilogan man, kag gane dapat maglakip ini sang paglaglag kay Lucifer (Bugna 20:7–10). Si Isaias naglaragway sa trono sang Dios bilang duug nga sa diin ang langitnon nga mga persona nagaalagad, nagadayaw, kag nagasimba sa Hari sang uniberso: “Nakita ko ang Ginoo nga nagalingkod sa isa ka trono, mataas kag ginabayaw” (Isaias 6:1). Ang sitwasyon sang trono sa langit napun-an sang madamo nga mga ediya bahin sa langitnon nga realidad kag may mga leksyon nga nagapatuhoy sa aton.

Ang una nga ediya nga napahayag sang imahin sang trono simbolikal nga nagarepresentar sang pagkaharianon. Bilang hari sang tanan nga mga tinuga, ang Dios nagadumala kag nagakontrolar sang bug-os nga uniberso. Para sa aton, ang ini nga ediya nagapahangup sang pagkamatinumanon sa Iya mga kasogoan kag pagsalig sa Iya gahum kag sa Iya pagdumalahan. Dugang pa, bangod nga ang pagkaharianon masami nga ginalakipan sang buluhaton sang isa ka hukom (Salmo 122:5), ang tanan nga mga tinuga, lakip na ang katawhan, dapat magtolok sa Dios bilang ila hukom, nagakahulugan nga ang Dios amo ang Isa nga nakakita, kag sarang makausisa, sang tanan naton nga mga binuhatan, maayo man ukon malain (Manugwali 12:14). Indi lamang amo sina, makita man naton nga ang Dios amo ang Isa nga magaluwas sa aton gikan sa kalautan. Sa Biblia, ang hukom amo man ang “Manluluwas” (Mga Hukom 3:9, 15; Mga Hukom 6:36; Mga Hukom 12:3). Paage sa pagpangita sang trono sang Dios sa langit, ang Biblia nagpakita nga ang paghukom kag kaluwasan wala sa aton mga kamut. Ang Dios lamang ang nagahukom, kag Siya lamang ang magaluwas sa aton.

Ang pagpahangup sang Biblia bahin sa langit bilang amo ang lokasyon para sa trono sang Dios may katuyuan sa pagpaalinton sang madamo nga mga mensahe. Ang ini nga lokasyon nagapahangup nga ang Dios lain sang sa Iya mga tinuga; Ang Dios indi amo ang kahoy ukon yara sa kahoy. Ang Dios indi isa ka hinimoan sang tawo. Ang Dios amo ang Manunuga, walay katubtuban nga malayo gikan sa duta, kag gane indi malambot kag labaw sang sa aton paghangup: “ang Dios yara sa langit, kag ikaw sa duta; busa magdiotay ang imo mga polong” (Manugwali 5:2).

Ang bisan ano nga teolohiya, ang bisan ano nga paglaragway sang tawo bahin sa Dios, indi gid nagakaego bangod nga ang Dios labaw sang sa aton paghangup (Job 11:7–12; Job 36:26; Isaias 55:8, 9). Kun magpangamuyo kita sa Dios, ang aton mga polong, kag bisan pa ang aton paghipos, dapat magpakita sang pagtahod. Ang masangkad nga misteryo sang Dios napadumdum paage sa pagkakomplikado sang trono, nga may yara sang laragway sang isa ka gamhanan nga kangga nga yara ang gamhanan nga mga quirubin, mga buhi nga tinuga nga may mga pakpak, kag gamhanan nga mga kamut sa idalum (Ezequiel 1:8). Ang mahimayaon kag dungganon nga trono sang Dios nagapaalinton sang isa ka impresyon sang indi matungkad nga kahimayaan. Si Ezequiel naglaragway sang trono bilang nahimo sa malahalon nga mga bato, nga amo ang “lapis lazuli,” ang materyal nga ginalakipan sang pagkadios sa Ancient Near East sang una nga panahon (Ezequiel 1:26); Si Daniel nakakita sang trono nga ginalakipan sang kalayo (Daniel 7:9); samtang sa Bugna, ginlikopan ini sang esmeralda nga balangaw, kag pito ka mga sulo ukon lampara sang kalayo sa atubangan sang isa ka matin-aw nga dagat (Bugna 4:3–6). Isa lamang ka tawhanon nga sabat ang nagakaego sa sini nga pagpahayag sang himaya kag himpit nga katahum: makahalawhaw, naupdan sang pagpaubos, kag pagtalupangod sang aton kasubo kag masinalaypon nga kondisyon luwas sa Dios.

Sa pihak nga bahin, ang ini nga misteryo kag himpit nga katahum isa ka pangabay sa aton nga magpamatuud sa ila pagluntad sa aton mga pag-alagdan sa pagsimba. Magapamatuud kita sa pagluntad nila kun matinahuron kita nga mag-usisa sa pagpahayag sang Dios paage sa Iya mga polong kag sa Iya tinuga. Ang katahum sang Dios kag misteryo isa man ka pangabay sa tawhanon nga paghinulsul kag sa pagpahanugut sa Iya nga mapabag-o ang aton masinalaypon nga karakter. Dugang pa, ang katahum kag misteryo sang trono sang Dios isa ka panawagan sa aton, diri kag subong, nga magpamatuud sa hustisya kag sa realidad sang bug-os nga prinsipio sang kamatuuran.

Ang Trono sang Dios sa Duta. Apang, ang Dios wala nagdulon sang Iya kaugalingon sa langit, nga malayo, kag walay kabalaka sa padulongan sang katawhan. Ang nagkalainlain nga mga pagluntad sang langitnon nga trono presente man sa duta.

Ang Hardin sang Eden. Ang una nga pagpahayag sang “langitnon” nga trono sang Dios sa duta makita sa Hardin sang Eden, nga ginlaragway sa mga tinaga nga nagapadumdum sa langitnon nga templo sang Dios. Ang kirubin nga nagatindug sa atubangan sang Hardin, nga may nagaidlab nga espada (Genesis 3:24), nagapadumdum sa aton sang kirubin nga nagatindug sa palibut sang langitnon nga trono sang Dios kag nagaministeryo bilang nagaidlab nga kalayo (Salmo 104:4; ekomparar sa Daniel 7:9, Bugna 4:3–6). Ang suba nga nagailig sa Hardin sang Eden (Genesis 2:10–14) nagapatuhoy sa tubig sang kabuhi, nga kaangay katin-aw sa kristal kag mga tuburan gikan sa trono sang Dios (Bugna 22:2). Ang malahalon nga mga bato makita man sa pareho nga mga duug, sa langit kag sa duta (Genesis 2:12; ekomparar sa Ezequiel 1:26).

Ang Kaban sang Katipan. Ang isa pa ka importante nga lokasyon sang trono sang Dios amo ang kaban sang katipan, nga nagapakigbahin man sang isa ka talalupangdon nga kadamuon sang paglaragway sa langitnon nga trono sang Dios (kaangay sa presensya sang kirubin) kag ginkabig bilang trono sang Dios ukon palatungan sang Iya tiil. Ang pagpamatuud sa sini nga pagkilala makita sa 1 Mga Cronica 28:2, nga sa diin ang tinaga nga “ang kaban sang katipan sang Ginoo” naangut sa “ ‘palatungan sang tiil sang aton Dios’ ” (1 Mga Cronica 28:2). Amo yadto ang duug, kaangay sa iban nga mga trono, nga sa diin ang paghukom matabo. Ang “palatungan sang till” namitlang man sang ulihi sa 2 Mga Cronica 9:18, nga kun sa diin nahamtang ini sa idalum sang trono ni Solomon, nga suno sa Ancient Near

Eastern nga sa diin ang palatungan sang tiil nahamtang sa tiil sang dios sa templo (tan-awa ang Salmo 99:5, Salmo 132:7, Mga Panalabiton 2:1), nagpahangup nga ang Dios nagatindug labaw sa sini.

Ang Bukid sang Zion. Sang ang Israel nagpahamtang sa ila pungsud, ginbutang nila ang kaban sang katipan sa templo sang Jerusalem didto sa Bukid sang Zion, ang lingkuranan sang paghukom (Salmo 9:4, Isaias 16:5). Ang tanan nga nauna nga mga ediya bahin sa trono sang Dios ginsaylo sa Zion, sa diin ang Dios nagapuyo kag nagahukom sa mga pungsud (Salmo 9:11–15). Ang ini nga sahe sang panghunahuna magapadayun sa Bag-ong Katipan sa diin si Cristo kag ang Iya mga gintoton-an magalingkod sa trono agud hukman ang kalibutan (Mateo 19:28). Ang Zion magatangdo sang Bag-ong Jerusalem sa langit nga kun sa diin ang biblikanhon nga paghidait, gugma, kag walay katubtuban nga kabuhi matuman sa ulihi (Bugna 21:1–4).

Mga Templo Kita sang Dios. Sa ulihi, ang Dios magapuyo upod sa Iya katawhan. Ang Hebreo nga polong shakan, “magapuyo,” nagamit agud malaragway ang pagpuyo sang Dios upod sa Iya katawhan sa sanctuaryo (Exodo 25:8, 9). Ang ini nga ediya bahin sa pagpuyo sang Dios tama kagamhanan sa bagay nga nagbunga ini sang polong mishkan, “tabernakulo,” ang duug nga kun sa diin ang Dios magapuyo. Ang ini nga polong nagapatuhoy man sa panganud nga nagpabilin, “nagpahuway” (shakan), sa tabernakulo (Exodo 40:35). Sa Bag-ong Katipan, ang ini nga ediya napalambot sa mga Kristohanon, lakip na ang lawas: “Wala bala kamo makahibalo nga ang inyo lawas templo sang Espiritu Santo nga yara sa inyo, nga inyo nabaton gikan sa Dios? Indi na kamo inyo?” (1 Mga Taga-Corinto 6:19). “Gani,” si Pablo naghimo sang sini nga konklusyon, “himayaa ang Dios sa inyo lawas. Kag sa inyo espiritu, nga iya sang Dios” (1 Mga Taga-Corinto 6:20).

### Bahin III: Aplikasyon sa Kabuhi

Ang Pagtudlo sang Trono. Sa aton panahon subong, ang ediya tuhoy sa pagkaharianon kag “trono” wala nagapabatyag nga labi ka importante. Busa, nadula naton ang pagbatyag sang may nagalabaw, respeto, kag pagkabalaan. Diskusyuni ang ini nga mga ediya upod sa mga pamatan-on kag mga hamtong nga katawhan. Talupangda ang masunod nga mga estratihiya bilang posible nga mga pamaage para sa pagpahibalo sang sini nga panghunahuna:

1. Mag-organisar sang awting sa palibut nga yara sa tunga sang makahalangawa kag himaya sang mga binuhatan sang Dios bilang isa ka paage sa pagpatudok sang isa ka pagbatyag nga may nagalabaw kag paghalawhaw sa Iya trono.
2. Magbisita sa isa ka astronomikal nga museo bilang isa ka paage sang pag-apresyar sa aton walay katubtuban nga uniberso.
3. Mag-agda sang isa ka sayantipiko nga makapaathag sang pagkakomplikado kag mga misteryo sang tawhanon nga lawas.

1\. Ang Trono sa Pagsimba. Sa kapawa sang imo pagtoon bahin sa trono sang Dios, panumduma ang mga pag-alagdan sa imo pagsimba, ang pamaage sang imo paggawi sa iglesia, ang pamaage sang inyo pagpangamuyo, pagkanta, kag pagwali. Ang pagpabugal bala nahanungud sa misyon sang imo iglesia isa ka kadalag-an ukon ang kadamuon sang mga pagtoon sa Bibleya amo ang mangin nagakaego? Ngaa, ukon ngaa indi?

2\. Ang Trono sa Moral nga Paggawi. Kilalaha kag e-apresyar ang halangdon nga presensia sang Dios sa imo kaingod, sa imo mga pariente, sa imo utod nga lalaki ukon utod nga babayi, sa imo mga ginikanan, kag sa imo katiayon. Paano ang realidad bahin sa trono kag pagpangibabaw sang Dios makaapekto sa kinaiya sang imo relasyon sa ila?

3\. Ang Trono sa Imo Personal nga Kabuhi: Pamangkota ang imo kaugalingon sang masunod nga palamangkutanon: “Ano ang mangin kahulugan sa imo matag-adlaw nga pagkabuhi tuhoy sa panghunahuna nga ikaw amo ang trono sang Dios? Buut silingon, paano ang ediya nga ikaw amo ang trono sang Dios makaapekto sa imo pagtratar sa imo lawas, pag-organisar sang imo panahon, pagpahamtang sang imo puluy-an, kag pagginawi mo sa imo ginaobrahan?

`Notes`