---
title:  Komento sang Manunudlo
date:   13/06/2025
---

### Bahin I: Kabilogan nga Panan-aw

Sadsaran nga Teksto: Ester 5:2

**Sentro Sang Pagtoon:** Rut 1—2, 4, Ester 3:1–14

Ang Biblia napun-an sang mga kababainhan nga may yara sang importante nga papel sa Biblia. Si Eva, nga ang iya ngalan nagakahulugan “kabuhi,” kay siya amo ang “iloy sang tanan nga katawhan,” siya ang isa nga nagpaalinton tuhoy sa kaliwat nga Mesias, nga nagdul-ong sa pagkatawo ni Hesu-Cristo, ang Manluluwas sang katawhan (Genesis 3:15). Sa panahon sang mga patriarca, ang mga kababainhan kaangay kay Sara, Rebeka, Raquel, kag Lea, subong man kay Tamar, may yara sang daku nga impluwensiya sa pagpadangat sang kaluwasan sa kasaysayan. Ang ila mga binuhatan nagpasiguro sa pagpadayun sang kaliwatan sang Mesias.

Sa panahon sang Exodo, utang sang Israel ang kaluwasan sini sa duwa ka babayi sang si Faraon nagmando nga pamatyon ang bag-o tawo nga mga lapsag sang Israel. Ang mga partera (Exodo 1:15–17), kag bisan pa ang bata nga babayi ni Faraon (Exodo 2:5) kag ang iban pa nga mga babayi (Exodo 2:7), ginadumdum sa Tora, sa Pentateuch, bilang mga instrumento sa pagluwas sang Israel, masami nga ngarisgo sang ila mismo mga kabuhi. Sang ulihi, si Debora, ang manalagna nga babayi nga nangin hukom sang Israel, gintawag bilang isa nga “nagtindug” kag nagluwas sang Israel sa inaway (Mga Hukom 5:7). Si Rahab nagluwas sang mga espiya kag gani nagbulig luwas sa Israel sa ila pagpakig-away batok sa mga Canaanhon. Suno sa ginsaysay ni mateo bahin sa mga kaliwatan (Mateo 1:5), si Rahab iloy ni Boaz nga nagpangasawa kay Rut kag nangin katigulangan sang Mesias. Sa sini nga leksyon, magapatuhoy kita sa duwa ka importante nga mga kababainhan nga naghatag sang ila ngalan sa mga tolon-an sang Biblia: si Rut kag si Ester. Walay sapayan sang kinalain sa panahon kag pagpahamtang sang ila mga estoryam sa pipila ka mga pamaage ang ining duwa ka babayi nangin huwaran sa karakter sang madamo nga mga kababainhan nga gintangdo sang Dios nga magbulig sa pagluwas sang Israel.

### Bahin II: Komentaryo

Ang kasaysayan sang dumaan nga Israel mahimo masiling nga ginbalay paage sa mga estorya ni Rut kag Ester. Si Rut nalakip sa “mga adlaw nga ang mga hukom amo ang nagadumala” (Rut 1:1), sa nahauna nga mga kapanahonan sang Israel, sa tion nga ang mga tribo sang Israelinhon nagaplastar pa sa Dutang Saad. Si Ester nalakip sa katapusan nga panag-on sang Israel, sa panahon sang kahiolipnan sa Persia. Ang bahin nga ang kasaysayan sang biblikanhon nga Israel nagsugod kag nagtapos sa tingug sang isa ka babayo tama ka importante, bangood nga, sa bibleya, ang babayi masami nga nagasimbolo sa iglesia. Ang isa ka tawo mahimo nga makapamangkot, sa ano nga paage nga ang ini nga mga babayi nagsimbolo sa iglesia sang Dios, kag ano nga leksyon ang aton maton-an gikan sa ila bilang iglesia sang Dios sa katapusan nga adlaw?

Talalupangdon man nga ang nagpanlulugayaw nga mga katawhan naghatag sang daku nga importansiya sa mga kababainhan sang sa nagapabilin lamang nga mga katawhan. Sa kapawa sang sini nga posibilidad, karon mahimo nga makabuhat kita sing maayo nga mabinagbinag kun paano ang tingug kag impluwensiya ni Rut kag Ester, kag ang ila katumbas sa moderno nga panahon, mahimo nga makabulig sing daku sa kalibutan nga nagadamo ang kagamo kag kapintas.

Rut ukon ang Gahum sang Pagkamainayuhon. Ang pagbasa sang estorya ni Rut paage sa panan-aw tuhoy sa plano sang kaluwasan sa panahon sang katapusan nga tion makapasanag. Ang ngalan ni Rut naghalin gikan sa polong nga nagakahulugan “abyan, kadampig,” nga may pagpahangup sang kahumok kag kapreska. Ang sadsaran nga tema sang tolon-an amo ang pagkamainayuhon. Wala sang tensiyon , wala sang malaut nga persona ukon isa ka konplikto ukon kritisismo, ukon bisan pa halangpunon nga kaakig sa matahum kag mabinalaybayon nga estorya. Si Rut ginkilala bilang isa ka Moabnon, isa ka kwalipikasyon nga kaduwa gingamit. Ang hero sang tolon-an isa ka dumuloong nga babayi. Ang mensahe sang pagkamainayuhon nga nagalapnag sa tolon-an indi konektado gikan sa bisan ano nga pagkabutang sang pungsud; ang pagkamainayuhon pangkabilogan kag nagalabaw sa mga dulunan sang tanan nga mga pungsud.

Ang estorya nagasugid sa aton nga ang ining Moabnon nakasal sa isa ka Israelinhon nga bana nga napatay; gani, nagdesisyon siya, nga magsunod sa iya ugangan nga babayi nga si Noemi, indi lamang sa iya pisikal nga pagpanlakaton pabalik sa duta sang Israel kundi subong man sa iya relihiyo sa Israel: “ ‘bisan diin ka makadto magakadto ako…ang imo katawohan mangin-akon katawohan, kag ang imo Dios akon Dios; kon diin ka mapatay, didto ako mapatay’ ” (Rut 1:16, 17). Ang estorya nagsugod nga may isa ka kadalag-an sa ebanghelyo, bisan pa wala sang nahatag nga balita bahin sa estratehiya sang paghimo sang misyon. Si Rut wala nakonbertir paage sa mga mabatyagan nga milagro sa isa ka pagwali sang ebanghelyo. Si Rut nagsunod lang sa iya ugangan nga babayi bangod sang gugma para sa iya tungud nga kilala niya siya kag nagsalig sa iya mga desisyon.

Talupangda nga si Noemi wala nagamit sang bisan ano nga argumento agud makumbinse si Rut nga magpabilin. Baliskad sa sina, si Noemi nagpangabay pa kay Rut nga magpuli sa balay sang iya iloy (Rut 1:8). Si Noemi nag-untat lang sa pagpakigbais kay Rut sang “nakita niya nga determinado sia nga mag-upod sa iya” (Rut 1:18).

Ang sunod nga tikang sang estorya magadala sa aton sa kay Boaz, ang himata ni Noemi, isa ka manggaranon nga mangunguma nga sa diin si Rut mapainubuson nga nagpangayo sang pagpahanugut nga magpanaghaw sang pipila ka uyas gikan sa iya kaumhan. Ang estorya nagsiling nga si Boaz nagpamolong nga “ ‘malolo’ ” sa iya (Rut 2:13), kag nangin maalwan sa iya (Rut 2:8). Natabo nga si Boaz amo lamang ang malapit nga himata nga handa sa pagtuman sang iya responsibilidad bilang go’el, ang manunubos sang pamilya. Ang polong “pagtubos” amo ang sadsaran nga polong sang teksto (Rut 4:4, 7).

Talupangda ang kakugi kag kaisog ni Rut sa pagpalapit sa manugtubos sa iya. Talupangda man ang iya pagkamapainubuson, kay ginkilala niya ang iya simple nga ginhalinan bilang isa ka “ ‘dumuloong’ ” (Rut 2:10), kag ang iya pagkaditakus sa bagay nga sia “indi isa sang imo mga ulipon nga babayi’ ” (Rut 2:13). Talupangda man ang iya pagkamainayuhon sa iya ugangan nga babayi, isa ka kinaiya nga gindayaw sang madamo nga katawhan, lakip na si Boaz, ang iya posible nga manugtubos (Rut 2:12). Ang manunulat sang Biblia wala nakapatuhoy sa pagkamatutum ni Rut sa iya relihiyoso nga ritwal kag katungdanan, daw kaangay nga ang iya kaayo sa iban nagakaego na nga pagpamatuud para makumbinse ang iya manugtubos sang iya debosyon.

Ang konklusyon sang estorya mas makatalandug; indi lamang nga napamana ni Rut si Boaz, nga nagpasag-uli sa dignidad sang iya pamilya, kundi nabaton niya ang pinakadaku nga padya sang sarang mabaton sang isa ka pamilya, amo ini ang mabutang sa kaliwatan sang Mesias. Ang legasiya sang tolon-an may mataas nga importansiya. Si Rut ginbaton sa Israel, walay sapayan sang iya pagkadumuloong—kag bangod sang iya ginhalin nga iban nga pungsud, kaangay sang napahayag sa sini nga tolon-an (Rut 1:4, 22; Rut 2:2, 6, 10–13, 21; Rut 4:5, 10). Sa liturhiya (ritwal sa pagsimba) sang mga Judio, ang libro sang Rut ginbasa sa tion sang kapistahan sang Shavuot, ginkilala man bilang piesta sang semana sang Pentecostes, isa ka selebrasyon nga ginalakipan sang pag-ani kag dolot sang kasogoan.

Ester ukon ang Gahum sang Katahum. Pareho man nga makainspirar, kag makagalanyat, ang pagbasa sang tolon-an ni Ester sa kapawa sang plano sang Dios sa kaluwasan sa tion sang katapusan nga mga inadlaw sa kasaysayan sang tawo. Makagalanyat bangod nga ang tolon-an ni Ester mabasa kaangay sa isa ka sekular nga libro, nga wala sang makita nga relihiyoso nga kaundan ukon ano paman. Wala sang reperensiya sa Dios. Ang teksto wala nagmitlang sang bisan ano nga relihiyoso nga mga binuhatan. Ang pasunod sang mga hitabo daw natabo lamang paage sa iya sini nga hinimoan, nga wala sang langitnon nga pagpatunga. Ang tanan nga natabo sa estorya nagdepende sa pagkamainalamon ni Mardoqeo, isa ka harianon nga alalay, kag sa katahum kag kaisog ni Hara Ester, subong man nagakaego nga tion (Ester 3:7, Ester 9:24). Ang katungdanan sang sacerdote kag manalagna wala namitlang sa estorya. Bisan pa sa katapusan sang estorya, nga may pagpamatay sang madamo nga katawhan, nagbayaw sang pagduhaduha nahanungud sa espiritwal nga bili sini. Ang labing daku nga bahin, nga ang pagka Judio ni Ester kag Mardoqueo wala nakabalabag sa ila gikan sa pag-angkon sang pinakamataas nga posisyon sa pagano nga ginharian. Wala man sang bisan ano sa libro nga nagatugda sang tensiyon sa tunga nila kag sa sina nga bahin. Indi katingalahan nga madamo sang dumaan nga mga manunudlo kag mga amay sang iglesia ang nagpamangkot tuhoy sa espiritwal nga bili sang sini nga libro, bisan pa ang pagsikway sini nga madala sa Biblia.

Apang, ang ini nga tolon-an isa ka inspirasyon, mahimo nga bangod sang problematik nga mga elemento nga namitlang sa ibabaw. Ang kakulang sang reperensiya sa Dios, sa pagkamatuud, isa ka importante nga elemento nga nagdolot sa sini nga libro nga kinahanglanon kag mapuslanon para sa aton nga nagakabuhi subong sa isa ka sekular kag magamo nga kalibutan. Ang eksperiensiya bahin sa paghipos sang Dios isa na ka makalilibog nga kaundan sang Iya nagapatunga nga presensia. Natabo nga si Ester isa ka reyna sa panahon nga ang katawhan yara sa peligro. Natabo man nga ang hari, sa tion nga indi siya makatulog, nakadiskobre sang isa ka binuhatan bahin sa pagkatampad ni Mardoqueo, nga nagluwas sa kabuhi sang hari. Sa pihak nga bahin, ang teksto maathag nga nagtugda nga ang mga Judio nga katawhan napangapinan. Kun si Ester wala nagpamolong sa hari, kun nagpabilin lang sia sa paghipos, “ ‘ang kaluwasan magaabut….gikan sa iban ng duug’ ” (Ester 4:14). Subong man, sa panahon ni Jesus nagamit Siya sang isa ka pareho nga argumento: “ ‘kon ini sila maghipus, ang mga bato gid magasinggit’ ” (Lucas 19:40).

Ang iban nga mga komentador nakakita sang pagpamatuud tuhoy sa pagtuytuy sang Dios sa ngalan ni Ester, nga ila gin-angut sa konsepto sang hester panim, pagtago sang nawung,” isa ka importante nga bahin sa pagpakigrelasyon sang Dios sa Iya katawhan sa tion nga daw wala Sia (Tan-awa ang Isaias 8:17, Isaias 50:6, Isaias 53:3). Ang pagpatuhoy sa Adlaw sang Katumbasan gintalupangod man base sa kinaandan nga mga elemento, kaangay sang pagpuasa, ang ediya sang paghukom. Kag pagtubos sa katawhan sang Dios kontra sa kalaglagan sang malauton. Ang dumaan nga mga manunudlo nagsuporta sang sini nga kaangtanan base sa pagamit sang mga polong pur, “lot,” sa polong kippur, ang Adlaw sang Katumbasan. Subong man, ang libro ni Ester nagtapos sa pareho man nga paglaum kag panan-awan sang “paghidait” kag sa pagpangita sang “maayo” (Ester 10:3; ekomparar sa Salmo 122:8, 9) kaangay sa Adlaw sang Katumbasan.

### Bahin III: Aplikasyon sa Kabuhi

Paano maaplikar sa imo kabuhi ang masunod nga mga pagpamalandung sa Rut kag Ester?

Rut: Ang kamatuuran nga nagapati kita nga kabahin kita sa katawhan sang Dios kag tama ka relihiyoso dapat indi magpasubo sa aton, magpaakig, ukon mangin bugalon, kundi magapahangup sang isa ka seryoso nga pagsulundan sang maayo nga pagginawi. Kaangay nga si Rut mainayuhon kag mainabyanon sa iban nga katawhan sa aton pamilya kag sa sosyodad nga yara sa aton palibut. Talupangda man ang pagkamapainubuson ni Rut. Si Rut wala nagpabugal nahanungud sa iya kinaiya ukon nahanungud sa iya pagkarelihiyoso. Sa baylo, si Rut nagbatyag sang pagkaditakus kag wala nagahukom sa iban. Si Rut wala nagaintra sa relihisoyo ka aktibista; indi siya legalistik nga nagahunahun nga takus siya sa kaluwasan base sa iya mga binuhatan. Nagasalig lamang siya sa bugay sang iya ugangan nga babayi kag sa himata. Sa katapusan, talupangda nga ang pamaage sang pagmisyonero ni Neomi ginlakipan sang iya mainalwanon nga kinaiya kag binuhatan sang kaayohan.

Ester: Ang estorya ni Ester nagapadumdum sing maayo tuhoy sa pagkabuhi sa aton moderno kag sekular nga kalibutan. Kun sa diin man kita, kag kun ano man ang aton ginahimo—sa opisina, sa dalanon, sa kolehiyo ukon bisan pa sa pamilya, sa tunga sang pinakakubos nga buluhaton kag pinakanubo nga katungdanan—ang aton presensiya importante kag nagadeterminar sa kaluwasan sang iban: Sin-o ang nakahibalo nga base nag-abot kita sa sina nga duug para sa panahon kaangay sini (Ester 4:14). Mangin mainalamon: indi kinahanglan nga epahayag gid naton gilayon ang aton relihiyon (Ester 2:10, 20). Himoa ang imo kaugalingon nga mahigugmaon, kaangay sang nahimo ni Ester (Ester 2:17). Magsaad nga maghimo sang bisan ano nga imo masarangan agud masolbar ang imo mga problema kag magsalig sa bugay sang Dios nga baliskaron ang lakat sang mga hitabo.

`Notes`