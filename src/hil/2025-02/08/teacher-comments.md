---
title:  Komento sang Manunudlo
date:   23/05/2025
---

### Bahin I: Kabilogan nga Panan-aw

Sadsaran nga Teksto: Bugna 14:1

**Sentro Sang Pagtoon:** Salmo 15, Salmo 24, Salmo 51, Salmo 122.

Sa tunga-tunga sang Bibleya, ang Salmo nagaunod sang pagpamatuud nahanungud sa pagpangamuyo kag pagsimba sang dumaan nga Israel. Indi lamang ang propesyonal nga mga sacerdote ang nagapangamuyo. Ang katawhan sang duta, manugbinalaybay, kag mga hari nagadayaw sa Manunuga kag Manluluwas. Apang nagabakho kag nagahibi man sila sa Ginoo, nga nagahandum para sa Iya paghukom kag kaluwasan. Upod sa sini nga mga Salmo, nga nagapakita bahin sa pag-antus sang dumaan nga katawhan sang Israel, makita man naton ang tagnaanon nga pagpahayag nahanungud sa katapusan nga tion, kun ang daku nga paghukom magaabot na bilang sabat sa ginahandum sang mga pungsud. Ang nagatagna nga kahulugan sang sini nga mga Salmo gintalupangod sa madamo nga mga iskolar sa Biblia.

Sa sunod nga duwa ka mga leksyon, magausisa kita bahin sa sining sagrado nga mga binalaybay kag mga ambahanon agud makita ang mga mensahe nga nagapamolong sa aton nga nagakabuhi sa tion sang katapusan. Magahunahuna kita nahanungud sa aton pag-antus, aton mga kapaslawan, kag aton masakit nga mga pinanilagan bilang sabat sa paghipos sang Dios. Magahandum kita sang paghidait sa mga tinion sang kagamo kag mga inaway. Magahibi kita upod katawhan sang mga Salmo. Apang mapaumpawan man kita kag mapalig-on sa aton paglaum samtang magtoon kita nahanungud sa realidad kag pagkapat-ud tuhoy sa saad sang Dios. Ang katapusan naton nga sabat amo ang pagsimba sa Ginoo. Niyan, mahangpan naton sing maayo ang kadalumon kag ang importansia sang ginahandum sang Israel. Apang ang labi ka importante, magatukib kita kun daw ano ka importante ang mga ambahanon sang sini nga mga manugbinalaybay kag mga sacerdote sang Salmo para sa aton nga nagakabuhi sa tion sang katapusan.

### Bahin II: Komentaryo

Para sa sini nga pagtoon sa sulod sang “kaundan” sang tagnaanon nga mensahe, ginpili naton ang apat ka mga Salmo: ang Salmo 122, bangod sang iya sini hauot kag makatalandug nga pangabay, “Pangamuyo para sa paghidait sang Jerusalem” (Salmo 122:6); ang Salmo 15 kag 24, bangod nga ang ini nga mga Salmo pareho nga nagakatingala nga wala ang Ginoo kag namangkot sang pareho man nga palamangkutanon: “Sin-o bala ang magapuyo sa imo balaan nga bakolod?” (Salmo 15:1), “Sin-o bala ang magasaka sa bakolod sang Ginoo?” (Salmo 24:3); kag ang Salmo 51 bangod sang makatalandug sini nga pangamuyo sa atubangan sang presensia sang Ginoo sa Iya templo: “Tugaha sa akon, O Dios, ang kasingkasing nga matinlo” (Salmo 51:10).

Salmo 122: Ang Paghidait sang Jerusalem. Bisan pa nga ang Salmo 122 napatuhoy sa kay David (Salmo 122:1), madamo sang mga iskolar sa Biblia ang nagpamangkot sang sini nga pag-angut base sa reperensya tuhoy sa “balay sang Ginoo” (Salmo 122:9). Ginpakigbato nga si David wala kuntani nagmitlang sang “balay sang Ginoo,” nga amo ang templo sang Jerusalem, bangod nga wala pa natukod ang templo sa iya panahon. Apang, ang tabernakulo sa panahon ni David masami nga ginatawag ang “balay sang Ginoo” (1 Samuel 1:7, 24; Mga Hukom 19:18). Gani, ang nakulang sa sini nga argumento amo ang kamatuuran nga ang Bukid sang Moria, nga mangin duug sang Jerusalem, gintangdo man bilang “ang bukid sang Ginoo” sa una nga bahin sang kasaysayan sa Biblia (Genesis 22:14). Ang lalauman bahin sa “balay sang Ginoo” kag sang “Jerusalem” dapat kabigon sa isa ka espirituhanon nga bahin nga nagalabaw pa sa aktwal nga panahon ni David. Kaangay sang ginpangamuyo ni David nahanungud sa paghidait sang Jerusalem, mapadasig kita sa paghandum bahin sa espiritwal nga Jerusalem nga kun sa diin ang paghidait kag paghukom magasilak sa bilog nga kalibutan, bilang pagpakamaayo para sa mga pungsud (Genesis 22:17, 18; ekomparar sa Genesis 12:3).

Ang paghunahuna ni David nga mangangaway bahin sa paghidait sang Jerusalem nagapahangup sang ediya nga ang kalibutan magapakig-away batok sa Jerusalem. Ang manalagna may pagpanan-aw tuhoy sa hitabo sang “Armageddon,” nga nalaragway sa Bugna 16:16 kag sa Daniel 11:45. Ang ngalan nga Armageddon, nga nagakahulogan “bukid sang tiliponan,” nagapatuhoy sa bukid sang Ginoo sa diin ang katawhan sang Dios nagatipon sa pagsimba. Ang ini nga “pagtipon” nagapatuhoy man sa pagtilipon sang katawhan nga magakari sa pag-atake sa katawhan sang Dios. Ang tinaga “bukid sang Ginoo” nagarepresentar sang espiritwal nga Zion ukon Jerusalem. Si David tagnaanon nga nakakita nga ang paghidait sang kalibutan nagadepende sa paghidait sang Jerusalem. Gani, nagapangabay siya sa aton nga magpangamuyo para sa paghidait sang Jerusalem nga nagadepende sa paghidait, pagpakamaayo, kag kaluwasan sang kalibutan.

Salmo 15 kag Salmo 24: Ang Bakolod sang Ginoo. Sa Salmo 15 kag Salmo 24, si David namangkot sang isa ka palamangkutanon nga nagapatuhoy sa pareho man nga hitabo, kun sayoron, ang tuhoy sang “balaan nga bukid,” nga nagapatuhoy sa Bag-ong Jerusalem sa langit. Apang, ang sabat sa sina nga pamangkot lain sa tagsa ka Salmo. Sa Salmo 15, ang ginpatuhuyan nagdepende sa tawhanon nga lebel kag kabalaka para sa katawhan sang Dios. Ang paglaragway sa matarung diri nagabaliskad sa paglaragway sa malauton sa Salmo 14, nga nagahingabut sa katawhan sang Dios (Salmo 14:4), nga ginkilala bilang ang “henerasyon sang matarung.” Ang katawhan sang Dios nakakita sang “dalangpan” sa Ginoo (Salmo 14:5, 6) kag nagahandum para sa Iya kaluwasan, nga magaabot “gikan sa Zion” (Salmo 14:7).

Ang Salmo 15 nagpadayun sa pareho man nga bahin, kag nagluntad ang palamangkutanon, “sin-o ang magapuyo sa Imo balaan nga bakolod?” (Salmo 15:1). Para masabat ang ini nga pamangkot, ang salmista nagpatuhoy sa katawhan sang Dios nga, baliskad sa malauton sa nauna nga Salmo, nagkabuhi sila suno sa mga prinsipio sang maayo nga paggawi, tanan ini nagasanto sa Napulo ka Sogo: tatlo sini positibo (Salmo 15:2), kag ang pito negatibo (Salmo 15:3–5). Ang una nga prinsipio ginalakipan sang tanan nga iban pa: “Siya nga nagalakat sing matadlong” (Salmo 15:2). Ang Hebreo nga polong tamim. “matadlong,” nagakahulugan sang pagkakompleto, may pagpahangup sang pagkamaluya, kag nagatugda sang isa ka matinud-anon nga relihiyon nga kun sa diin wala sang kabutigan ukon pagpangduhaduha. Ang relihiyon sang katawhan sang Dios nabase sa kahadluk sa Ginoo, makita sa tunga-tunga sang Salmo (tan-awa ang Salmo 15:4). Talupangda man nga ang ini nga mga prinsipio kinahanglanon sa maayo nga pagginawi, nga nagapatuhoy sa aton pagtratar sa iban. Nagakabalaka ini sa negatibo nga pagginawi: pagbutig (Salmo 15:2), pagpasipala (Salmo 15:3), kag pagpangdaya (Salmo 15:5).

Ang Salmo 24 katimbang sang Salmo 15. Samtang ang Salmo 15 may panan-awan tuhoy tawhanon nga pagginawi, ang Salmo 24 may isa pangkabilogan nga panan-awan, nga napabutyag sa tatlo ka mga bahin. Ang Salmo nagsugod sa isa ka pagpalig-on sa Dios nga Manunuga, nga nagadumala sang uniberso (Salmo 24:1, 2). Ang Salmo nagpadulong gilayon sa panawagan nga magsimba, paage sa pamangkot, “Sin-o bala ang magasaka sa bakolod sang Ginoo?” (Salmo 24:3). Sa mga Salmo, ang pagsimba isa ka sabat sang tawo pa pagpanuga sang Dios (Salmo 95:6, Salmo 100:1–3). Ang ikaduha nga bahin (Salmo 24:3–6) nagsabat sa pamangkot sang Salmo 24:3 paage sa pagpagtalupangod nga ang may yara lamang sang “matinlo nga mga kamut kag isa ka putli nga tagiposoon” kag wala nagasimba sa mga diosdios ang takus nga magsaka sa bakolod sang Ginoo, nga amo ang pagsimba (Salmo 24:4). Ang salmo wala nagapatuhoy diri sa isa ka ediya bahin sa duna nga pagkahimpit. Sa ulihi, ang ini nga mga sumulimba ginlaragway bilang “kaliwatan sang nagapangita” sa Ginoo (Salmo 24:6).

Ang ikatlo nga bahin (Salmo 24:7–10) nahanungud sa pag-abot sang Hari sang himaya. Ang Dios ginlaragway diri bilang isa ka madinaugon nga mangangaway, “gamhanan sa inaway” (Salmo 24:8), nga naglutos sa pwersa sang kalautan kag kagamo, kag gane nagpasag-uli sa kahusayan sang mga tinuga. Kun sayoron, ang pinakamaayo nga pagkarelihiyoso sang katawhan sang Dios, nga nagahulat sang kaluwasan gikan sa Zion, pareho nga bertikal kag horizontal. Ang ining pinakamaayo ginalakipan sang personal nga pagtoo sa dimakita-an nga Dios kag paglaum sa magaabut nga ginharian; gani, pareho ini nga mahinangpanon (nagpakigbahin sang kaalam) kag tagnaanon.

Salmo 51: Isa ka Matinlo nga Kasingkasing. Suno sa pagpahayag sang Salmo 51 (Salmo 51:1), ang ini nga pangamuyo mahimo nga ginsulat ni David sang ginsabdong siya ni propeta Natan bangod sang iya sala. Apang ang ini nga pangamuyo mahimo man nga mahangop kag ma-interpretar bilang isa ka ordinaryo nga pangabay sang bisan sin-o nga tawo nga nakahibalo sang iya mga kasal-anan kag mga handum agud makaatubang sa aton umalabot nga Dios.

Ang pangamuyo nagsugod sa pangamuyo ni David para sa pagpatawad, nga may pangabay para sa Iya kaluoy bangod sang iya “mga kalapasan” (Salmo 51:1). Niyan ang Salmo natunga sa duwa ka bahin. Ang una nga bahin sang Salmo (Salmo 51:1–9) isa ka panawagan sa Dios nga dulaon ang iya “mga kasal-anan,” nga nagpahamulag sa iya gikan sa Dios. Ang Dios ginlaragway diri bilang maloloy-on (Salmo 51:1), ang Dios sang “kamatuuran” (Salmo 51:6), kag bilang nagatago sang Iya nawung (Salmo 51:9). Ang sala tama kadaku kag kasangkad sa bagay nga ang tanan nga mga polong para sa sala nagamit agud mapatuhuyan ini: khet’, “sala,” pesha ‘, “paglapas,” kag awon, “kasaypanan.” Agud makapahayag bahin sa kabug-aton sang iya sala, ang manugbinalaybay nagamit sang isa ka simbolikal nga imahin: ang iya sala naghalin gikan sa tion sang pagbusong sa iya sa taguangkan sang iya iloy (Salmo 5:1). Gani, ang pamaage lamang para sa iya agud makapalapit sa Dios kag mapasag-uli ang iya relasyon sa Iya amo ang pagdula sang iya sala, nga daw wala lang sang natabo. Sa una nga bahin, ang sadsaran nga polong nga nagpabutyag sang sini nga ediya sa pagdula nabutang sa pangamuyo: “panasa” (Salmo 51:1, 9), “hugasi” (Salmo 51:2, 7), “tinloi” (Salmo 51:2), kag “ulaya” (Salmo 51:7).

Ang ikaduha nga bahin sang Salmo (Salmo 51:10–19), nagpatuhoy sa ediya sang pagbag-o. Ang sadsaran nga polong amo ang “tugaha,” “bag-oha,” “epasag-uli,” kag “magtukod.” Ang Dios ginlaragway bilang Manunuga (Salmo 51:10, 12 ,15) kag Manluluwas (Salmo 51:14). Ang Salmo naghinakop paage sa palanan-awon tuhoy sa “mga kuta sang Jerusalem” kag sang halad nga kahalamut-an sa Dios (Salmo 5:18, 19).

### Bahin III: Aplikasyon sa Kabuhi

Sa kapawa sang aton leksyon sa sini nga semana, magpamalandung sa masunod nga mga palamangkutanon: ano ang mahulugan para sa aton subong sang panawagan sang Salmista nga “magpangamuyo para sa paghidait sang Jerusalem” ano ang aton dapat himoon para maangkon ini?

Magpamalandung bahin sa rekomendasyon ni Jesus nga magpangamuyo sa aton Amay sa ibabaw, “ ‘Magkari ang imo ginharian. Pagahimoon ang imo kabubut-on sa duta subong sang sa langit’ ” (Mateo 6:10). Hunahunaa nga ang ini nga pangamuyo indi lamang nahanungud sa isa ka espiritwal nga sulusyon sa aton magamo nga kalibutan. Ang ini nga pangamuyo nahanungud sa pagkari ni Jesus nga bag-ohon ang kalibutan. Diskusyuni.

Ngaa nga ang aton paglaum sa pagkari sang Ginoo, ang pagtamud bahin sa mga tanda sang panahon, ang makatalandog nga mga hitabo nga makita sa kalibutan, kag ang aton handum sa pagpreparar para sa ginharian sang Dios katimbang sang aton personal nga binuhatan sa pagpatubo kag pagpauswag sang karakter bilang mga Kristohanon? Ngaa nga ang sentimento kag panghunahuna sang aton mga tagiposoon dapat nga magsanto sa aton man nga pag bahin ginharian? Diskusyuni kun ngaa nga ang aton relihiyoso nga pagpaninguha padulong sa pagpakabalaan, kag ang aton pinakamaayo tuhoy sa pagkabalaan, dapat magahimo sa aton nga mangin mas sensitibo sa aton mga kaingod kag mangin maayo sa aton pagtratar sa ila.

**Buluhaton:** Kun magkabuhi kita sa panahon sang mga pag-inaway sa bilog nga kalibutan, dapat gid kita makatoon sa pagpangamuyo para sa “paghidait sang Jerusalem.” Ang ini nga lalauman nagakahulugan nga ang paghidait sang kalibutan dapat mangin kabahin sang aton ginakabalak-an. Mag-organisar sang isa ka semana nga pagpangamuyo agud magpangamuyo para sa paghidait sa duta. Ton-e ang pag-angkon sang pagsimpatiya para sa katawhan nga nagaantus sa idalum sang kondisyon nga may inaway.

`Notes`