---
title:  Komento sang Manunudlo
date:   27/06/2025
---

### Bahin I: Kabilogan nga Panan-aw

**Sadsaran nga Teksto:** Jonas 1:9

**Sentro Sang Pagtoon:** Mateo 12:38–42, Jonas 3:5–10, Bugna 18:4, Daniel 5:1–31.

Bangod nga ang Biblia nahanungud sa ginharian sang Dios, ang sadsaran nga mensahe sini napatuhoy sa katapusan kag langitnon nga ginharian sang Dios. Ang eskatolohikal nga kasanag napamatuud kag napahayag sa apokaliptiko nga mga tagna sang Biblia, nga maathag kag dayag ang pagpahibalo sang senario sa katapusan nga tion. Ang ini nga pagpahayag makita man sa bisan diin sa Kasulatan paage sa pat-ud nga mga hitabo sang paghukom kag kaluwasan nga mahimo sa katapusan nga tion.

Sa leksyon sini nga semana, tatlo sa sini nga mga hitabo ang napilian nga may yara sang isa ka partikular nga kinaiya nga magkapareho: matabo sila tanan sa katapusan sang kasaysayan sang biblikanhon nga Israel kag ginalakipan sang mga Gentil, “mga pungsud” (ekomparar sa Genesis 12;3, Genesis 22:18). Ang una nga hitabo madrama: amo ini ang paghukom kag paghinulsul sang bug-os nga katawhan sang Nineve, ginsundan sang pagbalibad ni propeta Jonas nga pagwali sang maayong balita. Ang ikaduha nga hitabo makasusubo: amo ini ang hitabo sang paghukom kag ang indi paghinulsul ni Belsasar nga nagresulta sa pagkalaglag sang iya ginharian. Kag ang ikatlo nga hitabo mahimayaon: amo ini ang kaluwasan sang katawhan sang Dios, salamat sa nabulig sang hari sang Persia nga si Ciro. Nga ang katapusan nga tion okasyon sang kaluwasan sang mga kapungsuran, nga nagpakig-upod sa pundok sang Israel sa ulihi: “tubtub nga ang kabug-osan sang mga Gentil makasulod. Kag gane, ang tanan nga Israel maluwas” (Mga Taga-Roma 11:25:26).

### Bahin II: Komentaryo

**Ang Paghukom sa Nineve.** Si propeta Jonas, nga misyonero sang Israel sa katawhan sang Nineve, nagsugid sa aton sang estorya bahin sa iya kadalag-an—kapaslawan. Ang Dios nagtawag sa iya nga maghalin gikan sa iya duug sa Gat Hefer (2 Mga Hari 14:25), isa ka gamay nga banwa sa norte nga bahin sang dumaan nga Israel sa panahon ni Jeroboam II, sa ikawalo nga siglo B.C. (785 B.C.). Ang ini nga tion nalaragway sa tolon-an sang mga hari bilang isa ka malain nga tion para sa Israel, nga ang pagkadimatinoohon nagpadolot sang kaakig sang Dios batok sa ila (2 Mga Hari 13:3). Apang, “ang Ginoo wala magsiling nga pagapanasaon Niya ang ngalan sang Israel gikan sa idalum sang langit” (2 Mga Hari 14:27). Sa baylo, ang Dios “nagluwas sa ila” gikan sa kaaway (2 Mga Hari 14:27).

Sing makalilibog, sa panahon sang sining partikular nga tion nga sa diin ang Israel nangin dimatutum sa bagay nga ang Dios nagtawag kay Jonas nga magkadto sa Ninive agud magwali sa mga pumuluyo sini kag pangabayon sila nga maghinulsul. Si Jonas nasuboan sa papanawagan sang Dios nga maghimo sang Iya misyon sa bagay nga nagdumili sia sa pagtuman. Sa baylo nga magbyahe pa norte pagdulong sa Nineve, kaangay sang gintudlo sang Dios, si Jonas nagpili nga magbyahe pa sur padulong sa Jope, kag nagsakay pa Tarsis.

Ang tolon-an ni Jonas nagsugid sa aton kun paano si Jesus nakadangat sa tiyan sang isa ka daku nga isda bangod nga nagdumili sia nga magkadto kag magpaandam sa siudad sang Nineve nahanungud sa paghukom sang Dios. Daw indi mapatihan, nga ang cuneiform nga pinolongan sang katawhan sa Nineve napreserbar sa handumanan sang sini nga katingalahan: Ang cuneiform nga representasyon sang ngalan Nineve nagakahulugan “daku nga isda sa siudad.” Daw kaangay nga ang ngalan mismo sang siudad nagatugda sa kalabaon nga sa diin ang Dios, nga napasub-an sang Iya kaugalingon nga katawhan, magaluwas sa isa ka Gentil nga pungsud nga mas nagasabat sa Iya gintanyag nga kaluoy.

Para sa dugang nga interes ang pagtalupangod nga ang amo man nga siudad sang Nineve ginbisitahan liwat sang ulihi pagkatapos sang 150 katuig (630 B.C.) ni propeta Nahum nga nagpahayag sang isa ka mensahe tuhoy sa kalaglagan sang mga pumuluyo sini bangod sang ila kalautan. Ang ini nga mga sitwasyon himpit nga ilustrasyon kun paano ang Dios nagapakig-atubang sa Iya katawhan kag sa mga kapungsuran. Sa ila, makita naton kun paano ang Dios nagpasangkad sang Iya grasya sa mga makasasala kag kun paano nga nagasilot Siya gihapon sa ila bangud sang ila wala nasikway nga mga kasal-anan.

**Ang Paghukom kay Belsasar.** Ang estorya sang paghukom sa hari sang Babilonia nga si Belsasar nagsunod sa estorya tuhoy sa paghukom kag paghinulsul ni Nabocodonosor, daw kaangay nga ang biblikanhon nga manunulat nagtuyo nga mapakita ang kasihayan sa tunga sang duwa ka mga hari sang Babilonia. Bisan pa nga ang pareho nga mga hari bugalon kag nakasala batok sa Dios, ang duwa ka hari wala nakabaton sang pareho nga paghukom. Si Nabocodonosor napatawad, kag ang kapitulo nga nagbalita sang iya eksperiensiya nagtapos paage sa iya ambahanon nga nagadayaw sa Dios, nga makapaubos sa bugalon (Daniel 4:37). Sa pihak nga bahin, si Belsasar nga nakahibalo nahanungud sa eksperiensiya sang iya amay (Daniel 5:22) nagdumili sa paghinulsul. Sa kabaliskaran, hungod niya nga ginsulit ang nagpang-agaw nga binuhatan ni Nabocodonosor (tan-awa ang leksyon 5 kag 12) kag nagsobra pa sang sa iya amay sa iya kasal-anan. Samtang nga ang intensyon ni Nabocodonosor amo lamang ang pagdala sang mga kagamitan sang templo sa iya kaugalingon nga templo, si Belsasara nag-inom, kag nahubog, gamit yadto nga mga kagamitan. Si Nabocodonosor nagpakontento sa iya kaugalingon paage sa pagdula sang iban nga mga metal sang larawan (tan-awa ang Daniel 3) kag ginpabilin lamang ang bulawan, nga nagrepresentar sa iya kaugalingon. Sa katapusan, nahangpan niya sang ulihi ang iya kabuangan kag nagdiretso sang iya pagdayaw sa Dios sang langit nga “nagakabuhi sa walay katubtuban” (Daniel 4:34).

Sa pihak nga bahin, si Belsasar nagdayaw sa tanan nga mga diosdios nga ginrepresentahan sang sini nga mga metal (Daniel 5:4). Si Belsasar hungod nga nag-insulto sa Dios. Sa tion sang iya pagdayaw sa mga diosdios nga ang isa ka kamut nagpakita sa puti nga pader kag nagsulat sang paghukom sang Dios batok sa iya.

Bisan pa ang tagsa ka katapusan sang estorya sa sini nga mga hari nagpahayag sang kinalain sa tunga nila. Si Nabocodonosor, nga napwersa sa pagkamang sa duta kaangay sang isa ka sapat bilang resulta sang langitnon nga paghukom batok sa iya bugal, nakabangon sa iya posisyon. Niyan ang iya “dungug kag pagkahalangdon” nabalik sa iya (Daniel 4:36). Si Belsasar, nga nagalingkod sa iya trono kag tama ka sigurado sa iya kaugalingon, karon indi na makatindug kag wala sang pagkontrol sa iya kaugalingon, nagakurog ang iya mga tuhod batok sa isa kag isa: “ang hari nagsinggit sing mabaskog” (Daniel 5:7). Ang hari nagtawag sang iya mangin-alamon para magbulig, tungud nga indi siya makabasa sang nasulat nga ginsulat sang makatilingala nga kamut sa pader. Bisan pa ang iya mga mangin-alamon indi makahangup sini.

Niyan ang iya iloy nga reyna nga asawa ni Nabocodonosor, nagkari kag nagpamatuud sa mas daku nga ikasarang ni Daniel, gani nagpadumdum ini kay Belsasar bahin sa espiritwal nga eksperiensiya ni Nabocodonosor. Si Daniel, ang tiglawas sang Dios nga gin-insulto sang hari, amo lamang ang isa nga makabasa kag makapatpat sang nasulat nga paghukom, nga nagatagna sa katapusan sang ginharian ni Belsasar (Daniel 5:26–29). Ang tatlo ka mga polong sang nasulat sa dingding nagsumaryo sang paghukom batok kay Belsasar kag nagpaalinton sang ediya nahanungud kun ano ang kaundan sang paghukom: “gin-isip” buut silingon panalabton; “gintimbang” nagapakita sang pagbinagbinag; kag “gintunga” nagakahulugan sang “pagsikway.”

**Ang Paghukom ni Ciro.** Ang hari sang Persia nga si Ciro nag-angkon sang isa ka pinasahe nga duug sa Kasulatan. Si Ciro amo lamang ang Gentil nga persona nga nakabaton sang titulo sang “Mesias,” ukon hinaplas, (Isaias 45:1). Ang Biblia nagdugang pagid sa pag-angut kay Ciro sa Mesias nga Manluluwas, si Cristo mismo. Labaw sa kaluwasan sang Israel gikan sa pagkaulipon sa Babilonia paage sa Mesias nga si Ciro, si propeta Daniel nakakita sa pangkabilogan nga Mesias nga magaluwas sa katawhan gikan sa kamut sang yawa. Dugang pa, ang propeta wala lamang nagtagna sang hitabo.

Paage sa pagpaanggid sang 70 katuig ni Ciro sa 70 ka semana nga pagkaulipon sa Babilonia, si Daniel nag-alerto sa manugbasa tuhoy sa kamatuuran nga ang ini nga mga semana dapat mainterpretar nga tagnaanon. Ang 70 katuig nagpatuhoy sa literal nga mga tuig nga nagadul-ong sa pagkari sang mesias nga si Ciro (Isaias 45:1), nga nagpasag-uli sag historikal nga Israel sa dumaan nga Palestina. Sa pagkamatuud, ang mesias nga si Ciro nagsuporta sa historikal nga karakter sang Mesias nga si Jesu-Cristo kag sang Iya madolot nga kaluwasan. Ang 70 ka semana (sang mga tuig) mga tagnaanon nga semana nga nagadul-ong sa pagkari sang pangkabilogan nga Mesias, nga magaluwas sa kalibutan gikan sa sala kag, gani, paage sa pagtubos, makahatag sang pagpatawad para sa sala. Ang ini nga pagkaanggid sa tunga sang duwa nga mesias makita man sa tolon-an ni Isaias, sa diin ang mesias nga si Ciro, sa Isaias 45, kag ang Magaantus nga Alagad sang Isaias 53 nagasulit sa isa kag isa paage sa importante nga kadamuon sang pinolongan kag lebel sang tema.

Ang mesias nga si Ciro may yara sang isa ka importante nga papel sa kalaglagan sang Babilonia, ang panguna nga kaaway sang Israel; ginpasag-uli man niya ang Israel sa ila duta (Esdras 1:1–3) kag nagsuporta pa sa mga Judio para matukod liwat ang templo sang Jerusalem sa idalum ni Josue ang mataas nga sacerdote (Esdras 3:2, 3). Sing talalupangdon, ang tolon-an sang Bugna nagkaanggid sang naangkon ni Ciro sa ikaduha nga pagkari ni Cristo. Ang hitabo bahin sa paghubas sang Eufrates nga nagpahanugut sa hari sang sidlangan, si Ciro, nga magsulod kag magdolot nga malaglag ang Babilonia nagaserbe bilang isa ka sulundan sa paglaragway sang pagkati ni Cristo sa tion sang katapusan (Bugna 16:12). Si Ciro nag-aman sang duug para sa palaabuton nga pagkari ni Cristo kag sang kaluwasan sang katawhan. Dugang pa, si Ciro isa ka sahi ni Cristo. Ang papel ni Ciro sa una nga pagkari ni Cristo mapahangop sing maayo sa senario nga matabo sa katapusan nga tion nga may kaangtanan sa ikaduha nga pagkari ni Cristo. Gani, mahimo nga makasiling kita nga ang katapusan nga mga hitabo sang kaluwasan magalakip sang mga persona nga yara sa gwa sang naandan nga pagsulundan sang iglesia.

### Bahin III: Aplikasyon sa Kabuhi

1\. Sa ano nga paage nga ang ehemplo ni Jonas isa ka paandam batok sa relihiyoso nga pagkadimakatarunganon? Diskusyune ini.

2\. Bisan pa nga ang iglesia mahimo nga mapaslawan sa tayuyun nga pagpakita sang pagkamatarung, paano ang katawhan sa kalibutan magdaug? Kaangay sang napahayag ni Jesus sa relihiyoso nga mga katawhan sa Iya kapanahonan, “ ‘ang mga manugsukot sang buhi kag makihilawason makasulod sa ginharian sang Dios sa atubangan nyo’ ” (Mateo 21:31). Ano ang buut silingon ni Jesus paage sa sini nga mga polong?

3\. Ang kamatuuran nga ang hustisya kabahin man sang paghukom isa ka garantiya tuhoy pagkaseroyoso sang Dios sa Iya binuhatan bahin sa kaluwasan, nga nagahandum sang bug-os nga pagdula sang kalautan kag kamatayun. Sa ano nga paage nga ang tensyon sa tunga sang hustisya kag bugay mga mensahe man sang pagpaumpaw kag paglaum?

4\. Ngaa nga maluwas lamang kita base sa kaluoy sang Dios kag indi base sa aton mga binuhatan?

5\. May yara sang duwa ka importante nga mga kamatuuran nga dapat naton hangpon nahanungud sa paghukom sang Dios sa katapusan nga tion: una, ang kada isa mapahibalo kag mapaandaman; ikaduha, magaabot ang tion nga ulihi na katama para maghinulsul. Iaplikar ang importansiya sang tatlo ka mga polong nga nasulat sa dingding sa iglesia sa katapusan nga tion: “gin-isip” buut silingon nga magapanabat kita sa tanan nga aton ginahimo kag wala nahimo; “gintimbang” buut silingon nga ang “maayo” kag ang “malaut” igapainon (ang Dios lang ang may gahum sa paghangup sini); “gintunga” buut silingon nga ang kaluwasan ginhatag sa iban.

6\. Basaha ang masunod nga pagpadasig gikan kay Ellen G. White: “ang tion indi pa malayo kun ang katawhan sang Dios pagatawgon nga maghatag sang ila pagpamatuud sa atubangan sang mga manugdumala sa duta…. Wala na sang tion para sa kabuangan, para sa pagpasapayan, para sa pagpatuhoy sang panghunahuna sa indi importante nga mga butang.”—The Advent Review and Sabbath Herald, Abril 26, 1892. Paano ang ini nga ginkulo makapadasig sa imo nga ipakigbahin ang mensahe kag mga paandam sang Dios sa katapusan nga mga adlaw sa katawhan nga may otoridad kag gahum?

`Notes`