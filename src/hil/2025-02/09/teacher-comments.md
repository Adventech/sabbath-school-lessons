---
title:  Komento sang Manunudlo
date:   30/05/2025
---

### Bahin I: Kabilogan nga Panan-aw

Sadsaran nga Teksto: Salmo 67:3, 4

**Sentro Sang Pagtoon:** Salmo 46, Salmo 47, Salmo 67, Salmo 75.

Sang nagligad nga semana, ang ginpili nga mga Salmo nagpatuhoy sa katawhan sang Dios sa tion sang katapusan, samtang nagapreparar sila para sa pagkari sang Ginoo. Ang leksyon nahanungud sa mga panghangkat kag mga kabudlayan sang katawhan sang Dios. Ang mga panghangkat nagpatuhoy sa ila personal nga kabuhi. Ang mga salmo nagpatuhoy sa kinahanglanon para sa masangkad kag radikal nga paghinulsul—isa ka kompleto nga pagbag-o sang tagiposoon. Ang ginpili nga mga salmo nagpaandam man sa katawhan sang Dios, nga isa ka kumyunidad sang pagtoo, tuhoy sa kaaway sa guwa, nga sa tinion sang malala nga paghingabut nagdolot sang indi masarangan nga mga kabudlayan sa ila. Sa sini nga semana, ang apat ka ginpili nga mga salmo magabuyok sang aton pagtamud padulong mismo sa Dios. Ang una nga Salmo magapresentar sang Dios sa aton bilang “aton dalangpan,” nga nagapaumpaw sa aton kag nagapasiguro sa aton, nga nagapapalapit sa Iya pakadto sa aton bilang Isa nga magadala sang “bulig sa” panahon sang “kagamo” (Salmo 46:1).

Ang ikaduha nga salmo magatandug sang aton mga tagiposoon, magapalipay sa aton bangod nga ang Dios nga “aton Hari….amo ang Hari sang bug-os nga duta” (Salmo 47:6, 7). Ang ikatatlo nga salmo magapalig-on sang sini nga emosyon, nga magabaylo sa pagpasalamat bangod nga ang Dios nagsabat man gid sa aton pagsinggit. Ang Dios indi na nga isa lang ka Dios nga sa diin ginasulit naton ang aton mga pangamuyo, nga nagapangabay para sa Iya pagluwas. Ang Dios indi na nga isa lamang ka Dios nga sa diin nagareklamo kita, nagaputwas sang aton mga kapaslawan bangod nga “sa duug sang paghukom, yara didto ang kalautan” (Manugwai 3:16). Sa ulihi, ang Dios amo ang hukom nga magadala sang hustisya sa kalibutan kag sa ulihi magapasag-uli sang nagakaego nga pagsulundan (Salmo 75:7, 10). Ang ikaapat, kag katapusan, ang salmo amo ang katumanan sang harinaon nga pagkamaaayo. Ang Dios, nga napun-an sang maloloy-on nga pagkamaayo, yara sa tunga sang Iya katawhan (Salmo 67:7).

### Bahin II: Komentaryo

Salmo 46: Ang Dios amo ang Aton Dalangpan. Ang ini nga salmo ginpahanungod sa “mga anak nga lalaki ni Kora,” nga mga levinhon (1 Mga Cronica 6:16, 22) nga responsable sa mga musika sa templo. Ang ini nga impormasyon mahimo nga makapaathag sa reperensya tuhoy sa templo bilang “ang balaan nga duug sang kayangkayang sang Labing Mataas” (tan-awa ang Salmo 46:4). Suno sa salmo, ang peligro nga nasugata diri may yara sang duwa ka kinaiya. Indi lamang ini isa ka natural nga bagay, kaangay sa pipila ka sahe sang pangkabilogan nga linog nga nagalakip sa dutan-on kag tubigon nga mga elemento. Ang mga bukid gin-uyog man (Salmo 46:3), kag ang mga bukid nasaylo sa tunga sang kadagatan (Sal. 46:2). Ang makakulugmat nga peligro bangod man sa mapintas nga atake sang tawhanon nga mga kaaway, kaangay sang aton makita sa sini nga dinalan, “nagsingkal ang mga pungsud.” Ang ila pagsingkal nagdolot sang isa ka pareho nga hublag nga magdul-ong sa kalaglagan sang tanan nga mga ginharian sa duta (Salmo 46:6).

Ang katawhan sang Dios, nga amo ang insigeda nga mga biktima sang sining doble nga kalamidad, ginkilala bilang manughambal sang sini nga salmo, nga nagaunod sang ila reaksyon sa gintagna nga kalaglagan: “indi kami mahadluk” (Salmo 46:2). Sa doble nga pagsalakay gikan sa mga yara sa palibut kag sang mga pungsud, ang katawhan sang Dios nagsabat nga may doble sang depensa gikan sa mga butang sa palibut kag sa Dios. Sa isa ka bahin, ang suba gikan sa syudad sang Dios nagadala sang kalipay (Salmo 46:4). Ang ining nagailig nga suba nagapadumdum bahin sa nagaayo nga tubig nga nagailig gikan sa Jerusalem kag sa suba nga nagailig gikan sa Hardin sang Eden (Genesis 2:10). Pareho man nga imahin ang nagpakita liwat sa tolon-an sang Bugna agud malaragway ang Bag-ong Jerusalem (Bugna 22:1). Sa pihak nga bahin, ang Dios mismo nalakip sa sini: ang Dios nga nagatindug sa tunga sang balaan nga siudad (Salmo 46:5) gintawag “aton dalangpan,” nga nagakabagay bilang “kabulig kag kusug” sa sitwasyon sang kagamo (Salmo 46:1). Talupangda ang pangkabilogan nga harmoniya sa tunga sang Dios nga Manunuga kag sang mga yara sa palibut: Ang Dios nagakontrol sang mga elemento, kaangay sa ginhimo ni Jesus sa dagat (Mateo 8:27). Ang pangkabilogan nga pagpakig-atubang nagpatuhoy sa katapusan nga mga hitabo sang daku nga pagsumpunganay, nga magapamatuk sa pundok sang Dios nga ginrepresentahan sang balaan nga bukid (ang langitnon nga Zion) sa mga pungsud. Ang ini nga Salmo nagapadumdum sang palanan-awon bahin sa gintagna nga kalaglagan sang katapusan nga inaway sa kasaysayan sang katawhan, kaangay sang nalaragway sa Daniel 11:45 kag Bugna 16:16. Ang ini nga Salmo nagtapos nga may pagpasiguro tuhoy sa presensya sang Dios “upod sa aton” (Salmo 46:11).

Salmo 47: Ang Dios Amo ang Aton Hari. Ang Salmo 47 nagpadayun sang paglaum nga ginsaulog sa nauna nga salmo. Ang amo man nga manunulat nga Levinhon gikan sa mga anak nga lalaki ni Kora nag-amba sang kadalag-an sang Dios sa Zion. Ang Dios sang templo nagalingkod sa Iya trono, nga amo ang Zion. Karon nga ang pagdaug, kompleto nga kadalag-an naangkon batok sa kaaway, ang Dios ginbayaw bilang Hari. Ang ini nga Salmo nalakip sa pasunod nga mga salmo nga gintawag “halangdon nga mga Salmo” ukon “pagpalingkod sa trono nga Salmo,” nga nagaunod sang kabug-osan nga pagdayaw sa Dios bilang Hari (Tan-awa ang Salmo 93, 96–99).

Talalupangdon nga ang Salmo 47 gingamit sang ulihi sa liturhiya sang mga Judio ni Rosh Hashanah (Adlaw sang Bag-ong Tuig), ang una nga adlaw sang una nga bulan sa kalendaryo sang mga Judio amo ang, Tishri. Ang pagpatunog sang trumpeta nga ginmitlang sa Salmo 47:5 nagserbe bilang basihanan para sa paghuyop sang Shofar sa sina nga adlaw, agud masaulog ang paglaum nga magaabot ang isa ka adlaw nga ang Dios magahari sa bug-os nga mga pungsud. Subong man, ang mga pungsud nga nagadayaw na karon sa Dios amo man nga mga pungsud nga nalutos sa inaway (Salmo 47:3). Ang tolon-an sang Bugna nagapatuhoy sa pareho man nga hitabo sang nagpamolong ini nahanungud sa “pag-ayo sang mga pungsud” sa konteksto sang Bag-ong Jerusalem (Bugna 22:2). Sa dumaan nga Israel, ang polong “mga pungsud” (goyim) napatuhoy sa mga kaaway sang Israel. Karon, sa sining bag-o nga kahimtangan, ang mga pungusd wala na ginakilala bilang nagapamatuk sa katawhan sang Dios. Nangin kabahin na sila karon sa katawhan sang Dios.

Ang hitabo sa Exodo nagamit bilang isa ka sulundan sa pagtugda espirtuhanon tuhoy sa pagdaug sang bag-o nga Canaan. Ang kaanggid nga pagpapahayag sang “panublion” kag “sang himaya ni Jacob” (Salmo 47:4) nagpatuhoy sa pagdaug sang Dutang Saad, nga ginalakipan sang mga pungsud sa palibut nga nasakop na (tan-awa ang Deuteronomio 32:8). Ang salmo naghatag sang konklusyon tuhoy sa tagnaanon nga palanan-awon sang Israel, kag ang tanan nga mga pungsud sa kalibutan, nga nagkilala sa pagkalabaw sang Dios.

Salmo 75: Ang Dios Amo ang Aton Hukom. Ang Salmo 75 halandumon bangod sang tatlo ka dalayawon nga mga imahin nga gingamit agud mapahangup ang tatlo mga binuhatan sang paghukom sang Dios. Una, may yara sang imahin sang pagtay-og sang duta, nga nagakarumpag kag naguba ang tanan nga pundasyon sini (Salmo 75:3). Daw kaangay nga ang salmo naglaragway sang aton kalibutan subong, napun-an sang kagamo kag kagulub-an, isa ka kalibutan nga nadulaan sang tanan nga kalig-onan kag moralidad, ukon pundasyon. Ang Dios, bilang hukom, nagpadumdum sa Iya katawhan nga egapasag-uli Niya ang kalig-onan sang mga “pundasyon” (Salmo 75:3).

Ang ikaduha nga imahin amo ang kopa nga puno sang tama kaisog nga alak nga naglandas sa mga malauton. Ang mga malauton nag-inom sang sini nga alak nga bug-os (Salmo 75:8). Subong man, ang tolon-an sang Bugna masami nga nagapatuhoy sa tagayan sang kasingkal sang Dios (Bugna 14:10, Bugna 16:19, Bugna 18:6).

Ang ikatatlo nga imahin amo ang mga sungay (Salmo 75:10). Ang mga sungay simbolo sang gahum kag dignidad (Numeros 23:22, Daniel 7:8).

Sa tagsa ka hugna, ang paghukom sang Dios nagdala sang hustisya sa napatiko nga kumyunidad. Ang Dios “naglaglag” sa bugalon nga malauton nga “nagbayaw” sang iya sungay (Salmo 75:5, 10). Ang Dios nagbayaw man sa mga matarung nga ang ila sungay gin-utod (Salmo 75:10). Ang langitnon nga hukom nagpasag-uli sang maayo nga pagdumalahan nga gin-agaw sang gahum sang yawa.

Pareho man nga paglaum ang nasaad sa tolon-an sang Manugwali. Pagkatapos nga makondenar ang pag-agaw sang maayo nga pagdumalahan sa duta, si Solomon naghandum nga “ ‘…ang Dios magahukom sang matarung kag sang malauton, kay may tion didto sa tagsa ka katuyoan kag sa tagsa ka buluhaton’ ” (Manugwali 3:17; ekomparar sa Manugwali 12:14). Sa pagsulit sang sini nga sentimento, ang manugtunda sa Bugna 14 nagpamolong nahanungud sa pareho man nga doble nga paghukom. Sa isa ka bahin, ang manugtunda nagsaad nga yadtong nagasimba sa sapat, nga ginarepresentahan sang malimbunong nga iglesia, “ ‘magainom sang alak sang kasingkal sang Dios’ ” (Bugna 14:10). Sa pihak nga bahin, yadtong nagsimba sa Ginoo nga Manunuga ginlaragway bilang mga “balaan…nga nagabantay sa kasogoan sang Dios kag sang pagtoo ni Jesus” kag “magapahuway gikan sa ila mga pagpangabudlay” (Bugna 14:12, 13).

Salmo 67: Ang Dios Amo ang Aton Pagpakamaayo. Ang Salmo 67, nga nagsumaryo sang aton pagpasunod sang mga salmo, isa ka pangamuyo, kaangay sang napakita sang polong nga napabutyag sa handum sang pagpakilooy: “nga ang Imo pamaage makilala sa duta” (Salmo 67:2; ekomparar sa Salmo 67:3, 5, 6, 7). Ang pangamuyo para sa pagpakamaayo nagapakita tuhoy sa pagpakamaayo sa panahon ni Aaron: “Pakamaayoha kami, kag tuguti nga ang Iya nawung magsilak sa amo” (Salmo 67:1; ekomparar sa Numeros 6:23–26). Bisan pa nga ang nagpamolong sini wala napakilala sing maathag, ang pagpahayag nga nagapathuoy sa puno nga musikero kag ang pagpadumdum sang pagpakamaayo sang sacerdote nagtugda nga isa ini ka sacerdote nga nagadumala sang isa ka kongregasyon. Ang nagpapinasahe sa sini nga pangamuyo amo ang kasangkaron sini nga pangkabilogan. Ang salmo nagsugod sa isa ka panawagan para sa pagpakamaayo sa kaugalingon: “sa aton” (Salmo 67:1), pagkatapos sang handum nga ang dalanon sang Dios “makilala sa duta…sa tanan nga kapungsuran” (Salmo 67:2), ang pangamuyo napalambot sa tanan nga mga naliso nga kapungsuran. Ang ini nga Salmo may panan-awan sa katumanan sang tagna nga ang tanan nga mga kapungsuran, kag indi lamang ang Israel, makabenepisyo gikan sa pagpakamaayo sang Dios. Ang ini nga pangamuyo matuman lamang sa “Bag-ong Jerusalem,” sa diin “wala na kinahanglan sang adlaw ukon bulan nga magsilak sa sini” (Bugna 21:23).

### Bahin III: Aplikasyon sa Kabuhi

Indi kinahanglan nga maghulat pa kita tubtub nga mag-abot na ang gintagna nga paghingabut antes naton batyagon ang aton pagkinahanglan sa Dios bilang aton dalangpan subong. Ang tanan nga sahe sang presente nga mga kagamo nagapatakus sa aton para sa sini nga pagkinahanglan kag mga kahigayunan agud maeksperiensyahan ang pagbulig sang Dios. Sa panahon sang kalisod, mahimo nga mabutang kita sa katalagman sang aton mga kaupdanan sa trabaho ukon sang aton mga abyan nga indi pareho sa aton pagtoo kag mahimo nga magyaguta kag maghimo sang malaut nga plano batok sa aton. Ukon mahimo nga matublag kita sang balatian, kapaslawan sa exam sa eskwelahan, kakulang sang kwarta ukon siguridad sa pinansyal, kag kamingaw. Ang bisan ano sa sini nga mga kondisyon mahimo nga mangin kahigayunan agud makapahanugut sa aton nga maeksperiensyahan ang pagbulig sang Dios. Ang Dios lamang ang sarang makahatag sa aton sang bulig nga aton kinahanglanon agud makagwa gikan sa bisan ano nga problema. Siya lamang ang makahatag sa aton sang kusug agud mabatas ang mga kabudlayan.

Ang panghunahuna bahin sa “pagkaharianon” wala ginahatagan sang kabug-aton sa aton moderno nga pagkabuhi. Apang, isa ini ka importante nga panghunahuna nga makabulig sa aton nga indi makabatyag sang pagluya kag pagkawalay paglaum sa makahuluya nga mga sitwasyon: ang daku nga hari sang bug-os nga duta magaatipan sa imo. Bilang Iya mga kaanakan, magapanubli kita sang Iya mga saad sa indi nagid madugay.

Sa aton pag-eksperiensya sang mga kagamo kag pagka dimatarung, makapamalandung kita sa masunod nga mga dinalan gikan sa Manugwali: “ang palumba indi sa madasig….apang ang tion kag ang kahigayunan nagakatabo” (Manugwali 9:11). Ang ini nga obserbasyon bahin sa duna nga pagkadimakatarunganon sang kabuhi dapat magpadumdum man sa aton tuhoy sa mekanismo sang bugay. Indi kita takus sa aton nabaton nga kaayo kag kaluoy sang langit. Gani, dapat kita magdepende sa bugay sang Dios. Ang kapawa sang Dios amo na ang aton kapawa, diri kag subong. Paano naton mabaton kag ikalipay ang dolot sang kaluoy sang Dios sa aton kabuhi subong kag maglakat nga may pagsalig kag kalipay samtang nagapanlakaton kita sa Iya kapawa?

`Notes`