### Panguna Para sa Tagna

Sa panahon sang Una nga Gulf War (1991), isa ka bantog nga Protestante nga manunulat kag manugwali ang nakumbinse nga ang tolon-an sang Bugna nagtagna sang sini nga konplikto. Ang iya argumento nabase sa kamatuuran nga ang pipila ka mga helicopter sa giyera daw kaangay sang mga apan nga nalaragway sa Bugna 9. “Ginbuksan niya ang boho sang kadadalman, kag nagtub-ok ang aso halin sa boho subong sang aso sang dakung horno, kag ang adlaw kag ang kahawaan nagdulum bangud sang aso sang boho. Niyan gikan sa aso naggowa ang mga apan sa ibabaw sang duta, kag ginhatagan sila sing gahum subong sa gahum sang mga iwi-iwi sang duta” (Bugna 9:2, 3).

Indi gid pinakamaayo nga pamaage sa pagpatpat sang biblikanhon nga tagna, indi bala? Apang, ang interpretasyon kaangay sini kinaandan na. Sa pagkamatuud, sa malawig nga mga dekada madamo sang mga libro, artikulo, mga video, kag karon websites, tanan napatuhoy sa tagna, naghimo sang madamo nga mga pagtagna, lakip na ang paghatag sang petsa nahanungud sa mga hitabo sa katapusan—masami nasentro sa mga giyera ukon kagamo sa Middle East.

Kag, surprisa sa tanan nga mga surprisa, ang tagsa ka bahin sadtong mga tagna wala gid matuman.

Bilang mga Seventh-day Adventist, may yara kita sang lain nga mga pamaage, isa ka nasentro kay Cristo nga pamaage, nga sa diin ang ginapatuhuyan sang tagna indi sa isa lang ka lokasyon sa Middle East kag kun ano man nga mga konplikto militar ang nabuksan didto. Sa baylo, ginatan-aw naton ang tagna paage sa panan-awan sang daku nga pagsumpunganay sa tunga ni Cristo kag ni Satanas—isa ka pangkabilogan nga pagpakigbato sa espirituhanon nga matapos kun ang katawhan sang Dios, Judio kag Gentil (tan-awa ag Bugna 12:17, Bugna 14:12), makaatubang sang katapusan nga krisis, nga nagasentro sa pagsimba sa Manunuga (tan-awa ang Bugna 14:7), nga baliskad sa sapat kag sa iya larawan.

Ang sadsaran nga elemento sa paghangup sining mga tagna sa katapusan nga mga adlaw amo ang Daniel 2, nga nagaunod indi lamang sang historikal nga pagbalay sang mga tagna kundi sa nagapatpat nga yabe sa pagbukas man sang kahulugan sini.

Ang Daniel 2 naglaragway sang apat ka mga ginharian sa kalibutan—ang Babilonia, Media-Persia, Grecia, Roma—kag ginsundan sa pagtukod sang Dios sang Iya walay katubtuban nga ginharian, “ ‘…nga dili gid malaglag, ukon ang pagbulut-an sini ibalin sa iban nga katawohan. Kondi dugmokon sini kag papason ini tanan nga ginharian kag ini magapadayon sa gihapon’ ” (Daniel 2:44). Ang magkaanggid nga mga tagna sa Daniel 7 kag 8 nagaunod sang pareho sini nga pagbalay, nga ang ining kalibutanon nga mga ginharian magaluntad kag mawala tubtub nga ang ginharian sang Dios matukod sa walay katubtuban.

Sa Daniel 7, ang manugtunda nga manugpatpat nagpahamtang sini tanan para sa aton: “ ‘ “Ining apat ka dalagkung mga sapat amo ang apat ka hari nga maga-lutaw sa duta. Apang ang mga balaan sang Labing Mataas magabaton sang ginharian, kag magaangkon sang ginharian sa gihapon, sa gihapon kag sa gihapon” ’ ” (Daniel 7:17, 18).

Ang apat ka mga ginharian sa kalibutan (Babilonia, Media-Persia, Grecia, kag Roma) nagpadayun nga wala sang untat sa pagbuslanay sa kasaysayan tubtub nga pagkatapos sang ikaduha nga pagkari ni Jesus, ang Dios magatukod sang Iya walay katubtuban nga ginharian.

Sa pagkamatuud, yari pa kita diri, sa panahon sang Roma, ang ikaapat kag katapusan nga ginharian sa duta antes ang pagbalik ni Cristo.

Sa sining historikal nga panan-awan bilang sadsaran para sa paghangup sang tagna, ton-an naton sa sini nga kwarter ang tema kun paano hangpon ang tagna sa Biblia, ilabi nagid ang pipila ka mga pagpatuhoy, mga estorya, mga larawan, kag mga paanggid nga nag badbad sang tagnaanon nga kamatuuran sa katapusan nga mga hitabo.

Magatoon kita gikan sa kasaysayan sang Pagpanuga sa Genesis—importante para sa paghangup indi lamang sa tagna kundi para sa kun ano ang masunod, ilabi nagid ang krus kag ang nagatubos nga kamatayon ni Jesus—pakadto sa torre sang Babel, sa pag-alagdan sa sanctuario, sa mga Salmo, bisan pa sa pipila ka mga pag-asawahay sa Daan nga Katipan. Sa sini tanan, kag madamo pa, makakita kita sang mga larawan, mga simbolo, kag mga paanggid nga, kun ton-an sing mapinangamuyoon kag may isa ka mapainubuson, matinugyanon nga espiritu (kun magtoon ka sang Biblia nga may isa ka nagarebelde nga tagiposoon nagausik kalang sang imo panahon), makabulig nga mangin buhi ang mga tagna sa katapusan nga tion, ilabi nagid ang yara sa Bugna.

Ang isa ka kwarter indi gid makaego bisan pa sa pagsugod sang pagtoon sa tanan nga mga estorya kag mga laragway nga makabulig sa pagbadbad sang tagnaanon nga kamatuuran. Sin-o ang nakahibalo—mahimo nga magkinahanglan kita sang eternidad para sa sina! Samtang wala pa ina, paage sa bugay sang Dios, magatoon kita sang kun ano nga aton masarangan.

_Si Shawn Boonstra isa ka manugwali/director para sa Voice of Prophecy ministry. Ang iya mga broadcast kag mga libro nangin isa ka ginhalinan sang inspirasyon sa bilog nga kalibutan, kag sa malawig nga mga tinuig, ang iya live nga pagpangwali sa media napresentar sa tagsa ka konteninte magluwas sa Antartica._