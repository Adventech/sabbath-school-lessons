---
title:  Komento sang Manunudlo
date:   06/06/2025
---

### Bahin I: Kabilogan nga Panan-awan

**Sadsaran nga Teksto:** 1 Corinto 10:11, 12

**Sentro Sang Pagtoon:** Genesis 1, Bugna 21–22, Mateo 24:27, Daniel 1:18, Daniel 12:13.

Ang bulahan nga paglaum sang katawhan nga matabo sa katapusan nga adlaw napahayag, indi lamang paage sa mga tagna, nga naghatag sa aton sang isa ka maathag nga palanan-awon tuhoy sa katapusan. Ang Dios nagpamolong man bahin sa katapusan, maathag kag makita, sa Kasulatan, gani, sa Iya Polong, naghatag Siya sang ediya bahin sa nagkalainlain nga mga aspeto sang tagnaanon nga kasaysayan. Ang ini nga ediya nagtudlo sa aton sang isa ka importante nga prinsipio: kasaysayan sang katawhan, nga nabuksan gikan sa balaan nga mga pahina sang Kasulatan, wala lamang nagpalig-on sang impormasyon nahanungud sa kun ano ang natabo sang nagligad, ang kaalam nga sa diin nagasiguro “nga ang tawo sang Dios mabug-os, nga masangkapan sang tagsa ka maayong buhat” (2 Timoteo 3:17). Bangod nga ang tuyo sang Dios sa katawhan amo ang walay katubtuban, mahimo kita makapaabot nga ang mensahe sang palaabuton nga walay katubtuban yara man sa biblikanhon nga mga kasaysayan.

Ang nainspirar nga manunulat sang tolon-na sang Manugwali napun-an sang sini nga ighalangup sang nagsiling siya nga ang Dios “Ang tagsa ka butang ginhimo niya nga matahum sa iya tion; ginbutang man niya ang wala sing katubtuban sa ila tagiposoon, apang agud nga ang tawo indi makatungkad sang binuhatan nga ginhimo sang Dios kutub sa ginsuguran” (Manugwali 3:11). Sa pagsulit, bangod nga ang tuyo sang Dios para sa katawhan amo ang walay katubtuban, mahimo kita magpaabot nga ang mensahe sang palaabuton nga walay katubtuban yara sa biblikanhon nga mga kasaysayan.

Sa sini nga leksyon, hangpon naton ang mensahe sang katapusan base sa aktwal nga mga hitabo nga nasaysay sa Daan nga Katipan sang Kasulatan. Ang mga hitabo sa Pagpanuga, Anaw, ang paglaglag sang Sodoma kag Gomora, kag bisan pa ang estorya ni Daniel sa palasyo ni Nabocodonosor nagpamatuud sa mensahe sang katapusan.

### Bahin II: Komentaryo

Ang Hitabo sa Pagpanuga. Sing makatilingala, ang hitabo sa Pagpanuga mahimo nga amo ang pinakatagnaanon nga mensahe sang tanan nga mga hitabo nga nabalita sa Kasulatan. Ang hitabo sa Pagpanuga nagaangkon sang sining kinatuhayan bangod amo ini ang una nga hitabo. Bangud nga ang kasaysayan may yara sang ginsuguran, indi ini walay katubtuban. Ang kasaysayan may yara man sang katapusan. Ang Dios ang nagadumala sa sining duwa. Bangod nga ang pagsugod sang kasaysayan binuhatan sang Dios, ang katapusan yara man sa idalum sang Iya gahum.

Bilang kabahin sang sining importante nga tagna, ang hitabo sa Pagpanuga naangut sing maathag sa aton paglaum tuhoy sa walay katubtuban. Ang hitabo sa Pagpanuga kag ang aton paglaum sa walay katubtuban pareho nga may yara sang ila basihanan sa pagtoo. Ang Kasulatan nagpamatuud sa sini nga ediya, nga napalig-on na paage sa pagbalay sang Biblia mismo, nagsugod sa pagtuga sang Dios sa mga langit kag duta kag nagtapos sa pagtuga sang bag-ong langit kag duta (Genesis 1 kag Bugna 21–22; ekomparar sa Isaias 65:17, Bugna 21:1). Makita naton ang ini nga ediya nga maathag man nga napahayag sa biblikanhon lamang nga pagpahangup sang pagtoo, nga gin-updan sang duwa ka mga hitabo, Pagpanuga kag aton paglaum sa walay katubtuban: “Karon ang pagtoo amo ang kasigurohan sang mga butang nga ginalauman, ang pagpamatuud sang mga butang nga indi makita” (Mga Hebreo 11:1). Talupangda nga ang ini nga binalaybay sa pagtoo nagsugod nga may pagtoo sa Pagpanuga (Mga Hebreo 11:3) kag nagtapus nga may paglaum sa “saad” (Mga Hebreo 11:39, 40). Dapat man naton talupangdon ang importansia sang Inugpahuway sa katapusan sang Pagpanuga. Sa sini nga kahimtangan, ang Inugpahuway nagpatuhoy sa katapusan sang kasaysayan sang katawhan. Dugang pa, ang Inugpahuway nagalakip sang aton pagdumdum sa Pagpanuga kag aton paglaum sa palaabuton nga hitabo sang ginharian sang Dios.

Ang Anaw. Ang paghangup sa hitabo sang Anaw nga kaanggid sa hitabo sang Ikaduha nga Pagkari ginkilala mismo ni Jesus: “ ‘ Kaangay sa mga Adlaw ni Noe, amo man ang pagkari sang Anak sang tawo’ ” (Mateo 24:37). Si Jesus nagpadayun gilayon sa pagpahayag sang pagkapareho sa tunga sang sining duwa ka mga hitabo: ang hinali, malaglagon nga kinaiya sang pagluntad sini, ang paghandum sa materyal nga mga butang sang katawhan antes ang paglaglag sa duta (nagakaon, nagainom, nagapangasawa), ang ediya bahin sa nabilin, ang pagkapat-ud sang hitabo. Ang paglaragway sang Anaw sa libro sang Genesis nagapatuhoy man sa kun ano ang matabo sa katapusan sang kasaysayan sang katawhan. Ang Dios wala nagpabilin nga wala nagsapak sa kalautan nga yara sa kalibutan. Ang Dios sensitibo sa realidad sang kalautan. Ang paghukom sang Dios nagsabat sa “kalautan sang tawo” nga “tama kadaku (Genesis 6:5). Ang makalaglag nga hitabo sang Anaw ginpangkon sang Dios nga binuhatan sa paglaglag: “ ‘Ako mismo ang nagpadala sang Anaw’ ” (Genesis 6:17). Subong man, ang Anaw isa man ka nagatuga kag nagatubos nga hitabo, ang isa nga sa diin ang Dios nagdumduma sang Iya tinuga. Ang binuhatan sang Dios sa pagdumdum sang Iya mga tinuga isa ka paage sa pagpabutyag sang Iya pagtamud kag pakiglabut sa ila (Genesis 8:1).

Pagkatapos sang kasaysayan sang katapusan nga pagkabuhi antes sang anaw kag sibilisasyon, ang Dios nagpalig-on liwat tuhoy sa pagkamapinadayunon sang kabuhi. Ang Dios naghatag sa katawhan sang pagkaon kag nagpatalupangod sa pagkasagrado sang kabuhi (Genesis 9:4–7), gani nagpatuhoy sa Iya palaabuton nga dolot nga amo ang kabuhi nga walay katubtuban.

Kag sa katapusan, dapat naton talupangdon ang balangaw, isa ka matahum kag mabinalaybayon nga tanda sang pagpatawad kag gugma sang Dios. Talupangda nga ang balangaw nagaagda sa aton nga dumdumon ang Inugpahuway, indi lamang nga bangod naghalin ini sa katumbas nga duug sa pagbalay nga kaanggid sa estorya sang Pagpanuga: kundi subong man, bangod nga ang balangaw nagaunod sang pareho man nga mensahe tuhoy sa pahuway kag paglaum. Makatalandug nga ang balangaw makita nga naglibut sang trono sang Dios, bilang isa ka tanda sang Iya palaabuton nga paghari sa bug-os nga duta, indi maduhaduhaan kag indi mapunggan (Bugna 4:3, Bugna 10:1).

Sodoma kag Gomora. Pagkatapos mabantala sang Dios sa kay Abraham ang pagsaad sang isa ka anak nga lalaki nga magapaalinton sa tagnaanon nga “kaliwat” para sa pagpakamaayo sang tanan nga mga pungsod (Genesis 12:3, Genesis 22:18), ang pagsaysay sa Biblia bahin pagtubos natublag paage sa isa ka paghinun-anon bahin sa nagagamo nga presensia sang yawa kag kalautan. Kaangay sang nahimo sang Dios sa kay Noe, ginpakigbahin Niya ang Iya ginakabalak-an sa kay Abraham, upod ang Iya plano sa pagpatunga. Ang Dios nagpalapit sa Iya mga tawhanon nga alagad—mga manalagna sa panahon ni Noe kag ni Abraham mahimo nga magkaanggid sang pareho nga binuhatan sa katapusan sang tion sa diin ang Dios nagapakigbahin man sa iya tawhanon nga mga alagad sang Iya plano nga magbalik agud luwason kag hukman ang katawhan.

Ang sabat ni Abraham sa intensiyon sang Dios nagpakita sang responsibilidad nga iya ginbatyag para sa iya kaliwatan, kag gani, takus ini sang aton pagtamud. Bangud sina, ang iya sabat dapat mag-inspirar kag magpauswag sang pareho man nga sabat gikan sa aton para sa iban. Talupangda nga sa pagkabati niya sa intensiyon sang Dios nga hukman ang Sodoma, si Abraham wala nagpalagyo sa malayo nga duug. Si Abraham nakahibalo gid sang sitwasyon sa Sodoma kag Gomora, nga kun sa diin nagapuyo ang pipila sang iya mga kaparentihan. Ang paghibalo ni Abraham sang sitwasyon sang iya mga kaparentihan indi paghukom batok sa ila. Bangod sang paghigugma sa ila, si Abraham nagtindug sa atubangan sang Dios kag nagpangayo sang kaugalingon nga kaluoy sang Dios paage sa paghangkat sang iya paghukom, nga nagapangabay sa Hukom sang tanan nga unod para sa ila kapatawaran. Talupangda ang determinasyon kag pagbatas ni Abraham sa Iya pangamuyo: “Si Abraham nagtindug gihapon sa atubangan sang Ginoo” (Genesis 18:22). Apang talupangda man ang pagka sensitibo ni Abraham sa pagkalala sang kalautan kag sa pagkinahanglan sang hustisya kag bugay: “ ‘Pagalaglagon mo man bala ang matarung upod sa malauton?’ ” (Genesis 18:23).

Isa man ka leksyon ang makuha gikan sa binuhatan sang Dios, nga wala lamang nagpanaug kag nagpakigbahin sang Iya panan-awan sa Iya tawhanon nga alagad, kundi daw nagpadasig man sang Iya kasidla. Mahimo nga makasiling pa kita nga gusto sang Dios nga makaatubang sa argumento ni Abraham bangod nga ang depensa ni Abraham nagapadumdum sang Iya mismo pagkamaloloy-on. Sa pagkamatuud, matalupangdan naton nga ang katapusan nga sabat sang Dios isa ka sahe sang bugay: “ ‘indi ko ini paglaglagon para sa napulo’ ” (Genesis 18:32). Ang numero nga “napulo” sa Biblia nagasimbolo sang ediya bahin sa pinakanubo nga ginkinahanglan sa paghimo sang isa ka butang. Talupangda man ang pagkalabaw sang Dios. “Nagpadayun Siya sa Iya dalanon sang nakatapos Siya sa pagpakighambal” (Genesis 18:33). Kun sayoron, ang desisyon depende gyapon sa Dios. Walay sapayan sa kakugi sang tawo, indi gyapon makaupang sa kabubut-on sang Dios. May pagpaubos ang reaksyon ni Abraham sa langitnon nga pamatbat sang Dios: “si Abraham nagpauli sa iya duug” (Genesis 18:33).

Daniel. Ang isa ka partikular nga ilustrasyon bahin sa presensya sang palaabuton sa presente nga pagkabuhi ni Daniel amo ang dinalan nga “sa katapusan nga mga inadlaw” (Daniel 1:18). Ang ini nga dinalan nagapadumdum sang tinaga gets yamin “sa katapusan nga mga inadlaw,” nagapahibalo sa katapusan sang kasaysayan sang katawhan, nga ang ini ang tion nga si Daniel kag ang mga tinubos sa bug-os nga kapanahonan magabaton sang ila “panublion” (Daniel 12:13). Makagalanyat man kag tama ka importante nga ang pinolongan nga naglaragway sa “pagtilaw” kay Daniel sang napulo ka adlaw nagpadumdum sang pinolongan nga naglaragway bahin sa tagna sang eskatolohikal nga Adlaw sang Katumbasan, sa Daniel 8:14. Ang ini nga tagna magkaanggid sa Adlaw sang Paghukom sa Daniel 7:9–12, napukaw paage sa importante nga numero sang kinaandan nga mga polong kag mga sahe sang pagpahayag sa polong nga napakigbahin sa tunga sang Daniel 1 kag Levitico 16, ang sadsaran nga teksto sang Adlaw sang Katumbasan (tan-awa ang Daniel 1:13; ekomparar sa Levitico 16:2). Ang ining partikular nga pagpadumdum importante gid, bangod nga nagapahangop ini sang saad bahin sa pagpahayag sang Dios.

Talupangda man ang maathag nga pagsulit sang polong mer’eh, “nawung, hitsura” (tatlo ka beses sa Daniel 1:13, 15), nga sa libro sang Daniel nagapatuhoy man sa tagnaanon nga palanan-awon bahin sa pagpahayag sang Dios sa 2,300 ka kahaponon kag kaagahon (Daniel 8:13, 26). Ang ining tagnaanon nga panan-awon nagpaalinton sang isa ka mensahe tuhoy sa paglaum. Sa pag-aplikar sa natabo kay Daniel kag sa iya tatlo ka mga abyan, ang ini nga pagpadumdum nagpaalinton sang ediya nga ang Dios egapahayag paage sa sini nga “pagtilaw,” kag mabindikar sila sa Adlaw sang Katumbasan. Para kay Daniel, ang mensahe tuhoy sa katapusan sang tion kabahin sang iya presente nga pagkabuhi adlaw-adlaw: ang pamaage sang iya pagkaon kag pag-inom nagpatuhoy sa pinakamaayo sang pagpanuga (tan-awa ang Daniel 1:12; ekomparar sa Genesis 1:29). Ang paage sang pagpakig-angut ni Daniel sa iban nga katawhan, lakip na ang puno sang mga eunoco nga nangin iya kaaway sang una (Daniel 1:9), nadihon sang iya panan-awan bahin sa kun paano nga ang iban gintuga man sa dagway sang Dios (Genesis 1:26, Genesis 9:6).

### Bahin III: Aplikasyon sa Kabuhi

1\. Kada aga, kun magbugtaw ka, suguri ang imo pangamuyo sang isa ka tion sa pagpasalamat para sa mga milagro sang kabuhi. Pangabaya ang Dios sang pagpanuga nga bag-ohon ang imo kabuhi. Tuguti ang Dios nga bag-ohon ang imo tagiposoon kag maghatag sang bag-o nga direksyon sa imo kabuhi. Magpangita sa Biblia sang bag-o nga mga ediya nga makahangkat sa imo kag makapadasig sa imo nga magbag-o. Bantayi ang Inugpahuway sa paamage nga mangin isa ini ka pagpatilaw sang ginharian sang Dios.

2\. Magsulat sang isa ka listahan sang mga aspeto sang kalibutan—gikan sa mga tinuga kag sa imo personal nga kabuhi—nga nagapadasig sang imo paglaum sa ginharian sang Dios. Kun isa ikaw ka artist, magkurit kag magpinta sang isa ka balangaw. Kun isa ikaw ka manugbinalaybay, magsulat sang isa ka binalaybay nahanungud sa katahum kag katingalahan sang balangaw. Kun isa ikaw ka manugkanta, magkanta sang isa ka ambahanon nahanungud sa balangaw.

3\. Magpangamuyo sa Dios nahanungud sa isa ka tawo nga indi nimo gusto tubtub nga mangin isa mo siya ka abyan. Magpangamuyo sa Dios bahin sa isa ka importante nga balabag sa imo kabuhi. Padayun nga sulita ang ini nga pangamuyo tubtub nga sa ulihi makita mo ang aktwal nga resulta kag mahibaloan mo nga ang Dios, sa pagkamatuud, namati sang imo pangamuyo.

4\. Ngaa nga ang pagamit ni Daniel sang tagnaanon nga mga pinolongan sa paglaragway sang iya presente nga sitwasyon naghatag man sa aton sang paglaum kag kasiguruhan nga ang aton kabuhi may kahulugan kag bukas para sa walay katubtuban? Paano ang ini nga pinolongan makahatag man sa aton sang giya sa pamaage sang aton pagkabuhi, pagkaon kag pag-inom, paghunahuna, pagkalipay sa kabuhi, kag pagpakig-angut sa iban nga katawhan, lakip na ang aton mga kaaway?

`Notes`