---
title:  Kay Gintuga mo ang Tanan nga Butang!
date:   08/05/2025
---

Sa pila ka higayon, gindala ang mga propeta sa malapit gid sa Dios sa ila mga Palanan-awon nga ginatugot sila nga makita ang trono sang Dios. Kag sa ibabaw sang kahawaan sa ibabaw sang ila mga ulo may yara nga kaangay sang trono, (Ezequiel 1:26); nakita ko ang Ginoo nga nagalingkod sa isa ka trono, mataas kag nabayaw; kag ang iya mga sidsid naghil-ub sang templo. (Isaias 6:1), kag sa isa sang labing klaro nga paglaragway nga ginhatag sa aton, gingiyahan si Juan sa iya palanan-awon sa Bugna 4 kag 5. Ang mga tipo sa Daan nga Katipan sa pag-alagad sa santuario nagapakita nga may isa lamang ka dalanon diin makasulod ang katawohan sa presensya sang Dios: ang dugo ni Cristo. (Tan-awa ang Levitico 16:2, 14, bilang halimbawa.)

`Basaha ang Isaias 6:1–5 kag Bugna 4:7–11. Ano nga mga element sa sining duha ka Palanan-awon ang kaangid? Talupangda ang pagpasunod sang hitabo: Ano nga butang ang una nga ginpakita? Ano ang masunod? Ano nga kamatuoran nahanungod sa Dios ang ginapakita sa sini nga mga panan-awon?`

Sa kada isa sining duug sa trono, ang pinakauna nga butang nga gakahitabo amo nga ang mga langitnon nga tinuga nagapakilala sa pagkabalaan sang Dios. Sa Palanan-awon ni Isaias, ang panghitabo tuman ka makahalangawa: ang templo napuno sang aso kag ang mga “haligi sang gawang” nag-uyog samtang ang serapin nagabantala sang pagkabalaan sang Dios. Sa palanan-awon ni Juan, ang kerubin naghimo sang subong nga pagbantala, “Balaan, Balaan, Balaan.” (tan-awa ang Ezequiel 10:14,15 sa pagtan-aw sa mga buhi nga tinuga nga ginpakilala bilang kerubin.) Ang tagsa ka propeta ginpakitaan sang makahalangawa nga panghitabo sang Himaya sang Dios.

Dayon ginpakita sa aton ang reaksyon sang propeta sa mga panghitabo. Naghibi si Isaiah nga siya isa ka tawo nga may mga labi nga di-matinlo (Isaias 6:5), kag nagahilibion si Juan bangod ginaatubang niya ang makalilisang nga kamatuoran nga wala sing isa nga takus nga masapwan (Bugna 5:4). Kon ginapakita sa aton sing direkta ang pagkatakus sang Dios, sa liwat aton mabatyagan ang kahimtangan sang tawo: kita indi-takus, kag kinahanglan naton si Cristo bilang aton Manluluwas.

Si Satanas naghimo sang madamo nga akusasyon batok sa Dios, nga nagasiling nga Siya mapiguson, maiya-iyahon, kag dimakatarunganon, apang biskan sa madali nga higayon sa trono sang Dios nagpakita sa mga kabutigan ni Satanas. Sa pagtan-aw kay Cristo kon sin-o gid Siya, “ ‘ang Kordero nga gin-ihaw’ “ (Bugna 5:12), nagahatag sa aton sang pamaagi agod makita naton ang Amay kon sin-o gid Siya. Anong paglipay nga mahibaluan nga sa pagtan-aw kay Jesus, makita naton kon ano gid ang Amay (Juan 14:9). Kag ang pinakadako nga pagpahayag kung daw ano gid ang Amay amo ang makita sa kamatayon ni Jesus sa krus agud nga maluwas kita.

Ang krus niyan magapakita sa aton sang duha ka butang: una, sa kung ano kadako ang gugma sang Dios sa aton nga himuon Niya ini, ihalad ang kaugalingon, para sa aton; ikaduha, ini magapakita sa aton kung daw ano ka makasasala kag nahulog kita nga pinaagi lamang sa krus nga kita maluwas.