---
title:  Ang Dugo sang Baka kag Kanding
date:   05/05/2025
---

May ara nga nagakritisar sa bug-os nga konsepto sang paghalad, nga nagapahayag nga ini makasakit, mapintas, kag, sa isa ka bahin, indi patas. Apang, ini mismo amo ang punto. Ang kamatayon ni Cristo makasakit, magaantos, kag indi patas—ang inosente nga nagakapatay para sa mga sala. Ini ang ginakinahanglan agod malutas ang problema sang sala. Kag inang kamatayon, ang kay Cristo, amo ang ginatudlo sang tanan sini nga makasakit, magaantos, kag indi patas nga mga halad.

`Basaha ang Mga Hebreo 10:3–10. Ano ang ginatudlo sang sini nga dinalan nahanungod sa mga paghalad sang katawohan sang Dios sa Daan nga Katipan? Kung ang mga makasasala indi maluwas pinaagi sini, ngaa maghalad pa man?`

Ang mga kordero kag iban pa nga mga halad nga sapat, lamang mga simbolo nga nagapahayag sa pagtan-aw sa uhanan sang makatubos nga halad sang Kordero sang Dios. Ini mga binuhatan sa pagtoo, nga nagahatag sa mga makasasala sang isa ka makita nga paagi agod ipakita ang ila pagtoo sa himoon nga pagluwas sang magaabot nga Manluluwas. Masami naton ginatumod ini nga mga klase sang mga simbolo nga mga tipo, nga ginatuman sang isa ka antitipo, ukon ang pagpakita sang butang ukon okasyon nga ila ginpaabot. May mga naglaragway pa sang mga halad bilang isa “ginagmay nga tagna” sang kamatayon ni Jesus sa krus.

Ang mga ritwal nga kaanggid sa paghalad daw pareho sa pagbayad para sa biyahe. Kon magbakal ka sang tiket sa tren, bus, ukon eroplano, indi ka dayon makakuha sang biyahe nga imo ginbayran. Sa baylo, ginahatag sa imo ang tiket ukon boarding pass: isa ka simbolo ukon saad sang palaabuton nga biyahe. Mahimo ka maglingkod sa sini nga papel bisan pa daw sa diin, pero indi ini magadul-ong sa imo sa bisan ano nga destinasyon. Kon maabtan mo na ang oras sang pag-boarding kag ang biyahe magasugod, amo na ini nga nabaton mo nga ginbayran mo: ang papel nga tiket nangin wala na ginkinahanglan.

Amo man ini ang nahimo sa mga sapat nga ginahalad. May importante nga papel sila nga ginahimo, pero sa tion nga nahimo na ang matuod nga halad, nagbaliwala na sila—isa ka kamatuoran nga ginpadayag sang pagwala sang tumbung sa templo sa tunga sang Balaan nga Duug kag Pinakabalaan nga Duug sa dumaan nga santuario sa kalibutan sa tion sang kamatayon ni Jesus. “Kag ang kumbung sang templo napihak, kutub sa ibabaw tubtub sa idalum. “ (Marcos 15:38). Ang bug-os nga sistema sang halad, kag ang templo mismo, nagpahayag tanan sa palaabuton nga kamatayon ni Jesus sa krus. Sa tion nga gintuman ni Jesus ang Iya saad sa krus kag nagmadinalag-on sa kamatayon, ang mga tipo nangin wala ginkinahanglan.

`Hunahunaa kung daw ano ka lain ang sala nga ang ang kamatayon lamang ni Jesus, ang nagpakatawo nga Pulong (tan-awa ang Juan 1:1–3,14), ang makabayad sini. Ano ang ginatudlo sini nahanungod sa aton kinhanglan nga kinaiya pakadto sa sala?`