---
title:  Si Nimrod Kag Ninive
date:   20/04/2025
---

Ang Eden ginhimo bilang ang pinakamaayo nga puluy-an para sa katawohan. Sang nagsulod ang sala, wala na sing iban nga pagpili apang amo ang pagbulag sang Dios sa katawohan sa Hardin kag sa kahoy sang kabuhi, sa diin man lang sa subong.

Sa guwa sang Hardin, ginpanginahanglan sang katawohan nga mag-obra sing masipaton agod matigayon ang ila padayon nga pagpangabuhi. Ang kabuhi nangin mas mabudlay; kinahanglan naton mag-antos kag sa balhas sa nawong magpanagbudlay (Genesis 3:16–19). Ang aton una nga ginikanan nagsalig nga ang matarung nga Hari magahatag sang dalan balik sa hardin sang Eden, kag sila nagdala sang mga halad sa gawang sang Eden sa paghulat sang ila kaluwasan nga gintanyag sang Dios sa sugod nga nahulog ang kalibutan sa pagpakasala.

“Ang Hardin sang Eden nagpabilin sa kalibutan sa madugay pagkatapos nga ang tawo nangin isa ka tawo nga ginsikway na sa iya mga mahamungaya nga banas. . . . Diri nagkadto si Adan kag ang iya mga anak sa pagsimba sa Dios. Diri sila nagbag-o sang ila mga saad nga pagtuman sa kasuguan nga ang paglapas sa sini amo ang nagpaguwa sa ila sa Hardin. Sang ang kalautan naglapnag sa kalibutan kag ang kalautan sang tawo nagdulot sa ila kalaglagan pinaagi sa anaw sang tubig, ang kamot nga nagtanom sang Eden ginkuha ini sa kalibutan. Apang sa katapusan nga pagpasag-uli, kon diin magaabot ang ‘bag-o nga langit kag bag-o nga duta’ (Bugna 21:1), ini ipagabalik nga may labaw pa nga pagkahimayaon kag kaayo sang sa una.”—Ellen G. White, Patriarchs and Prophets, p. 62.

Pero ang iban, nagpangita sang mga “solusyon” nga ginhimo sang tawo sa aton bag-o nga natukiban nga mga problema, kag kita nakakita sang pagbun-ag sang mga syudad-estado, isa ka pagtinguha sa paghimo sang mas madali nga pagkabuhi, kag mahimo sa pagtinguha sa pagbalik sa kung ano ang nawala sa Eden.

`Basaha ang Genesis 10:1–12. Sa diri ang Biblia nagpakilala sang pipila ka mga dalagku nga naidalum sa politika nga aton makita sa kabug-usan sang Biblia, nalakip na ang Ninive kag Babilonia. Sa aton nahibal-an sa sining mga pungsod sa masunod, ano ang aton makuha gikan sa sini nga mga texto?`

Ang iban nagabasa nahanungod kay Nimrod kag naghunahuna nga siya isa ka dungganon nga bayani, kaangay sa mga manlalaban nga mga bayani sa pagano nga mitolohiya. Apang sang ang Biblia naglaragway sa iya nga “isa ka gamhanan sa duta,” kag isa ka “gamhanan nga mangangayam sa atubangan sang Ginoo,” ini indi komplimento. Si Nimrod gamhanan sa iya kaugalingon nga hunahuna, kag nagatindog siya “sa atubangan” sang Ginoo sa kahulugan nga nagatamay sa Dios. Ang aton nakita sa sining mga teksto amo ang paglapnag sang pagrebelde batok sa Dios, isa ka pagrebelde nga magapadayon tubtob, sa katapusan, ang tanan nga pagrebelde madula na sa walay katapusan.

`Ngaa ang sala sang pagrebelde batok sa Dios mas labing malalang sang sa aton nahibaloan? Paano naton mabantayan ang aton kaugalingon batok sa sining tawhanon nga kinaiya?`