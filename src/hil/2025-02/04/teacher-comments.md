---
title:  Komento sang Manunudlo
date:   25/04/2025
---

### Bahin I: Kabilugan nga Panan-aw

**Sadsaran nga Texto:** Daniel 7:14

**Sentro Sang Pagtoon:** Genesis 12:1–9.

Sa pagtuga sang Dios sa kalibutan, may ara Siya nga plano sang kalipay kag gugma para sa mga tawo nga magakabuhi diri. Apan, sa baylo nga tumanon ang plano sang Dios para sa ila, ang mga tawo nahulog sa pagsulay sa pagpili sang ila kaugalingon nga mga dalanon. Sa masunod nga duha ka leksyon, pagausisaon naton kung paano napaslaw ang mga pungsod sa pagpangita sang husto nga dalanon kag paano ginatuytuyan sang Dios ang mga tawo sa ila pagpanikasog sa pagpangita sang kapawa sa kadulom. Ang kadulom nga ini ginhimo sang ila handum sa kaugalingon nga pag-gobyerno.

Ang handum sa kaugalingon nga pag-gobyerno una nga nagpakita sa Hardin sang Eden, diin si Adan kag si Eva, sa idalom sang impluwensya sang man-ug, wala magtuman sa Dios kag nahulog sa pagsulay sa handum nga mangin “kaangay sa Dios” (Genesis 3:5). Sa gilayon, si Adan kag si Eva, bilang mga nahulog nga tinuga, nakaangkon sang ihibalo sa sala kag busa nalipdan ang moral nga gahom sa pagpili sang maayo sa malain (Genesis 3:22). Sa masunod nga bahin sang kasaysayan sang katawohan, ang mga katawohan sang Babel nagdesisyon nga magtukod sang torre agud makalapit sa ganhaan sang Dios (“Bab-El”) sa langit agod sila makapanikasog nga sakupon ang lugar sang Dios (Genesis 11:1–4). Apang ang mga nagtukod sang Babel nangin malibug, bilang resulta sang ila paghaum-haum, ginlapta sila sang Dios sa bug-os nga kalibutan.

Bisan ang mga katawohan sang Israel nagsulay sa pagpangulo sa ila kaugalingon, kag sa baylo nga batunon ang pagdumala sang Dios, nagpangita sila sang hari sa tunga sang mga lalaki sa ila mga tribu. Ginbaton sang Dios ang tanan sini nga mga paghikot sang tawo nga may pagtugot sang Dios. Una, gintawag sang Dios si Abraham nga mangin pagpakamaayo sa mga pungsod. Sunod ang Israel kag sang ulihi ang iglesya nga gintawag nga magpanaksi sa mga pungsod nahanungod sa ginharian sang Dios. Sa pagpakigbato sa handum nga magasalig sa gahom sang tawo sa pagtukod sang mga ginharian sa kalibutan, kag busa mahulog sa kadulom, nagahatag ang Biblia sang paglaum sang ginharian sang Dios, ang bugana nga kasanag para sa mga pungsod.

### Bahin II: Komentaryo

**Adan kag Eva**

Sa Hardin sang Eden, ang sugilanon sang pag-atubangay sa tunga ni Eva kag sang man-ug nagapahayag sa ugat sang pagkahulog sang tawo; sa pagtinguha nga mabayluhan ang Dios. Ang man-ug unang nagpakita sa narratibo. Sang maghambal siya, ang iya tingog kaangay sa Dios, ang Manunuga mismo. Ang man-ug “nagsiling” (Genesis 3:1), subong nga ang Dios “nagsiling” napulo ka beses sa istorya sa Pagpanuga. Ang pareho nga mga pulong nga “wayyo’mer,” “Siya nagsiling,” ginagamit sa duha ka sugilanon. Ang pagkagamit sang konstruksyon sang mga pulong amo ang naghimo sang katalagman, bangud ang topiko sang verb nga “nagsiling” wala ginpat-od. Sa pagkamatuod, ini nga pagpamulong amo lamang ang sa bug-os nga sugilanon ang wala sing indikasyon ang topiko. Kag sa pagdugang sang kahugpong, ang pulong amo man ang ginapangunahan sang ngalan nga Elohim, “Dios,” nga nagahatag sang panghunahuna nga ang Dios mismo ang nagahambal. Ang Hebreo nga teksto may yara sang nagapasunod nga mga pulong: “Dios [siya] nagsiling sa babayi.” Busa, ang man-ug daw nga nagbaylo sa Dios.

Sa makatilingala, amo man sini ang natabo sang ang babayi naglapas sa Dios. Ang paglaragway sa iya pagginawi, “nakita sang babayi... nga maayo” (Genesis 3:6), nagapahanumdom sa pagtamod sang Dios sa Iya tanan nga tinuga: “nakita sang Dios nga... maayo” (Genesis 1:4, 10, 12, 18, 25, 31). Ini nga pagbalik sang mga pulong sa mga pulong sang Dios kag sang babayi nagapahibalo nga ginbayluhan na niya ang Manunuga sang iya kaugalingon nga opinyon. Sa pagkamatuod, naggawi siya kaangay sa Dios: “ nagkuha siya sang iya bunga kag nagkaon; kag ginhatagan man niya ang iya bana kaupud niya, kag nagkaon siya. “ (Genesis 3:6). Ang ining tatlo ka mga verb (nga gina-italicize sa sugilanon) naangot lamang sa Manunuga. Ang Dios naghatag sang pagkaon (Genesis 1:29). Ang Dios “nagkuha” sang tawo (Genesis 2:15) kag ang Dios “nagkuha” sang isa sa iya gusok (Genesis 2:21). Busa, si Eva nagkilala sa iya kaugalingon bilang Manunuga kag sa isa ka bahin nagpatuman sang iya “pagdumala” kay Adan.

Sa ulihi, si Adan kag si Eva magatinguha man sa pag-agaw liwat sa lugar sang Dios sang ila nahibalo-an nga sila hublas. Ang teksto sang Biblia nagasugid nga sila “naghimo sang ila mga pangtabon” (Genesis 3:7). Ang paggamit sang verb nga “naghimo” ginapamulong lamang kaupod sa Dios, ang Manunuga (Genesis 1:31, Genesis 2:2, kag iban pa.). Makatalupangod gid, nga si Adan kag si Eva nagtinguha sa pagsulbar sang ila problema sa pagbutang sa ila kaugalingon sa lugar sang Dios, ang Makagagahom, nga ang subong man nga paghulag nahimo na sang babayi. Makasulubo nga ang mag-asawa nga tawo karon nag-upod sa handum sang man-ug, nga amo ang pag-agaw sa pagdumala sang Dios. Ang ila pagpasipala amo man ginapahayag liwat sang pulong nga ‘arom, nga nagalaragway sang ila “pagkahublas,” kag sang pulong ‘arom, nga nagalaragway sang “pagkamalalang” sang man-ug (Genesis 3:1).

**Ang mga Magtutukod sang Babel**

Ang pinulongan nga ginagamit sa paglaragway sang trabaho sang mga magtutukod sang Babel nagabalik sa sugilanon sang Pagpanuga, nga may tinutuyo nga magbaylo sa pagpanuga kag magbulos sa Dios sang Pagtuga. Ini nga tinutuyo makita na sa talaan sang mga pungsod diin ang pagtukod ni Nimrod sang ginharian sang Babel ginpakilala gamit ang teknikal nga pulong nga re’shit “sinugoran” (Genesis 10:10), nga nagabalik sa langitnon nga sugilanon sang Pagpanuga (Genesis 1:1). Si Nimrod, nga ang ngalan nagakahulugan “magarebelde kita,” ginpakita nga amo ang manunuga sang Babel, pareho nga ang Dios ang Manunuga sang langit kag sang duta.

Sa sugilanon sang torre sang Babel, matalupangdan naton ang kaangay nga pag-agaw. Ang pulong nga ‘al peney, “sa nawung sang,” nga gin-gamit sa paglaragway sang kahimtang sang duta antes ang Pagpanuga (Genesis 1:2), nagpakita liwat diri sa (Genesis 11:4). Samtang ang sugilanon sang Pagtuga nagalihok halin sa isa ka elemento (mga tubig) pakadto sa kadam-an kag pagkatuhay-tuhay, ang Babel nagabaliskad sang kahimtang sang kadam-an pakadto sa isa ka elemento. Ang pulong sang Dios, wayyomer ’Elohim, “Nagsiling ang Dios,” nabaylohan sa pulong sang mga magtutukod, wayy’omeru, “nagsiling sila” (Genesis 11:3, 4). Ang langitnon nga katumanan sang Pagpanuga, wayehi, “kag nangin amo ini” (Genesis 1:3), nabayluhan sa tawhanon nga paglambot nga wattehi, “kag nangin amo ini” (Genesis 11:3). Ang balaan nga paglihok sa kaugalingon ukon pagtamod nga na‘aseh, “himoon naton,” sang Dios nga Manunuga (Genesis 1:26) nabayluhan sa tawohanon nga kinaugalingon nga paglihok nga na‘aseh, “maghimo kita” (Genesis 11:4). Ang mga magtutukod sang Babel may pareho nga handum sa kay Eva: gusto nila mangin kaangay sa Dios.

**Ang Pagpanawag kay Abram**

Pinaagi sa sining mga pulong, ginatwag sang Dios si Abraham: “ ‘Himuon ko ang imo mga kaliwat nga isa ka bantog nga nasyon, kag pakamaayohon ko ikaw, kag mangin bantog ang imo ngalan’ ” (Genesis 12:2). Ang pagtawag sang Dios kay Abram nagasabat kag nagapakita sang pagsupak sa mga plano sang mga magtutukod sang Babel. Niyan, indi aksidente nga ang pagtawag sang Dios kay Abram nga maghalin natabo sa duta sang Ur sang mga Caldeanhon. Makatalupangod gid nga ang dumaan nga syudad sang Sumerian sang Ur makita sa rehiyon sang Babylonia nga may pinakamalapit nga pakig-angot sa insidente sang Babel.

Nga si Abram nakabati sang pagpanawag nga maghalin sa lugar nga puno sang handumanan sang Babel may kahulugan kag indi kita dapat matingala, indi lamang tungod sa mga kasaysayan kag heograpikal nga pagtalupangod, kundi pati man sa teolohikal nga mga implikasyon. Halin sa mga paghibi sang mga propeta hasta sa katapusan nga pagpangabay, ang langitnon nga pagpanawag nga “maggowa sa Babilonia” (ang Griyego nga ngalan para sa Babel), may madugay nga teolohikal nga kasaysayan sa tradisyon sang Biblia (tan-awa sa Isaias 48:20, Bugna 18:4). Ang langitnon nga pagpanawag nagakahulugan indi lamang pagluwas gikan sa mapintas nga pagsakop nga kahimtang, subong man sa pagpasag-uli sang pungsod sa Dutang Saad, apang nagapakita man sang pagbalik sa pakigkatipan.

Ang mga magtutukod sang Babel nagtinguha nga maghimo sang dakung ngalan para sa ila kaugalingon kag maghimo sang ila kaugalingon nga isa ka natukod nga unibersal nga pungsod (Genesis 11:4). Apang ang Dios amo ang nagahimo sang dakung ngalan kag lamang ang Dios ang nagahimo sang isa ka daku nga pungsod nga pinasahi, labaw sang sa iban nga mga pungsod. Makatilingala nga ang verb nga “maghimo” amo ang yabi nga pulong sa sugilanon sang Pagpanuga, diin ini nagamit sa pito ka beses, nga ang Dios amo ang ginapatuhoyan (Genesis 1:7, 16, 25, 26; Genesis 2:2 [2x], 3). Ang pareho nga verb nagamit tatlo ka beses sa paglaragway sang aktibidad sang mga magtutukod sang Babel (Genesis 11:4, 6 [2x]), kag isa sa ila, partikular, may kaangtanan sa ila “ngalan” (Genesis 11:4). Ang Babel, amo nga, nagatindog sa lugar sang Manunuga. Ang pagpanawag kay Abram nagapasag-uli sa mga pagpanghikot sang Dios. Lamang ang Dios, bilang Manunuga, ang matuod gid nga “makahimo”; kag lamang ang Dios lamang ang “makahimo sang ngalan.” Dugang pa, lamang ang ngalan sang Dios ang ginapakita nga “Daku” (Josue 7:9).

**Ang Pagpakamaayo kay Abram**

Ang pulong nga barak, “pagpakamaayo,” isa ka yabi nga pulong sa pagpanawag sang Dios kay Abram, diin ini gingamit sang lima ka beses. Ang paggamit sini nga pulong labi na gid nga makita sa libro sang Genesis, diin ini gingamit 88 ka beses (kon itandi sa 356 ka beses sa nabilin nga bahin sang Hebreo nga Biblia). Ang Hebreo nga konsepto sang “pagpakamaayo” sa masami nga gina-angot sa paglaabuton nga pag-uswag ukon pagbunga (Genesis 1:21–23). Busa, ang pagpanawag kay Abram nagbag-o sa ideolohiya sang Babel. Batok sa mga magtutukod sang Babel, nga wala nagapasugot sa pagpaidalum langitnon nga plano sang pag-uswag, ang pagpakamaayo kay Abram nagabalik sa gahum sang pagpanuga kag sa saad sang palaabuton.

Samtang ang mga magtutukod sang Babel nagasalig lamang sa ila kaugalingon, ang pagpakamaayo sang mga pungsod nasandig lamang sa pagpakamaayo sang Dios kay Abram. Ang pinaka-importante nga rason para sini nga pagpakamaayo yara sa umalabot nga kasaysayan: “ ‘kag sa imo pakamaayohon ang tanan nga mga panimalay sang duta.” (Genesis 12:3). Ang prepositional nga phrase nga “sa imo” nagakahulugan “sa imo kaliwat” ukon “pinaagi sa imo kaliwatan.” Nga amo, indi “kay Abram” nga ang pagpakamaayo malambot, kundi “sa kaliwatan” ni Abram, nga amo man nga Mesias nga “binhi” nga ginahisgutan sa Genesis 3:15, nga ang teksto naton nagapahayag sang madamo nga mga pulong, gramatikal nga mga porma, kag kaangtanan sang mga pulong kag tema. Ang kaangay nga pinulongan gingamit ni Pablo sa paglaragway sang unibersal nga epekto sang katipan “kay Cristo Jesus” (Mga Taga-Galacia 6:15).

### Bahin III: Aplikasyon sa Kabuhi

**Pagbulos sa Dios.** Sa paghibalo nga ang kahuligan sang pagpakasala amo ang pagbulos sa Dios, pamangkota ang imo kaugalingon, Paano, kon indi kita mahalongon, nga ang Dios mabuslan sa kada lebel sang aton kabuhi? Diskusyuni ang masunod nga mga aspeto sa inyo klase.

_Sa imo pulong:_ kung ikaw magbinutig, ikaw nagtago ukon naguba sang kamatuoran. Nagbulos ikaw sa kamatuoran (nga makita sang Dios) sa imo nga pagtan-aw sini. Kung ikaw maghinambog, ikaw nagapasaka sang imo bili sa bili sang imo isig-katawo ukon bisan pa sa bili sang Dios mismo, kaangay kay Nabocodonosor sang siya nagtukod sa siudad sang Babiloni (Daniel 4:30).

_Sa imo trabaho:_ kung ikaw magpasobra sa trabaho, imo ginasalikway ang layi sa maayong panlawas ukon ang imo panimalay nga nagakinahanglan sang imo presensya kag atensyon. Kung ikaw tamad, nagatrabaho ka nga di-matutom. Kung ikaw nangdaya, nagsunod sa iban, nagapangawat ka sa trabaho sang iban, nga naga-angkon nga imo.

_Sa imo relihiyon:_ Kung ikaw nagasimba sa iban ukon sa iban nga butang sang sa Dios, ini man mahimo kwarta, trabaho, salakyan, balay, ukon imo kaugalingon, ikaw nagsimba sa dios-dios.

**Pagsabat sa Pagpanawag sang Dios.** Sa paghibalo nga ang pagbulos sa Dios isa ka sala, ano ang imo mahimo sa pagtugot sa Dios nga kuhaon ang kaugalingon gikan sa pagdumala sang imo tagipusuon kag ipadumala sa Dios? Pangita sang mga halimbawa sa Biblia nga nagapakita sang sining langitnon nga pagbayluhanay.

Diskuyuni ang pagsabat sang Dios sa sala sang tawo; pamalandungi sang isyu sang pagbayluhanay- ang kamatuoran nga ang Dios nagpili nga mapatay para sa imo agud makaangkon ka sang kabuhi. Pamalandungi ang mga hitabo sa kasaysayan sang Israel sa diin ang Dios nagpangabudlay para sa katawohan (halimbawa, ang Pagpanuga, ang Exodo, ang pagkaulipon sa Babilonia, ukon sa mga tion nga ang Dios nagpakigbato para sa Iya katawohan [Exodo 14:14], kag iban pa.).

`Notes`