---
title:  Dugang nga Pagtoon
date:   02/05/2025
---

Basaha ang Ellen G. White, “The Tower of Babel,” pp. 117–124, sa Patriarchs and Prophets.

“ ‘Niyan nakita ko ang bag-ong langit kag ang bag-ong duta; kay ang nahaunang langit kag ang nahaunang duta nagtaliwan, kag wala na ang dagat.’ Bugna 21:1. Ang kalayo nga nagadupok sa mga malaot magatinlo sa duta. Ang tanan nga dagta sang sala mawala. Wala sing walay katapusan nga nagadabadaba nga impiyerno ang magapabilin sa atubangan sang mga tinubos ang makahaladlok nga mga resulta sang sala.

“May isa lamang ka pagpadumdom ang nabilin: ang aton Manunubos magadala sa gihapon sang pat-in sang paglansang sa Iya. Sa Iya pilason nga ulo, sa iya kilid, sa Iya mga kamut kag mga tiil, makita ang marka, ang mapintas nga buhat nga nahimo sang sala. Ang siling sang manalagna nga nagatamud sa kay Kristo sa Iya himaya, “May kasilaw nga nagagikan sa iya kilid; kag didto natago ang iya gahum.” Habacuc 3:4. Yanang ginpilas nga kilid nga gintuburan sang dugo nga nag-ilig nga nagpapasag-uli sa tawo sa Dios,—yara ang himaya sang Manluluwas, yara “natago ang iya gahum.” “Gamhanan sa pagluwas,” bangud sa halad sa pagpanubos, Siya niyan gamhanan sa paghatag sing hukom sa sadtong nagtamay sa kalooy sang Dios. Kag ang mga bunga sang Iya pagpaubos amo ang Iya pinakadaku nga dungog; sa sulod sang walay katubtuban nga katuigan ang mga pilas sa kalbarayo magapakita sang Iya pagdayaw kag magabantala sang Iya gahum.”—Ellen G. White, The Great Controversy, p. 674.

**Mga Palamangkutanon nga Paga-diskusyunan:**

`Sa katapusan, ang tanan nga mga kalibutanon nga kadalag-an, biskan ano man ka dako, ano man ka maayo, biskan ano man kamakahalangawa ukon makadalayawon, magabaylo lamang sa yab-ok, kag sa abo, kag sa pinakaulihi mawala sa walay katubtuban. Nalakip na diri ang mga dalagko nga kag mahimayaon nga mga butang sa kalibutan nga imo naangkon ukon ginatinguhaan sa pag-angkon karon. Ngaa tuman ka importante nga aton hunahunaon ini? Paano nga ang ini nga panglantaw makabulig sa aton nga matadlong ang aton mga buluhaton?`

`Tan-awa sing mahalungon ang sapat sa dagat sa Bugna 13:1–10. Sa ano nga pamaagi nga ang ini nga sapat amo ang resulta sang panghunahuna sang Babel? Sing maathag amo gid ini ang kabilugan sang tanan nga tawo “pungsod” gikan sa Babilonia pinaagi sa gahum sang gamay nga sungay. Ano nga kinaiya sang kada ginharian ang imo natalupangdan nga nagpadayon sa kada dag-on? Sa ano nga pamaagi nga ang kalibutan nagapakita sa gihapon sa mga kinaiya sang Babilonia kag Roma, sa halimbawa?`

`Paano kita bilang mga Adventists makakita sang insakto nga butang sa tunga sang pagsunod sa Dios kag sa pagsunod sa mga layi sang kung ano man nga pungsod ukon pagdumalahan nga kita nagapuyo? Ano ang mahitabo kung ang pagsunod sa isa magadul-ong sa di-pagsunod sa isa?`