---
title:  Mga Komento Sang Mga Manunudlo
date:   16/01/2026
---

### Bahin I: Kabilogan nga Panan-aw

**Sadsaran nga Teksto:** Filipos 1:21

**Sentro Sang Pagtoon:** Fil. 1:19-30; 1 Tes. 4:14-16

Si Martin Luther King Jr., nagsiling sang una, “Kon ang isa ka tawo wala nakatukib sang butang nga iya pagakamatyan, indi sia takus nga mabuhi.”—Ginkutlo ni Mark Water, The New Encyclopedia of Christian Quotations (Alresford, Hampshire, England: John Hunt Publishers Ltd., 2000), p. 404. Si Pablo nagpahayag sang pareho man nga sentimento, “Kay sa akon ang pagkabuhi amo si Cristo, kag ang pagkapatay amo ang pagdaug” (Fil. 1:21). Indi ini mga pulong nga wala sing kaundan! Si Pablo handa nga mapatay para kay Cristo (Roma 14:8), nga nahimo gid niya sang olihi (2 Tim. 4:6-8).

Sa pagkutlo halin sa Salmo 44:22, si Pablo nagpahayag sa Ginoo, “Tungud sa imo ginapamatay kami sa bug-os nga adlaw; naisipan kami subong sang mga carnero nga ilihawon” (Roma 8:36). Gani, ang iya mga pulong sa Galacia 2:20 indi na dapat magpakibot pa sa aton: “Ginlansang ako sa cruz kaupud ni Cristo.” Handa si Pablo nga mapatay para kay Cristo bangud sia natugyan nga magkabuhi para sa Iya. Nagapadayon si Pablo sa pagsiling, “Indi na ako ang nagakabuhi, kondi si Cristo nagakabuhi sa akon; kag ang kabuhi nga ginakabuhi ko karon sa unud ginakabuhi ko sa pagtoo sa Anak sang Dios” (Gal. 2:20). Gani, si Pablo nagkabuhi kag napatay para sa maayong balita.

Ang leksyon sa sini nga semana nagapatalupangud sang tatlo ka importante nga tema:

1. Ang Dios nagapanawagan sa aton nga magkabuhi nga may panghunahuna tuhoy sa misyon, nga nagatawag pa gani sa aton nga mangin handa nga mapatay para sa Iya.

2. Ang kamatayon ginapaanggid sa katulugon, sa diin ang solusyon amo ang pagkabanhaw sang lawas, indi ang pagkawalay kamatayon sang kalag.

3. Si Cristo nagapanawagan sa aton nga maghiusa sa Iya Espiritu. Bangud nalakip kita tanan sa espirituhanon nga inaway, indi lamang nga maggamit kita sang nagakaigo nga mga hinganiban, kondi subong man nga magpakig-away sing tingub sa paghiusa.

### Bahin II: Komentaryo

**Ilustrasyon**

May istorya nahanungud kay John Bradford, nga ginsunog tubtub mapatay sang Hulyo 1, 1555. Si Bradford “chaplain kay Haring Edward VI sang England, kag isa sa pinakabantug nga manugwali sa iya kapanahonan. Apang sia nangin martir sa iya pagtoo. Samtang sia ginapagowa sa Newgate agud sunugon, ginhatagan sia sang pahanugut sa paghambal, kag halin sa karwahe nga iya ginsakyan padulong sa iya kamatayon, sa bug-os nga pagbiyahe halin sa Nakatundan sang London padulong sa Newgate sia nagsinggit: ‘Cristo, Cristo,

wala na sing iban pa kondi si Cristo. ’”—Paul Lee Tan, Encyclopedia of 7,700 Illustrations: Signs of the Times (Garland, TX: Bible Communication, Inc., 1996), p. 787. Kaangay ni Pablo, ginhatag ni Bradford ang iya kaugalingon sa misyon paagi sa pagkabuhi kag pagkamatay para kay Cristo.

**Pagkabuhi kag Pagkamatay Para kay Cristo**

Ang tinaga ni Pablo sa Filipos 1:21 isa sa pinakatalalupangdon sa tanan niya nga sinulatan. Ang iya pagkahanda nga magkabuhi para kay Cristo—nga nagapahangup sang pagbatas sa indi malikawan nga mga kabudlay—kag bisan pa nga mapatay para sa Iya, nagapatalupangud sang paglaum nga ginpabutyag sa nauna nga bersikulo, “Kag paglaum nga indi ako mahuy-an sa bisan ano, kondi sa bug-os nga kasidla subong sa gihapon karon man pakadakuon si Cristo sa akon lawas, bisan sa kabuhi ukon sa kamatayon” (Fil. 1:20).

Apang, ang isa ka makalilibog nga konsepto amo ang pagsiling ni Pablo nga ang kamatayon kadalag-an. Ano ang buut niya ipahangup sa sina? Paano ang tawo makabenepisyo sa iya kaugalingon nga kamatayon? Base sa handum ni Pablo nga napahayag sa Filipos 1:23, “ang pagtaliwan kag pagpakig-upud kay Cristo,” ang iban naghunahuna nga si Pablo nagapahayag nga mangin yara na sia sa presensia ni Cristo pagkatapos gilayon sang iya kamatayon. Apang ang ina nga panghunahuna nagakontra sa maathag nga pagtudlo sang Biblia nahanungud sa pagkamamalatyon sang kalag kag ang kamatayon bilang isa ka katulugon. Sa paghangup kon ano ang buut silingon ni Pablo sa pagtawag sang kamatayon bilang kadalag-an, makabulig gid ang pag-usisa sang iya paggamit sang tinaga nga “kadalag-an” (halin sa Griego kerdos) kag sa cognate verb (the object is the noun form of the verb itself) sini nga “sa pagdaug” (halin sa Griego kerdainō), bisan diin sa iya sinulatan. Sa Filipos 3:7, 8, si Pablo nagamitlang nga kon ano anay ang iya ginkabig bilang kadalag-an (kerdos), gin-isip na niya karon bilang kadulaan “tungud kay Cristo” (Fil. 3:7, ang pagpatalupangud gindugang); kon sayoron, “bangud sang labaw gid nga kabilyanan sang pagkilala kay Cristo Jesus” (Fil. 3:8, ang pagpatalupangud gindugang). Nagdugang pa sa pagpaathag si Pablo nga, “Tungud sa iya gin-antus ko ang kadulaan sang tanan nga butang. . .agud nga maagum [madaug=kerdainō] ko si Cristo” (Fil. 3:8). Gani, para kay Pablo, ang kamatayon kadalag-an sa punto nga sa olihi madaug niya si Cristo paagi sa pagkakita sa Iya sa ikaduha nga pagkari (2 Tim. 4:8).

Puwede man nga ang “kadalag-an” (kerdos) sa Filipos 1:21 may pang misyonero nga punto. Sa 1 Corinto 9:19-23, si Pablo naggamit sang kerdainō bilang misyonero nga tinaga, “Nagpaulipon ako sa tanan, agud nga madamu pa ang akon madaug [kerdainō]. Sa mga Judio nanginsubong ako sang Judio, agud nga madaug [kerdainō] ko ang mga Judio; sa mga sa idalum sang kasogoan nanginsubong ako nga sa idalum sang kasogoan—bisan indi ako sa idalum sang kasogoan—agud nga madaug ko ang mga sa idalum sang kasogoan. Sa mga walay kasogoan nanginsubong ako nga sa walay kasogoan—indi nga walay kasogoan sa Dios kondi sa idalum sang kasogoan ni Cristo—agud nga madaug [kerdainō] ko ang mga walay kasogoan. Sa mga maluya nanginmaluya ako, agud nga madaug [kerdainō] ko ang mga maluya.”

Sa sina nga bahin, ang masunod nga komento sa Filipos 1:21 makabulig gid: “Nagakabalaka [si Pablo] sa pagbayaw kay Cristo. Kon nakita sang Ginoo nga pinakamaayo para sa iya nga magdala sang pagpamatuud paagi sa pagkabuhi kag pagministerio, igarepresentar gid niya Sia. Apang ang kamatayon sang matarung nga tawo sarang man mangin daku nga pagpamatuud tuhoy sa pagkaepektibo sang ebanghelyo sang bugay. Ang kinatuhayan sa tunga sang iya kamatayon kag kamatayon sang isa nga mapatay nga wala sang paglaum mangin talalupangdon sa bagay nga ang inpluwensia sini magadulot sang kadalag-an para sa ginharian ni Cristo. Ang tagiposoon matandug kag mapahumok pinaagi sa kalmado nga pagsalig kag kasiguraduhan sang tawo nga ang pagsalig bug-os sa iya Dios, bisan pa sa takna sang kamatayon.”—The SDA Commentary, tom. 7, p. 147. Si Pablo nagpati nga ang iya kamatayon mangin tanda sang katapusan sang iya buluhaton bilang misyonero (Fil. 2:17; ipaanggid sa 2 Tim. 4:6, 7). Subong man, naghunahuna sia nga ang paghatag sang iya kabuhi “magapadasig sa mga taga-Filipos nga magpadayon sa pagdolot sang ila kaugalingon, ukon. . .magdolot sa iban nga usisaon ang pagtoo nga iya ginpalig-on.”—The SDA Bible Commentary, tom. 7, p. 160.

Ginkabig ni Pablo ang kamatayon bilang kadalag-an bangud makita niya si Cristo sa iya sunod nga eksperiensya sa tion sang pagkabanhaw. Subong man, napat-ud gid ni Pablo nga sa tunga sang iya kamatayon kag sang Ikaduha nga Pagkari, magatolog sia sa lulubngan.

**Ang Kamatayon Kaangay Sang Katologon**

Ginkomparar ni Pablo ang kamatayon sa katologon (1 Tes. 4:14, 15), nga nagapanugda sang kahimtangan nga wala sing nahibaloan. Ang ini nga ideya nagasanto sa panudlo ni Jesus sa mga Ebanghelyo (Luc. 8:52, 53; Juan 11:11-13). Ang isa ka maathag nga ehemplo amo ang istorya tuhoy sa pagkabanhaw sang bata nga dalagita ni Jairo. Sing makagalanyat, samtang si Mateo kag Marcos nagmitlang lamang nga ang katawohan nagkadlaw sa ginhambal ni Jesus nga ang bata nagakatolog (Mat. 9:24; Mar. 5:39, 40), ang obserbasyon ni Lucas bilang doktor mas sibo pa gid: “Kag ginkadlawan nila sia, kay nahibal-an nila nga patay na ang dalagita” (Luc. 8:53, ang pagpatalupangud gindugang). Sing dugang, ang libro sang Binuhatan—nga ginsulat man ni Lucas—nagalaragway sang kamatayon ni Esteban paagi sa pagpahayag nga, “natologan sia” (Bin. 7:60). Amo man ang ginpamulong nahanungud kay David (Bin. 13:36).

Sa pagpatuhoy sa kamatayon sang “mga ginikanan,” si Pedro nagsiling nga sila “nagtolog” (2 Ped. 3:4). Ang mga eskolar nagadebate kon bala sa pagmitlang sang “mga ginikanan” ginpatuhuyan ni Pedro ang nauna nga henerasyon sang mga Cristohanon ukon ang mga patriarka, apang ang ini nga kinatuhayan indi na importante. Bisan sin-o pa man ang ginatumod sina, ang kamatayon ginalaragway bilang kahimtangan nga wala na gid sing nahibaloan, pareho man sa matabo kon magtolog kita kada gab-i. Talalupangdon man nga “madamu nga lawas sang mga balaan nga nagkalatolog nabanhaw” sa tion sang pagkabanhaw ni Jesus (Mat. 27:52, ang pagpatalupangud gindugang). Ang ini nga teksto sa Ebanghelyo ni Mateo importante indi lamang tungud nga ginpaanggid ang kamatayon sa katologon kondi bangud man nga nagapatuhoy ini sing maathag sa pagkabanhaw sang lawas bilang bulong para sa kamatayon.

Kaangay sang una nga ginpatalupangud, ang pagpati ni Pablo nga ang kamatayon kaangay sa katologon nag-ugat sing madalum sa mga panudlo ni Jesus kag nagasanto sa panghunahuna nga ginpahayag sang iban nga apostoles. Gani, ang Biblia wala nagalaragway sang kamatayon bilang kahimtangan nga may nahibaloan pa, kaangay sa ginahunahuna sang kadam-an.

**Ang Paghiusa kay Cristo**

Ang Filipos 1:27 nagasugod sa isa ka bahin sang sinulatan (Fil. 1:27-30) sa diin si Pablo nagsaylo halin sa pagsaysay sang iya kaugalingon nga pag-antus padulong sa pag-antus sang iya tagpalamati sa ila buluhaton para kay Cristo. Duha ka importante nga tema ang naggowa sa Filipos 1:27: kaangay kay Cristo nga pamaagi sang kabuhi kag paghiusa. Ang mga tumuloo ginatawag nga magpakita sang pinakamaayo nga kinugali kag magapabilin nga nagahiusa, walay sapayan sang matigdas nga pagpamatok kag pag-antus nga ila ginaatubang bangud sang ila pagtoo kay Cristo.

Nagagamit si Pablo sang duha ka sadsaran nga dinalan agud mapatalupangud ang sahi sang kaangtanan nga mangin yara dapat sa relasyon sang mga tumuloo; kon sayoron, “isa ka espiritu” kag “isa ka painoino” (Fil. 1:27). Ang ini nga pinulungan sang pag-updanay makita sa bug-os nga sulat. Sa sini nga konteksto, si Pablo nagapamatuud nga ang mga taga-Filipos makakompleto sang iya kalipay nga “mag-isa kamo sing hunahuna, nga may isa ka gugma, nga may paghiusa kag isa sing hunahuna” (Fil. 2:2). Sa Filipos 4:1-3, si Pablo nagpahangup nga ang paghiusa importante para sa katumanan sang misyon.

Ang Filipos 4:3 nagapresentar sang apat ka nahugpong nga pulong nga napahayag paagi sa Griego nga tinaga syn (“upud” ukon “nagaupdanay”): syzygos (“katuwang sa gota”): syllabanō (sa literal “kuhaa upud ang tanan”); synathleō (“paghimakas upud sa”) kag synergos (“isigkamanugpagabudlay). Gani, nagamitlang si Pablo sang mga kababainhan “nga nagpangabudlay upud” sa iya sa maayong balita kag bilang “isigkamanugpangabudlay,” sa diin tanan ini sila nagpakigbahin sa misyon.

### Bahin III: Aplikasyon sa Kabuhi

Magpamalandong sa masunod nga mga tema. Niyan pangabaya ang imo grupo nga sabton ang mga pamangkot sa katapusan sang sini nga seksion:

Si Jesus nagsiling, “Ang gintoton-an indi labi sa iya manunudlo, ukon ang ulipon labi sa iya agalon” (Mat. 10:24). Lakip sa iban nga butang, ining panudlo nagalakip sang pagsikway, pag-antus, kag bisan pa pagpakamartir. Sa Juan 15:20, si Jesus nagasiling, “Kon ginhingabut nila ako, hingabuton man nila kamo.” Bilang mga manugpangabudlay para sa buluhaton ni Cristo, dapat mangin handa kita para sa mabudlay nga mga tinion. Ang Biblia nagapahayag nga si Satanas nagapangabudlay sing maukud sa sini nga kalibutan agud maupangan ang pagwali sang maayong balita sa tanan nga kapungsuran, kabikahan, hinambalan, kag katawohan, bangud “nakahibalo sia nga may malip-ot lamang sia nga tion!” (Bug. 12:12). Ang katawohan sang Dios dapat mangin maukud man sa pagpangabudlay.

Gani, si Cristo nagapanawagan sa aton nga magkabuhi para sa misyon. Kag kon kita mapatay samtang nagahimo sang buluhaton bilang misyonero, napasiguro kita nga magatolog kita sa lulubngan, nga nagahulat sang pagkabanhaw sa Ikaduha nga Pagkari. Wala ginalipatan sang Dios yadtong napatay nga matutum sa mensahe sang ikatatlong manugtunda. Ginsaaran sila, “Bulahan ang mga patay nga nagakamatay kutub karon sa Ginoo. Bulahan sa pagkamatuud,” nagasiling ang Espiritu, “agud nga magpahuway sila sa ila mga pagpangabudlay, kay ang ila mga binuhatan nagasonod sa ila” (Bug. 14:13). Sa karon, ang pagbatas kinahanglanon (Bug. 14:12). Gintawag kita nga pas-anon ang aton krus kag magsunod kay Cristo (Mat. 10:38) tubtub sa adlaw nga baylohan naton ang krus sang purungpurung sang kabuhi (Bug. 2:10). Samtang wala pa ini, dapat kita magpangabudlay sing tingub batok sa kinaandan naton nga kaaway. Si Pablo nagsiling, “Kita indi nagapakig-away batok sa unud kag dugo, kondi batok sa mga punoan, batok sa mga kagamhanan, batok sa mga manugdumala sang kalibutan sining kadudulman karon, batok sa espirituhanon nga mga kabon sang kalautan” (Efe. 6:12). Nga nahiusa kay Cristo kag napanaptan sing hinganiban sang Dios, magadaug gid kita!

**Mga Pamangkot:**

1. Magdumdum sang tion nga ikaw nag-antus sang paghingabut sa imo relihiyon. Paano ang pag-antus para kay Cristo makapalig-on sang imo pagtoo?

2. Ano nga misyon ang gintawag ni Cristo para sa imo? Paano mo matuman ang ina nga buluhaton para sa Iya?