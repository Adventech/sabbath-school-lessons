---
title:  Nahiusa kag Walay Kahadluk
date:   15/01/2026
---

`Basaha ang Filipos 1:27-30. Paano ang aton paghiusa kag “pagpanikasug sing tingub tungud sa pagtoo sang maayong balita” nagaangot sa pagkawalay-kahadluk?`

Ang estratehiya ni Satanas amo ang pagbungkag kag pagdaug. Ang indi paghiusa makamalatay. Si Jesus nagsiling, “kon ang panimalay magpihak batok sa iya kaugalingon, ina nga panimalay indi makatindug” (Mar. 3:25). Isa ini ka simple nga prinsipyo nga ginakalipay ni Satanas nga aton malimtan. Ang aton paghiusa nagabulig sa aton para matuman ang aton tagnaanon nga katungdanan bilang nabilin sa tagna sang Biblia (Bug. 12:17), nga nagabantala sang “maayong balita nga dayon” sa “tagsa ka pungsud kag kabikahan kag hinambalan kag katawohan” (Bug. 14:6). Bangud ang paghiusa importante agud matuman ang aton misyon sa pagpalapnag sining mensahe nga ginhatag sang Dios, kag ang pangamuyo ni Jesus sa Juan 17 nagapatalupangud “sang kamatooran” sang Pulong sang Dios bilang isa sa pinakaimportante nga sadsaran para sa pahiusa (Juan 17:17, 19), ang aton mensahe indi mabulag halin sa aton misyon ukon aton paghiusa. Ining tatlo magatindug ukon mapukan sing tingub. Kon madula ang isa sa sining tatlo ka sadsaran, indi kita makadaug. Apang, kon yara ining tatlo sa aton, wala sang dapat kahadlukan. Indi kita dapat “mahadluk sa bisan ano” nga pagpamatok (Fil. 1:28). Si Satanas nalutos na nga kaaway. Bisan pa nga pagapatyon kita bangud sang aton pagtoo, wala sang bisan ano nga makahalit sa aton kon kita “magmakugihon. . .tungud sa matarung” (1 Ped. 3:13). Ang yawa wala sing gahum sa pagpauntat sang padayon nga pagmartsa sang kamatooran sang Dios.

`Basaha ang masunod nga mga teksto sa Biblia kag sumaryoha sing malip-ot ang ila magkapareho nga tema: Mateo 10:38; Binuhatan 14:22; Roma 8:17; 2 Timoteo 3:12.`

Ang kabuhi mismo sa sining nagpakasala nga kalibutan tama kabudlay, bisan pa sa “pinakamaayo” sa aton. Si Job matarung nga tawo; bisan pa ang Dios nagsiling nga sia “himpit kag matarung, isa nga mahadlukon sa Dios, kag nagalikaw sa kalautan” (Job 1:1). Kag apang, sa isa lang ka gab-i, ang kalamidad nag-abut sa iya kag sa iya pamilya. Sin-o bala ang wala nakatoon, ayhan sa personal nga eksperiensya ukon paagi sa pagtan-aw sa kon ano ang natabo sa iban, nga ang kabuhi diri ginakabuhi sa bibi sang pil-as kag wala ka nakahibalo kon san-o ka mahulog sa sini? Ang pag-antus, kon ano man ini kadaku, amo ang kapalaran naton tanan. Apang sa katapusan, mas maayo nga mag-antus para kay Cristo sang sa bisan ano nga butang.

`Bilang mga Cristohanon, ano nga paglaum kag ano nga pagpaumpaw, ang aton makuha sa tunga sang aton pag-antus?`