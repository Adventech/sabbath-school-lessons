---
title:  Ang Pagkapatay Amo ang Pagdaug
date:   12/01/2026
---

Basi wala mo lang natalupangdan, nga kita tanan, ilabi na gid bilang mga tumuloo, nalakip sa daku nga pagsumponganay, nga nagakatabo sa palibut naton kag, sa pagkamatuud, sa aton man mismo. Sa nanuhaytuhay nga paagi, kita tanan nakaeksperiensya sang realidad bahin sa sining pangkabilogan nga pagsumponganay, kag magaatubang kita sini tubtub sa adlaw sang aton kamatayon, sa diin man ukon paano man ini matabo.

`Basaha ang 2 Corinto 10:3-6. Ano ang basehanan sang espirituhanon nga inaway nga aton ginapakigbatoan, kag ano ang aton mga hinganiban?`

Ang pinakamakamalatay nga espirituhanon nga hinganiban amo ang mga ideya, maayo kag malain. Si Satanas nagagamit sang kritisismo, pagluib, pagpakahuya, kahadluk, pag-ipit sang mga kaedad ukon katubotubo, kag madamu pa nga paagi nga indi gid dapat paggamiton sang mga Cristohanon. Sa baylo, dapat gamiton naton ang gugma, kalooy, paghidait, kalolo, pagbatas, kaayo, kag pagpugong sa kaugalingon. Ang aton pinakagamhanan nga hinganiban, nga gamiton sing mainalamon, amo “ang polong sang Dios” nga gingamit sang Espiritu (Efe. 6:17), bangud ang Dios lamang ang sarang makadul-ong sang kamatooran sa tagiposoon sang tawo. Mga instrumento lamang kita nga ginagamit sang Dios agud matuman ang Iya mga katuyoan.

`Basaha ang Filipos 1:21, 22. Paano naton hangpon ang punto ni Pablo, ilabi na gid sa kaundan sang daku nga pagsumponganay?`

Bangud nga ang inaway espirituwal, yara kita sa inaway sang mga ideya kag mga pamatasan. Apang nadaug na ni Cristo ang kadalag-an sa krus para sa aton, kag samtang nagapabilin kita nga konektado sa Iya, indi gid kita mapierde, bisan pa nga patyon kita. Gintugyan ni Pablo ang iya kabuhi sa bisan ano ang matabo sa iya diri sa duta, bisan ano pa man ka dimakatarunganon, bangud ginsalig niya ang iya kabuhi kag iya palaabuton sa isa ka mataas nga korte.

Bilang mga Cristohanon, indi kita dapat mag-away sing tuman para sa aton mga kinamatarung kay sa kon ano ang matarung. Indi ang “kusug ang nagahimo sang matarung,” kondi “ang matarung nagahimo sang kusug.” Ang pagpanugyan sa kabubut-on sang Dios halangdon; sa pagkamatuud, amo lamang ini ang pamaagi nga mangin madinalag-on sa inaway nga nagalakip sa aton kaugalingon. Sa pagkamatuud, si Jesus amo ang pinakahimpit nga ehemplo sang pagpanugyan sa kabubut-on sang Dios, kaangay sang igapahayag ni Pablo sa Filipos 2.

`Sa ano nga mga paagi, subong gid, nga ikaw nagaekperiensya sang realidad tuhoy sa daku nga pagsumponganay? Paano ikaw makakuha sang pagpaumpaw kag kusug halin sa paghibalo nga si Cristo nagdaug na sang kadalag-an para sa aton?`