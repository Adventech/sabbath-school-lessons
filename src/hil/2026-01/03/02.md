---
title:  “Pakadakuon si Cristo”
date:   11/01/2026
---

`Basaha ang Filipos 1:19, 20. Ano ang daw ginapaabut ni Pablo nga resulta sang pagbista sa iya? Ano ang iya ginakabig nga mas labi ka importante sang sa maabswelto?`

Bisan pa nga si Pablo indi kriminal, indi ini amo ang una nga tion nga ginbilanggo sia, kag indi na bag-o para sa iya ang paghingabut. Sa mga taga-Corinto, gindetalye niya ang iya mga pag-antus tubtub sa sina nga tion: “sa mga bilanggoan labi pa, sa mga lapdus tama pa gid, sa mga kamatayon masami. Sa mga Judio makalima ako nakabaton sing kap-atan ka lapdus kulang isa. Makatlo bunalon ako; makaisa ginbato ako. Makatlo ako nalunud; isa ka gab-i kag isa ka adlaw ginaanud ako sa kadagatan; sa mga panlakatan masunsun, sa katalagman sa mga suba, sa katalagman sa mga makawat, sa katalagman sa akon mga kasimanwa, sa katalagman sa mga Gentil, sa katalagman sa banwa, sa katalagman sa kamingawan, sa katalagman sa dagat, sa katalagman sa tunga sang dimatuud nga mga kauturan; sa pagpangabudlay kag kaiwat, sa mga pagpulaw masunsun, sa kagutum kag kauhaw, sa mga pagpuasa masunsun, sa tugnaw kag kahubo” (2 Cor. 11:23-27).

Apang basi hunahunaon naton nga ang ining mga pag-antus nagapangibabaw sa iya panghunahuna, nagdugang gilayon si Pablo sa pagsiling, “walay labut sining mga butang, nagapalibog sa akon adlawadlaw ang paghimud-os tungud sa tanan nga mga iglesia” (2 Cor. 11:28).

`Basaha ang 1 Corinto 4:14-16; 1 Tesalonica 2:10, 11; Galacia 4:19; kag Filemon 10. Ano nga relasyon ang pagkabig ni Pablo sa mga iglesia nga iya natukud kag sa katawohan nga iya nadaug para kay Cristo?`

Kaangay ni Jesus, nga wala sing gindingot agud maluwas kita, si Pablo handa man sa “paghinguyang kag nga paghinguyangon” para sa kaayohan sang isigkatumuloo (2 Cor. 12:15). Apang, sing makalilibog, samtang mas nagakaanggid ang mga binuhatan sang tawo sa Iya ni Jesus, mas nagakubos ang paghigugma ukon pag-apresyar sang iban. “Ang tanan nga buut magkabuhi sing diosnon kay Cristo Jesus magaantus sing paghingabut” (2 Tim. 3:12). Apang ang matutum nga mga Cristohanon amo ang nagapabilin bilang pinakagamhanan nga paagi agud mahimaya ang Dios kag mapahayag ang kamatooran sang maayong balita (ipaanggid ang Fil. 1:7). “Ang pagpailub kag pagkamalipayon ni Pablo sa tion sang iya malawig kag dimakatarunganon nga pagkabilanggo, ang iya kaisug kag pagtoo, amo ang dalayon nga sermon.”—Ellen G. White, The Acts of the Apostles, p. 464.

`Tan-awa kon paano ka nagakabuhi kag paano mo ginatratar ang mga tawo, ilabi na gid sila nga wala nagatratar sa imo sing maayo. Ano nga sahi sang pagpanaksi sa kay Jesus ang imo ginapresentar?`