---
title:  Magpabilin sa Paghiusa
date:   14/01/2026
---

Ang katapusan nga pangamuyo ni Jesus para sa Iya nga gintoton-an gindominahan sang isa ka sadsaran nga tema: paghiusa. Si Jesus nagtolok labaw sa krus padulong sa pagkilit-anay liwat upud sa Iya Amay kag pagkilit-anay liwat upud sa aton: “Amay, buut ko nga sila man, nga nahatag mo sa akon, manginkaupud ko kon diin ko, agud nga makakita sila sang himaya ko nga nahatag mo sa akon” (Juan 17:24). Si Jesus nagpangamuyo nga ang Amay magabantay sa Iya kaanakan agud “nga mangin-isa sila, subong nga kita isa” (Juan 17:11). Iya man ginpatalupangud ang malala nga resulta sang indi paghiusa—mangin rason ini para sa kadam-an nga indi magtoo. Makaduha sa sining malip-ot nga pangamuyo, si Jesus nagapatalupangud sa aton pag-isa upud sa Iya kag sa Amay agud “nga ang kalibutan magtoo” kag “ang kalibutan makakilala nga ikaw nagpadala sa akon” (Juan 17:21, 23).

`Basaha ang Filipos 1:27 kag ipaanggid sa Juan 17:17-19. Ano ang ginpamulong ni Jesus kag ni Pablo nga kinahanglanon gid para sa paghiusa sa iglesia?`

Ang Griego nga pulong sa Filipos 1:27 nga ginbadbad “maggawi kamo sing takus” amo ang politeuomai, nga nagakahulugan “magkabuhi bilang pumuluyo”—indi sang bisan ano nga dutan-on nga ginharian kondi bilang pumuluyo sang langitnon nga ginharian. Ang Sermon sa Bukid nagalaragway sang matahum nga larawan kon ano ang kahulugan nga mangin mga anak sang langitnon nga Amay kag mga miyembro sang Iya ginharian: imol sa espiritu, mapainubuson, ginagutom kag ginauhaw para sa pagkamatarung, maloloy-on, putli sing tagiposoon, makigdaiton, nagataya sang pihak nga pisngi, nagahigugma sang mga kaaway, nagapakamaayo sa sadtong nagapakamalaut sa aton, nagahimo sang maayo sa mga nagadumut sa aton. Sa pagpalip-ot, “ang paghimo sing matarung, kag ang paghigugma sang kalolo, kag ang paglakat sing mapainubuson upud sa imo Dios” (Miq. 6:8).

Mabudlay maugot ukon maakig sa tawo nga pareho sina, indi bala? Kon kaisa nagakaugot kita sa tawo nga daw tama na gid kaayo. Kon kaisa masulayan pa gani kita nga tumutumoon sila ukon pangitaon ang ila kaluyahon agud mapamatud-an nga indi gid sila amo sina ka maayo, agud lang mabatyagan naton nga mas maayo kita. Sa baylo sina, ngaa nga indi nalang naton tan-awon kon paano kita mangin mas mahigugmaon, paano mangin mainalwanon, paano mangin maloloy-on, kag paano mangin mapainubuson?

Si Ellen G. White nagpamulong sa sadtong “nagahigugma sang mas labi sang kalibutan kag kaayohan sini kay sa ila paghigugma sa Dios ukon sa kamatooran.”—Testimonies for the Church, tom. 5, p. 277.

Sa masami ang indi paghiusa sa iglesia nagaluntad tungud sa bugal. “Kon ang bugal kag kalibutanon nga ambisyon ginahandum, ang espiritu ni Cristo nagapalayo, kag ang kompetisyon, pagbinanggiay, kag kagamo nagasulud agud malaglag kag mapaluya ang iglesia.”—Testimonies for the Church, tom. 5, pp. 240, 241.

Daw ano ka importante nga maton-an naton ang pagpaubos kag pagkamalolo nga gintudlo ni Jesus agud aton sundon! Daw ano kuntani ka pinasahi ang aton iglesia, indi bala?