---
title:  May Pagsalig
date:   13/01/2026
---

`Basaha ang Filipos 1:23, 24. Ano ang buut silingon ni Pablo sang nagpamulong sia nga “ang pagtaliwan, kag pagpakig-upud kay Cristo” “labing maayo pa”?`

Ang ini nga dinalan ginhangup sing sayop sa malawig nga tinuig. Sa teksto para sa pagtoon sini nga semana, si Pablo nagpatuhoy sa pagkatuhay sa tunga sang pagkabuhi kag pagkapatay. Ang mga Cristohanon nagakabuhi para kay Cristo kag mahimo pa gani nga mapatay para sa Iya. Sa sina nga bahin, isa ini ka “kadalag-an” bangud ang aton pagpanaksi mas labi ka gamhanan kag makabuluyok (Fil. 1:21). Sa wala sing pagpangduhaduha ang tawo nagatoo kon handa nga mapatay para sa sina nga pagtoloohan.

Apang dapat man naton kilalahon nga ang patay, patay gid. “Wala sila sing nahibaloan.” Nagapahuway sila sa lulubngan tubtub sa pagkabanhaw (tan-awa ang Man. 9:5; Juan 5:28, 29). Amo ina kon ngaa si Jesus nagsiling bahin kay Lazaro, nga napatay, “Ang aton abyan nga si Lazaro natologan, apang makadto ako agud nga mapukaw sia sa katologon” (Juan 11:11).

Kon ang tawo nga mapatay magakadto gilayon sa langit, tan-awa sa imo hunahuna kon daw ano ina para kay Lazaro. Pagkatapos sang apat ka adlaw nga paglagawlagaw ni Lazaro sa Paraiso, may manugtunda nga magakadto sa iya nga may “indi maayo” nga balita: “Pasensia na, Lazaro, apang si Jesus nagtawag sa imo pabalik sa duta. Indi ka puwede makapabilin diri.”

Kon magasunod kita sa sayop nga konklusyon, makita naton kon daw ano ka masinalaypon ini. Ang kamatayon kaangay sa isa ka pagtulog nga wala nagadamgo sa diin si Jesus magapukaw sa Iya matutum nga mga sumulunod sa Ikaduha nga Pagkari; niyan, upud sa buhi nga mga balaan, pagasagmiton sila sing tingub kag pagadal-on sa langit agud magaupud kay Jesus sa walay katubtuban (tan-awa ang 1 Tes. 4:16, 17).

Ang “pagbiya” ni Pablo halin sa presente nga kabuhi agud makaupud kay Cristo nagakahulugan sang pag-upud sa Iya sa pag-antus kag kamatayon (2 Tim. 4:6) agud nga “madangat ko ang pagkabanhaw gikan sa minatay” (Fil. 3:11). Subong man, wala sing pagduhaduha nga nahibaloan niya nga magapiyong ang iya mga mata sa kamatayon kag ang sunod nga butang nga iya mahibaloan, sa isa ka pagpamisok, amo ang pagkakita kay Jesus, nga magakuha sa iya, upud ang tanan nga katawohan sang Dios, pakadto sa duug nga gin-aman ni Jesus para sa tanan nga nagahigugma sa Iya (Juan 14:3, 1 Cor. 2:9).

Bisan pa nga handa mapatay para kay Cristo, nakahibalo si Pablo nga mas maayo para sa mga taga-Filipos kon sia “magpabilin sa unud” (Fil. 1:24). Sing makagalanyat, para sa Cristohanon, ang pagkabuhi para kay Cristo ukon pagkapatay para sa Iya mabudlay sabton. Si Pablo “naipit gid sa tunga sang duha” (Fil. 1:23), sa tunga sang pagpabilin nga buhi ukon pagpahuway sa lulubngan.

`Sa liwat, bisan pa nga wala sing bisan sin-o nga gusto mapatay, nakahunahuna ka bala nga sa tion nga ikaw mapatay, ang sunod nga butang nga imo mahibaloan amo na ang pagbalik ni Cristo? Paano ang ina nga panghunahuna makabulig sa imo nga mahangpan ang ginahunahuna ni Pablo diri?`