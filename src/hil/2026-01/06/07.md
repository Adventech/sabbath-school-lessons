---
title:  Leksion
date:   06/02/2026
---

“Ang tawo nga gusto magpasad sang malig-on kag balanse nga karakter, nga mangin isa ka nagakaigo nga Cristohanon, dapat maghatag sing bug-os kag maghimo sang tanan para kay Cristo; kay ang Manunubos indi magbaton sang natunga nga pag-alagad. Adlawadlaw kinahanglan niya maton-an ang kahulugan sang pagpanugyan sang kaugalingon. Dapat niya ton-an ang pulong sang Dios, hibaloon ang kahulugan sini kag tumanon ang mga pagsulundan. Sa sini malambot niya ang talaksan sang Cristohanon nga pagkahamtong. Adlawadlaw ang Dios nagapanghikot sa iya, nga nagahimpit sang karakter agud makatindug sa panahon sang katapusan nga pagtilaw. Kag adlawadlaw ang tumuloo nagapangabudlay sa atubangan sang katawohan kag sang mga manugtunda sa dungganon nga eksperimento, nga nagapakita kon ano ang mahimo sang maayong balita para sa nagpakasala nga katawohan.”—Ellen G. White, The Acts of the Apostles, p. 483.

Yadtong nagahulat sa pagkari sang Bana dapat magahambal sa katawohan, ‘Yari ang inyo Dios.’ Ang katapusan nga silak sang maloloy-on nga kapawa, ang katapusan nga mensahe sang kalooy nga igahatag sa kalibutan, isa ka pagpahayag sang Iya mahigugmaon nga karakter. Ang mga kaanakan sang Dios dapat magpahayag sang Iya himaya. Sa ila kaugalingon nga kabuhi kag karakter, dapat nila mapahayag kon ano ang nahimo sang bugay sang Dios para sa ila.

“Ang kapawa sang Adlaw sang Pagkamatarung dapat mapasilak sa maayong buhat—sa mga pulong sang kamatooran kag mga binuhatan sang pagkabalaan.”—Ellen G. White, Christ’s Object Lessons, pp. 415, 416.

**Mga Palamangkutanon nga Pagadiskusyunan:**

`Talupangda sing labi sa sining pamangkot ang nahanungud sa pagkalipay sa Ginoo. Wala ini nagasiling nga magkalipay sa imo mga pagtilaw (bisan nga yara man ina sa Biblia) kondi sa Ginoo. Ngaa tama gid ka importante nga huptan naton permi ang Ginoo, ang Iya kaayo, ang Iya gahum, ang Iya gugma, kag ang Iya kaluwasan? Paano ang paghimo sina makabenepisyo sing daku sa imo sa tunga sang indi malikawan nga mga pagtilaw sang kabuhi?`

`Talupangda kon paano ang halambalanon nga bag-o lang nabasa nagalaragway sa papel sang bugay sa pagpatubas sang “maayong binuhatan” nga aton ginahimo bilang mga Cristohanon. Ngaa nga tama ka importante ang ining buluhaton sang bugay samtang nagapaabut kita sa madali nalang nga pagkari ni Cristo? Kon sayoron, bisan pa nga wala kita naluwas paagi sa maayong binuhatan, maluwas gid bala kita kon wala kita sina?`

`Magpamalandong sing labi sa ideya nga indi magsalig sa unud. Ano ang buut silingon sina? Ngaa indi kita magsalig sa sini? Indi bala ang aton unud dolot halin sa Dios?`