---
title:  Isa Lang ka Butang—Pagkilala kay Cristo
date:   05/02/2026
---

`Basaha ang Filipos 3:10-16. Ano ang pipila ka sadsaran nga mga punto ang ginhimo ni Pablo sa sini nga teksto?`

Sa pagkamatuud wala sang mas labi pa ka importante sang sa pagkilala kay Cristo, nga nagagarantiya nga sa olihi kilalahon Niya kita kag kilalahon sa atubangan sang Amay (tan-awa ang Mat. 7:21-23; Mat. 10:32, 33). Paano naton makilala Sia? Paagi sa Iya nasulat nga Pulong—pagbasa kag pagkabuhi sini. Indi naton Sia makilala nawung sa nawung kaangay sa naeksperiensyahan sang mga gintoton-an. Apang makagalanyat nga walay sapayan sang sina nga ihibalo, napaslawan gihapon sila nga mahangpan ang Iya mga pulong, nga nagatalupangud sang aton pagkakinahanglan sang Balaan nga Espiritu sa pagtuytuy sa aton (tan-awa ang Juan 16:13). Samtang nagadugang ang aton pagkilala sa Iya, nagadugang kahapiit man ang aton pagpalapit sa Iya, bangud naeksperiensyahan naton “ang gahum sang Iya pagkabanhaw” (Fil. 3:10), nga nagapatubo sa aton padulong sa “bag-ong pagkabuhi” (Roma 6:4).

Ang isa pa ka paagi nga makapalapit kita sing hapiit kay Jesus amo ang “makaambit sang iya mga pag-antus” (Fil. 3:10). Ang tagsa ka pagtilaw nga naabutang, ang tagsa ka masakit nga eksperiensya nga napas-an, nagabulig sa aton nga makilala kag maapresyar sing dugang ang naagyan ni Jesus para sa aton, kag agud mahangup Sia kag ang Iya kabubut-on sing mas maathag pa gid.

Ang ikatatlo nga paagi nga makapalapit kita sing hapiit amo ang pagpadayon “padolong sa lalambuton” (Fil. 3:14). Ano inang lalambuton? Ginabadbad ini ang isa ka pulong nga nagamit lamang diri sa Bag-ong Katipan (skopos). Nagpatuhoy ini sa katapusan sang linya ukon inangan sang palumba kag sa premyo nga ihatag sa nagdaug. Ginatawag ini ni Pablo nga “padya sang mataas nga pagtawag sang Dios nga yara kay Cristo Jesus” (Fil. 3:14). Kaangay nga si Cristo ginbayaw palangit paagi sa Iya kamatayon kag pagkabanhaw, ang Dios nagaagda sa aton nga batonon ang pareho man nga padya halin sa langit—ang walay katubtuban nga kabuhi.

Sing maathag, wala pa naton ina nalambot. Indi kita mahimpit sing bug-os tubtub nga ang aton “kubus nga lawas” mabag-o “nga manginsubong sa iya mahimayaon nga lawas” (Fil. 3:21). Apang sa pagkilala kag pag-agda sang Iya presensia sa aton kabuhi kada adlaw, nagapadayon kita sa lalambuton nga mangin kaangay kay Jesus sa tagsa ka posible nga paagi. Amo ini ang “isa ka butang” nga ginpatuhuyan man ni Pablo. Kaangay sa palumba (tan-awa ang 1 Cor. 9:24-27), wala kita nagasapak sa kon diin na kita ukon sin-o ang nagasunod sa aton. Ang aton lamang ginapatuhuyan amo ang mga butang sa palaabuton—inang langitnon nga padya nga nagahulat sa aton. Maathag ang imahen diri: ang manugdalagan nagapatuhoy sing bug-os sa lalambuton, nagapanikasug sing bug-os kag nagapadayon agud malambot ang katapusan sang linya ukon inangan.

`Sa imo pagpanlakaton upud sa Ginoo, ngaa nga tama ka importante ang indi pagbalikid, inang pagdumdum sa imo mga sala kag mga kapaslawan, kondi nga sa baylo sina magtolok sa palaabuton nga ginsaad sa imo subong dira kay Cristo?`