---
title:  Ang Pagtoo ni Cristo
date:   04/02/2026
---

Ang pinakapunto ni Pablo indi dapat paglipatan. May matahum nga pagbaylohanay sang dinalan sa dalan pakadto sa Damasco, nga ginbaylo ang iya daan kag nabase-sa-kasogoan nga kabuhi para sa presensia mismo ni Cristo—“agud nga maagum ko si Cristo kag makita ako sa iya” (Fil. 3:8, 9).

`Nga nasapwan “sa Iya,” kon sayoron, sa kay Cristo, isa ka makagalanyat nga pagpahayag. Basaha ang Efeso 1:4; 2 Corinto 5:21; Colosas 2:9; kag Galacia 2:20. Base sa sini nga mga teksto, ano sa banta mo ang buut silingon ni Pablo bahin sa sini nga ideya?`

Ang ginapatuhuyan ni Pablo nga yara kay Cristo dalayon nga ginadiskusyunan. Indi katingalahan, nga ang pinakamaayo nga pagpaathag sini naghalin mismo kay Pablo: “Kay ginpakilala niya sa aton sa bug-os nga kaalam kag paghangup ang tinago sang iya kabubut-on, sono sa iya katuyoan nga ginpahayag niya sa kay Cristo sa kabug-osan sang mga panag-on, sa pagtingub sang tanan nga mga butang kay Cristo, ang mga butang sa langit kag ang mga butang sa duta” (Efe. 1:10). Amo ina ang tinutuyo sang Dios halin pa sa pagsugod. Kag ginpaathag ni Pablo kon paano ina matabo: “Sia amo ang puno sang inyo kabuhi kay Cristo Jesus, nga ginhimo sang Dios nga aton kaalam; aton pagkamatarung kag pagpakabalaan kag pagtubus” (1 Cor. 1:30).

Ang mangin “yara kay Cristo” mahangpan ang tanan nga butang nga nalakip sa plano sang kaluwasan, halin sa pagsubang sang aton espirituhanon nga intelihensia (kaalam), pakadto sa pagkamatarung (justification) paagi sa pagtoo (pagkamatarung [righteousness]), pakadto sa preparasyon para sa langit (pagkabalaan), kag sa katapusan pakadto sa himaya sa Ikaduha nga Pagkari (pagtubos). Ang kaluwasan binuhatan ni Cristo halin sa sugod padulong sa katapusan—para sa aton kag sa sulud naton. Gani, paagi sa pag-angkon kay Cristo, yara na sa aton ang tanan naton nga kinahanglanon.

`Basaha ang Filipos 3:9. Ano ang duha ka butang nga ginpaanggid ni Pablo, kag ngaa nga importante ang pagdumdum permi sang sini nga pagpaanggid?`

Sang narealisar ni Pablo, ang pag-angkon sang “kaugalingon nga pagkamatarung” indi matuud nga pagkamatarung bangud ang kasogoan indi makahatag sang kabuhi (tan-awa ang Gal. 3:21, 22); si Cristo gid lamang ang makahatag sini, paagi sa pagtoo. Kag indi nga bisan ano lang nga pagtoo. Kon aton talupangdon, ang mga yawa nagatoo kag nagakurug (Sant. 2:19). Ang makaluwas lamang nga pagtoo amo “ang pagtoo ni Cristo.” Ang Iya lamang nga pagtoo ang nagtuman sing bug-os kag sarang makatuman. (Ang Griego nga pulong sang pagtoo, pistis, nagakahulugan man sang pagkamatutum.) Gani, kon yara kita kay Cristo kag nagakabuhi Sia sa aton (Gal. 2:20), niyan nagakabuhi kita sa Iya pagtoo pinaagi sa aton pagtoo sa Iya.