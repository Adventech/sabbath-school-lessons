---
title:  Ang mga Butang nga Importante
date:   03/02/2026
---

Kaangay sa ginpatuhoy sang pagtoon kahapon, ang mga butang nga nagpabugalon kay Pablo sang una sa pagkamatuud mga balabag yadto sa pagtoo bangud nagpabulag ini sa iya nga makita ang iya pagkakinahanglan kay Cristo. Si Pablo naggamit sang pinulongan sang negosyo, ginansia kag kapierdihan, agud malaragway ang iya espirituhanon nga rekord antes ang pagtoo. Bisan pa nga indi naton gusto nga hunahunaon ini, ang tagsa ka tawo may “espirituhanon nga rekord.” Sang una, ang rekord ni Pablo gintakus paagi sa pamatasan sang mga Judio sa sina nga tion sa baylo nga paagi sa biblikanhon nga pamatasan kaangay sang gintudlo ni Jesus.

Matapos sia nakonbertir, ang iya espirituhanon nga rekord makita nga may tuman nga kinalain bangud ang talaksan sang pamatasan sini nagbag-o, halin sa “talaksan” sang Judaismo pakadto sa “talaksan sang langit.”

“Sia nga nanaug halin sa langit makapamulong sang langit, kag mapresentar sing nagakaigo ang mga butang halin sa talaksan sang langit, sa diin ginselyohan niya ang iya imahen kag ang iya ginsulat. Nahibaloan niya ang katalagman nga nabutang sa sadtong iya ginkadtoan agud bayawon halin sa kalaglagan, kag ibayaw sa duug nga yara sa tupad sang iya trono. Ginpatalupangud niya ang ila katalagman sa sobra nga paghigugma sa mga walay pulus kag delikado nga mga butang. Nagtinguha sia nga ibuyok ang panghunahuna palayo sa kalibutanon pakadto sa langitnon, agud nga indi na kita mag-usik sang tinion, talento kag kahigayonan, sa mga butang nga wala tanan sing pulus.”—Ellen G. White, sa The Advent Review and Sabbath Herald, Hulyo 1, 1890.

Sa panahon sang Judaismo sang una nga siglo, nangin madasig ang pagsikat ni Pablo tubtub nga, paagi sa pagkabulag sa panolokan sang nahimaya nga si Jesus didto sa dalan pakadto sa Damasco (Bin. 9), ang iya espirituhanon nga panolokan natadlong, kag nakakita sia sing maathag.

`Ang Juan 9 nagasugid sang istorya bahin sa isa pa ka tawo nga bulag kag nakita si Jesus sing maathag. Si Jesus nagsiling nga nagkari Sia sa kalibutan agud “nga ang mga indi makakita makakita, kag ang mga makakita manginbulag” (Juan 9:39). Paano ang ini nga prinsipyo maaplikar sa imo kaugalingon nga kabuhi?`

Ano ang mas bilidhon pa sang sa walay katubtuban nga kabuhi sa langit kag sa bag-ong duta? Apang ang kalibutanon nga pamatasan nagabulag sa kadam-an bahin sa sini nga realidad. May duna nga paindisanay sa tunga sang mga butang nga ginapakamahal diri (tan-awa ang Mat. 13:22; Luc. 4:5, 6; 1 Juan 2:16) kag sang mga butang nga ginapakamahal sang langit—ang mangin kaangay sa kay Cristo kag mga kalag nga naluwas.

`Ang kalibutan makapabulag sa aton sa espirituhanon nga kamatooran kag sa kon ano gid ang importante. Ano ang yabi sa pagbuyok sang aton mga mata nga magpatuhoy sa kon ano ang matuud nga importante?`