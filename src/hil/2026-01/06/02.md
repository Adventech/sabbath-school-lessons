---
title:  Nagakalipay sa Ginoo
date:   01/02/2026
---

`Basaha ang Filipos 3:1-3. Ano ang positibo kag negatibo nga mga punto ang ginapahayag ni Pablo diri, kag ano ang ila kaangtanan? Paano niya ginalaragway ang mga tumuloo?`

Si Pablo nagsugod sa positibo nga punto kag daw ginasumaryo niya ang iya sinulatan. Apang wala pa sia natapos. Ginbalikan niya ang isa sa mga sadsaran nga tema sang iya sinulatan: magkalipay sa Ginoo. Kag naghatag sia sang madamu nga rason para sa sina diri. Ang labi ka importante, dapat kita mag-angkon sang kompiansa sa kay Cristo, indi sa aton kaugalingon: “Kita…nagahimaya kay Cristo Jesus kag walay pagsalig sa unud” (Fil. 3:3). Sin-o sa aton ang nakatoon sa mabudlay nga paagi nga indi magbutang sang pagsalig sa unud?

Ang mabaskug nga paandam nga “Magbantay” (tatlo ka beses) indi makita sa bisan diin nga bahin sang Kasulatan. Sing maathag, ang mga taga-Filipos nakahibalo gid kon ano nga peligro ang ginapatuhuyan ni Pablo. Sa baylo nga tatlo ka nagasipakay nga problema, ang paandam nagapakita nga nagapatuhoy ini sa isa ka grupo sang indi matuud nga mga manunudlo nga ginlaragway sa tatlo ka nagkalainlain nga paagi.

Ang malaut ukon indi relihiyoso nga katawohan sa Israel ginatawag kon kaisa bilang “mga ido” (Fil. 3:2; ipaanggid ang Sal. 22:16; Isa. 56:10; Mat. 7:6; 2 Ped. 2:21, 22). Ang indi matuud nga mga manunudlo mailaragway man sing nagakaigo bilang “malaut nga mga manugpangabudlay.” Nga ginapatuhoy sila bilang “manugkimpol” (Fil. 3:2) ukon “yadtong manugkimpol sang unud” nagapakita nga, kaangay sa Galacia kag sa iban nga mga duug, nagatinguha sila nga ipatuman ang circuncision sa mga tumuloo nga Gentil, nga nagakontra sa naaprobahan sa Konseho sang Apostoles (tan-awa ang Bin. 15).

Sing makawiwili, daw kaangay nga ang isa ka solusyon sa espirituhanon nga mga panghangkat, lakip na ang pagpalapnag sang sayop nga mga pagtudlo, amo ang “magkalipay sa Ginoo” (Fil. 3:1; ipaanggid angare relatedFil. 4:4).

Ang bisan ano nga butang nga aton ginakalipay nagadolot sa aton sang kalipay (kaangay sa Ingles, ang duha ka Griego nga pulong para sa sining mga ideya nagaangtanay). Luyag sang Dios nga mangin malipayon kita, kag ang Iya Pulong daw isa ka sahi sang talamdan sang pagtudlo para sa matuud nga kalipay kag mapinadayunon nga kasadya. Kalakip diri amo ang pagbaton sa kalooy sang Dios (Sal. 31:7); pagbutang sang aton pagsalig sa Iya (Sal. 5:11); pagbaton sang mga pagpakamaayo sang kaluwasan (Sal. 9:14); pag-adoptar sang kasogoan bilang sulundan sang aton pagkabuhi (Sal. 19:14); lakip na ang Adlaw nga Inugpahuway (Isa. 58:13, 14); pagtoo sa Iya Pulong (Sal. 119:162); kag pagpatubo sang diosnon nga kabataan (Hul. 23:24, 25).

`Ang kabuhi kon kaisa tama kabudlay para sa aton tanan, bisan ano pa man kaayo ang mga butang sa sina nga tion. Apang bisan pa nga indi ini maayo subong, ano nga mga butang ang sarang mo kag dapat mo igakalipay? Ano ang nagapugong sa imo sa paghimo sini?`