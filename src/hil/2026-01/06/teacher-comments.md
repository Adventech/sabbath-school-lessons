---
title:  Mga Komento Sang Mga Manunudlo
date:   06/02/2026
---

### Bahin I: Kabilogan nga Panan-aw

**Sadsaran nga Teksto:** Filipos 3:10, 11

**Sentro Sang Pagtoon:** Filipos 3

Pagkatapos mapahayag nga ang mga tumuloo nagasilak sa sining kalibutan paagi sa paghimo sang maayong mga buhat nga nasentro kay Cristo, si Pablo sa karon nagasaylo sang patuhoy sa pagkakinahanglanon sang pagsalig lang gid kay Cristo para sa kaluwasan. Ang apostol nagapahayag sang kabalaka nahanungud sa impluwensia sang indi matuud nga mga manunudlo nga nagadoso sang nabase sa unudnon nga pamaagi, nga sa sini nagapatiko sang mensahe sang maayong balita kag nagabutang sa peligro sang bug-os nga Cristohanon nga komunidad sa Filipos. Daw may sahi sang indi matuud nga panudlo, kaanggid sa Galacia, ang nagatuga sang kagumon nahanungud sa kon ano ang dapat patihon kag himoon sang Gentil nga mga Cristohanon agud maluwas.

Ginseryoso gid ni Pablo ang ini nga bagay. Kon aton gid talupangdon, yara sa peligro ang mensahe sang ebanghelyo! Si Pablo nagakabalaka gid sing tuman nahanungud sa pagsulod sang indi matuud nga mga manunudlo kag sang ila mga panudlo nga gintawag niya sila bilang mga ido kag malaut nga mga manugpangabudlay (Fil. 3:2). Matigdas ini nga mga tinaga, nga ginagamit sa pagpabutyag sang pagtamay kag pagpamatok. Paagi sa pagpatuhoy sa sini nga mga isyu sa Filipos, si Pablo nagahatag sang bilidhon nga mga leksyon kon paano atubangon ang indi matuud nga mga panudlo. Ang ini nga mga leksyon tama gid ka importante para sa iglesia subong. Kon aton talupangdon, sa pinakadaku ukon pinakagamay nga kabug-aton, ang tanan naton nga iglesia nagaantus sa atake sang sayop nga mga manunudlo.

Ang leksyon sa sini nga semana nagapatalupangud sang tatlo ka dalagku nga tema, nga amo ang masunod:

1. Ang pagkalipay sa Ginoo amo ang kabaliskaran sang pagsalig sa ikasarang sang tawo.

2. Ang matuud nga pagliso nagadul-ong sa radikal nga pagbag-o, halin sa pagkompiansa sa unud padulong sa pagkompiansa kay Cristo.

3. Ang pagkilala kay Cristo nagatubo nga eksperiensya. Samtang nagapalapit kita sa Iya, ang aton pagkasuod sa Iya magahapiit pa gid. Ang pagkasuod sang tawo kay Cristo dapat magapadayon sa pagtubo tubtub sa adlaw nga makita naton Sia nawung-sa-nawung.

### Bahin II: Komentaryo

**Ilustrasyon**

“Ang hari sang Italya kag hari sang Bohemia nagsaad kay John Huss sang mahilway nga pagbiyahe kag walay peligro nga kustodiya. Apang, wala nila gintuman ang ila mga saad, kag ginpatay si John Huss. Si Thomas Wentworth nagdala sang dokumento nga ginpermahan ni King Charles I nga mabasa, ‘Sa pulong sang hari indi ka mag-antus sa kabuhi, dungug, ukon manggad.’ Apang, pagkatapos sang malip-ot nga tion, ang pagpatay sa iya ginmando sang amo man nga hari. ‘Indi pagbutang ang inyo pagsalig sa mga prinsipe,’ amo ang iya katapusan nga mga pulong. ‘Mas maayo ang magsalig sa Ginoo’ sang sa bisan sin-o ukon sa bisan ano nga butang.”—Paul Lee Tan, Encyclopedia of 7,700 Illustrations: Signs of the Times (Garland, TX: Bible Communication, Inc., 1996), p. 1525.

**Pagkalipay sa Ginoo Batok sa Kompiansa sa Unud**

Sa Filipos 3:1-3, si Pablo nagapahayag sang paandam batok sa bugal bangud sa mga hinimuan sang tawo. Ang laygay nga, “Magkalipay sa Ginoo,” sa bersikulo 1 nagapabutyag sang konsepto nga sa masami makita sa Daan nga Katipan, ilabi na gid sa tolon-an sang Salmo. Ang pipila ka ehemplo sini ginalakipan sang: “Magakalipay ang hari sa imo kusug, O Ginoo; kag sa imo kaluwasan daw ano kadaku nga pagkalipay niya” (Sal. 21:1); “Magkalipay sa Ginoo, kag magkasadya, O mga matarung” (Sal. 32:11); “Ang matarung magakasadya sa Ginoo” (Sal. 64:10; ipaanggid sa Sal. 97:12); “Lipaya ang kalag sang imo alagad” (Sal. 86:4); “Ginpalipay mo ako, Ginoo” (Sal. 92:4); “Magmatam-is sa iya ang akon pagpamalandong, magakalipay ako sa Ginoo” (Sal. 104:34); “Ang Ginoo naghimo sang dalagku nga mga butang tungud sa aton; nga sa sini masadya kita” (Sal. 126:3). Sa pagkamatuud, ang pagkalipay sa Ginoo sogo nga ginasulitsulit sa bug-os nga tolon-an sang Deuteronomio (tan-awa ang Deut. 12:7, 12, 18; Deut. 14:26; Deut; 16:11, 15; Deut. 26:11; Deut. 27:7).

Sa Filipos 3:1-3, ang ideya bahin sa pagkalipay makita sing makaduha sa iban nga pagbadbad sa English—“magkalipay sa Ginoo” (Fil. 3:1) kag magkalipay kay Cristo Jesus (tan-awa ang Fil. 3:3). Apang, ang orihinal nga teksto sa Griego nagagamit sang duha ka nagkalainlain nga pulong. Sa Filipos 3:1, si Pablo nagagamit sang pulong chairō, nga permi ginalaragway sang Bag-ong Katipan bilang kalipay kag kaayo. Sa pihak nga bahin, sa Filipos 3:3, si Pablo nagagamit sang tinaga nga kauchaomai, nga ginabadbad permi sang King James Version bilang “nagapabugal,” sa Roma (tan-awa ang Roma 2:17, 23), kag ilabi na gid sa 2 Corinto, nga ginbadbad man bilang “himaya” ukon “nagahimaya” (2 Cor. 5:12; 2 Cor. 7:14; 2 Cor. 9:2; 2 Cor. 10:8, 13, 15, 16; 2 Cor. 11:12, 16, 18, 30; 2 Cor. 12:1, 5, 6, 9, 11). Ag pulong kauchaomai nagapaalinton sang mas kinatuhay kag mabug-at nga pagbayaw sang sa chairō.

Gani, ang orihinal nga teksto nga ginbadbad bilang”nagahimaya kay Cristo Jesus” sa Filipos 3:3 sarang man mabadbad bilang “nagapabugal kay Cristo Jesus (sa New Revised Standard Version).” Si Pablo nagagamit sang mabaskug nga pulong agud mapaathag nga ang pagkompiansa kay Cristo kag pag-salig sa tawohanon nga ikasarang magkatuhay: ang isa sini nagapakawalay bili sa isa! Bangud sini, ang ginapahayag ni Pablo tama ka pareho sa kon ano ang iya ginapamulong sa Galacia 6:13, 14. Ginasabdong ni Pablo yadtong nagapabugal sa unud (Gal. 6:13) kag ginapalig-on nga ang rason lamang sang iya pagpabugal amo ang krus ni Cristo (Gal. 6:14).

Si Pablo nagagamit sang tinaga nga “unud” sa Filipos 3:3 sa pagpatuhoy sa tawohanon nga mga pagpaninguha agud maangkon ang kaluwasan. Apang, sa pinulungan sang New English Translation, kon bahin sa kaluwasan, “wala kita nagasalig sa tawohanon nga ikasarang” (Fil. 3:3). Sa pagkamatuud, nagadepende kita sing bug-os sa nahimo ni Cristo. Ini nga panghunahuna posible nga amo ang buut silingon ni Pablo sang nagpamulong sia nga nagapabugal kita kay Cristo. Ang pagkalipay “sa Ginoo” (Fil. 3:1, New King James Version) kag pagpabugal “kay Cristo Jesus” (Fil. 3:3, New Revised Standard Version) magkaanggid nga konsepto, kaangay sang sa Salmo 34:2: “Sa Ginoo magapabugal ang akon kalag; ang mapainubuson magapamati sini kag magakalipay.”

**Halin sa Pagsalig sa Unud Padulong sa Pagsalig kay Cristo**

Ang paandam batok sa pagpabugal sa mga nalambot sang tawo, nga ginpahayag sa Filipos 3:1-3, nasaysay sing dugang sa Filipos 3:4-6. Ang tawo dapat magtalupangud nga ang dinalan “pagsalig sa unud” isa ka sadsaran nga pagpahayag sa Filipos 3:1-6 (New King James Version). Makita ini sang indi magnubo sa tatlo ka beses. Kaangay sang una nga namitlang sa Filipos 3:3, ginpatuhay ni Pablo ang pagsalig sa unud sa pagpabugal kay Cristo. Sa Filipos 3:4, ang apostoles nagpangatarungan nga wala sang Judio nga may pareho nga pagsalig sa unud nga kaangay sa iya. Sa Filipos 3:5, 6, nagapresentar sia sang pito ka rason kon ngaa sia, labaw sang sa iban, may kompiansa sa unud: (1) “gincircuncidar sa ikawalong adlaw,” (2) “sa katawohan sang Israel,” (3) halin sa “kabikahan ni Benjamin,” (4) “Hebreo nga natawo sa mga Hebreo,” (5) isa ka Fariseo, (6) manughingabut sang iglesia, kag (7) disalawayon. Sing makagalanyat, ang pagtuli amo ang pinakauna sa listahan, samtang ang disalawayon yara sa katapusan. Apang, sang pagkakilala niya kay Cristo, narealisar niya ang pagkawalay-epekto sang iya mga nalambot agud maluwas.

Sa Filipos 3:7-9, ginpatuhay ni Pablo ang iya kabuhi pagkatapos nga sia naliso kag ang iya eksperiensya sa wala pa sia naliso, nga una na nga nalaragway. Ang mga tinaga “daug” kag “kadulaan” makita sa sining malip-ot nga teksto. Ang bersikulo 7 kag 8 naplastar sa isa ka gintawag nga concentric order, subong sang masunod:

- A. “Ano nga mga butang nga sa akon sadto daug” (Fil. 3:7a),
	- B. “Ginbilang ko nga kadulaan tungud kay Cristo” (Fil. 3:7b).
	- B’ “Ginbilang ko man nga kadulaan ang tanan nga butang” (Fil. 3:8a)
- A’ “Agud nga madaug ko si Cristo” (Fil. 3:8b).

Ang ining concentric structure, nga kilala man bilang chiastic structure, nagapatalupangud sang radikal nga pagbag-o sa panghunahuna ni Pablo. Dugang pa sa tinaga nga “kadulaan” (halin sa Griego nga sēmia), si Pablo nagagamit man sang verbal form, “gin-atus ang kadulaan” (halin sa Griego sēmioō), sa Filipos 3:8. Ining pagpatalupangud nagahatag sang dugang nga importansia tuhoy sa pagbag-o sang iya panghunahuna. Ang mga bagay sa pito ka bahin nga lishatan sang awtobiograpiko nga pagpabugal ginkabig bilang kadulaan sa kapawa sang “labaw gid nga kabilyanan sang pagkilala kay Cristo Jesus” (Fil. 3:8). Ang ihibalo kay Cristo nagdala sang tanan nga butang sa kabuhi anay ni Pablo sa husto nga panan-aw. Nagsaylo si Pablo halin sa pagsalig sa unud padulong sa pagsalig kay Cristo (Fil. 3:8), halin sa nagapatuhoy sa kasogoan nga pagkamatarung padulong sa nasentro kay Cristo nga pagkamatarung, nga nagadepende lang gid sing bug-os sa pagtoo sa bugay sang Dios (Fil. 3:9).

**Ang Pagkilala kay Cristo Nagauswag nga Eksperiensya**

Sa Filipos 3:10, si Pablo nagapakita nga ang panguna nga katuyoan sang iya kabuhi amo ang pagkilala kay Cristo. Ang iya pagmitlang sang pag-antus, kamatayon, kag pagkabanhaw ni Cristo nagatugda nga ang pagkilala kay Cristo ginalakipan indi lamang sang panghunahuna, kondi sang pangrelasyon man nga eksperiensya sa proseso sang amat-amat nga pagtubo (tan-awa man ang 2 Ped. 3:18). Bisan ang ini nga ideya mahangpan sa Filipos 3:10, ginadugangan ni Pablo ang pagsaysay tuhoy sa sini nga panghunahuna sa Filipos 3:12-16.

Dugang pa, nakahibalo si Pablo nga ang mas kompleto nga pagkilala kay Cristo maangkon lamang sa tion sang pagkabanhaw (Fil. 3:10, 11). Ang ini nga ideya daw amo ang konteksto para sa dinalan sa Filipos 3:12: “Indi nga naagum ko na ini ukon nahimpit na ako” Pagkatapos sina, ginapaathag ni Pablo kon paano sia nagapadayon sa lalambuton nga ginlaragway sa Filipos 3:10, 11, paagi sa pagpahayag nga ang hilikuton duha ka bahin: (1) ginalipatan niya “ang mga tinalikdan,” kag (2) ginapadayon ang paglambot “sang mga butang nga yara sa unahan” (Fil. 3:13, New King James Version). Apang, ang ining duha indi puwede mabulag. Sa pagkamatuud, si Pablo nagapatuhoy sa sining duha ka butang bilang isa ka binuhatan, sang sia nagasiling nga “isa ka butang ang akon ginahimo” (Fil. 3:13, New King James Version). Ang ining isa ka butang nabuyok sang isa ka maathag nga tinutuyo: para maangkon ang “padya sang mataas nga pagtawag sang Dios nga yara kay Cristo Jesus” (Fil. 3:14). Ang padya kag ang pagtawag nagapatuhoy sa pareho nga butang, kaangay sang napahayag nga pagbadbad sang Maayong Balita nga Biblia: “Ang padya, nga amo ang panawagan sang Dios paagi kay Jesu-Cristo.” Ini sila daw kaangay sang paanggid para sa pagkabanhaw, sa diin sa sina nga tion makilala sing bug-os ni Pablo si Cristo. Samtang wala pa ini, ang mga tumuloo ginatawag nga magpadayon sa pagtubo sa ihibalo ni Cristo samtang ginatinguhaan nila nga maangkon ang padya (Fil. 3:15, 16).

### Bahin III: Aplikasyon sa Kabuhi

Magpamalandong sa masunod nga mga tema. Niyan pangabaya ang imo mga kaupud sa grupo nga sabton ang mga pamangkot sa katapusan sang sini nga seksion:

Maathag ang tudlo sang Biblia nga ang aton kaluwasan wala nagadepende sa aton kaugalingon nga pagpaninguha. Ang ini nga panudlo mabaskug nga rason agud magkalipay sa Ginoo adlawadlaw. Kon aton talupangdon, kon ang kaluwasan nagadepende sa aton kaugalingon nga maayong binuhatan, indi gid kita makaangkon sang bisan ano nga paglaum! Sa panan-awan sang Biblia, ang kalipay amo ang aton sabat sa ginhimo sang Dios para sa aton paagi kay Jesu-Cristo. Ang mga bagaybagay ayhan indi mangin sono sa aton ginahandum ukon ginapaabut. Apang, may mga rason kita para magkalipay, nga kaangay katahum sang ginpahayag sang ambahanon sang Habacuc: “Apang ako magakasadya sa Ginoo, magakalipay ako sa Dios sang akon kaluwasan” (Hab. 3:18).

Sa kabuhi sang matuud nga tumuloo, wala sang duug para sa pagpabugal sa tawohanon nga hinimoan. Kon aton mahangpan nga ang kaluwasan wala nagadepende sa aton sarang mahimo, kondi nagadepende gid lang sing bug-os sa nahimo sang Dios kag ginahimo para sa aton paagi kay Cristo, yadtong mga butang nga ginakabig bilang kadalag-an ginakabig na karon nga kadulaan, “bangud sang labaw gid nga kabilyanan sang pagkilala kay Cristo Jesus” (Fil. 3:8). Ang mangin kaangay kay Cristo mangin lalambuton sang tawo, kag ang maayong binuhatan natural nga makita bilang resulta sini. Kaangay sang ginapalig-on ni Pablo sa bisan diin nga bahin sang iya sinulatan, “Kay mga binuhatan niya kita, nga gintuga kay Cristo Jesus nga sa mga buhat nga maayo” (Efe. 2:10).

Bilang mga Cristohanon, kita mga buluhaton nga nagapadayon. Ang ini nga panghunahuna amo ang buut silingon ni Pablo sa pagpasalamat sa bahin sang iya sulat sa mga taga-Filipos sang sia nagsiling, “Sia nga nagsugud sing maayong buhat sa inyo magahimpit sini sa adlaw ni Jesu-Cristo” (Fil. 1:6). Tubtub mag-abut ang ina nga adlaw, dapat naton lipatan “ang mga butang nga nagligad” kag magpadayon sa “mga butang nga yara sa unahan” (Fil. 3:13, New King James Version).

**Mga Pamangkot:**

1. Maghunahuna sing dugang bahin sa ideya nga ang aton kaluwasan wala nagadepende sa aton maayong binuhatan. Ngaa ining panudlo maayo nga balita? Ngaa magapahalipay ini sa aton nga may paglaum?

2. Madamu sang tawo ang nagapabilin nga nagapalibutlibut lamang sa pagbasol sang kaugalingon tungud sang ila nagligad nga mga kasal-anan. Bisan pa nga sa ila hunahuna ginbaton na nila ang pagpatawad ni Cristo, kinahanglan pa nila nga pamalandungan ang pagpati nga napatawad na gid sila. Bilang resulta, indi nila malipatan ang nagligad. Maghunahuna sing dugang nahanungud sa ideya nga dapat naton lipatan “ang mga butang sang nagligad” kag magpadayon sa “mga butang nga yara sa unahan” (Fil. 3:13). Ano ang matahum nga pagpahanugot ang ginahatag sa aton sang sini nga mando? Ngaa ang ini nga pagtuytuy makapahilway gid kag makahatag sang kaayohan sa tagiposoon sang tawo?