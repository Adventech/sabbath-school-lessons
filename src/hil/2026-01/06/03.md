---
title:  Ang “Nagligad nga Kabuhi” ni Pablo
date:   02/02/2026
---

Isa ka kinaandan nga eksperiensya para sa naliso nga mga Cristohanon amo ang pagtan-aw sang ila kabuhi sa duha ka bahin: antes sila nagbaton kay Jesus kag pagkatapos sini, kaangay sang ginhimo ni Pablo sa Filipos 3. Walay sapayan, husto man ukon sayop, kon kaisa ginatawag naton yadtong indi mga Cristohanon bilang “maayo nga mga tawo” kag sono sa talaksan sang kalibutan, sa pagkamatuud madamu ang amo sina. Sa kabaliskaran, kon ipaanggid sa talaksan sang Dios, wala sang bisan isa, bisan pa ang mga Cristohanon.

`Sa Filipos 3:4-6, si Pablo nagapatuhoy sa madamu nga butang sa iya kabuhi nga iya ginpabugal sang una. Ano ang mga ini? Paano mo malaragway ang “maayo” sa imo kaugalingon nga kabuhi (nagligad kag subong)?`

Si Pablo naghimo sang tama kaathag nga kinalain sa tunga sang tumuloo nga mga Judio nga nagapalapnag sang sayop nga doktrina kag sang wala nacircuncidar nga mga tumuloo nga nagasalig sing bug-os kay Cristo para sa ila kaluwasan kag wala nagasalig sa tawohanon nga mga binuhatan kaangay sang circuncision (tan-awa ang Heb. 6:1; Heb. 9:14; ipaanggid ang Roma 2:25-29). Bisan pa nga ang nagligad nga kabuhi kag kaliwatan ni Pablo masiling nga dalayawon sa iya kapareho nga mga Judio, wala sing bisan isa sa mga sini ang nakabulig sa iya kaluwasan. Sa pagkamatuud, ginpunggan pa gani nila ini bangud nagbulag ang mga ini sa iya sing makadali tuhoy sa iya pagkakinahanglan kay Cristo.

Si Pablo indi lamang nga basta circuncidado—“nacicuncidar sia sa ikawalo nga adlaw,” buut silingon sia, nga natawo bilang isa ka Israelinhon kag kabahin sa katawohan sang saad, nacircuncidar sa ikawalo nga adlaw. Dugang pa sini, halin sia sa kabikahan ni Benjamin, nga ang teritoryo ginlakipan sang pipila ka pinakaimportante nga mga syiudad sang Israel. Indi lamang nga nahibaloan ni Pablo ang Hebreo kondi, bilang estudyante sang Tigulang nga si Gamaliel (Bin. 22:3; Bin. 26:4, 5) kag isa ka Fariseo, mahimo nga nakahibalo gid sia sang kasogoan kag kon paano ini maaplikar sono sa tradisyon.

Si Pablo tama ka kugi para sa kasogoan sa bagay nga ginhingabut niya ang iglesia bangud sang natan-aw nga peligro sini sa Judio nga pamaagi sang pagkabuhi, nga sa iya panghunahuna ini amo ang ginapatuman sang kasogoan. Sing makagalanyat, bisan pa “walay kasawayan” sa tinaga sang halin-sa-tawo nga “pagkamatarung,” narealisar ni Pablo nga ang kasogoan, sa pagkamatuud, tama kadalum kag tama kabudlay sang sa iya mahunahuna, kag kon wala si Cristo nagatindug sia sa atubang sini nga nakondenar.

`Ipaanggid ang Roma 7:7-12 sa Mateo 5:21, 22, 27, 28. Ano ang importante nga punto ang napahayag ni Jesus kag Pablo nahanungud sa kasogoan, kag kon ngaa nga ang “pagtoo kay Cristo” (Fil. 3:9), sa baylo sang sa kasogoan, amo lamang ang ginhalinan sang pagkamatarung? Binagbinaga ini: Daw ano kahimpit ang imo pagbantay sang kasogoan, sa pamaagi nga ginpamulong ni Jesus?`