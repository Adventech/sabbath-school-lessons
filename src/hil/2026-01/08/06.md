---
title:  Agud Mapasag-uli ang Tanan nga Butang
date:   19/02/2026
---

`Basaha ang Colosas 1:19, 20. Ano ang ini nga pagpasag-uli nga nag-abut paagi sa krus, kag daw ano ini kasangkad?`

Si Pablo nagagamit sang makagalanyat kaayo nga pagpahayag sa Griego agud matapos ang iya paglaragway kay Jesus, nga nagpatuhoy sing likum pabalik sa Amay, nga namitlang sa Colosas 1:12. Sa Iya kabug-osan nga ang Amay nahamuut nga magpuyo sa kay Jesus (ipaanggid ang Col. 2:9). Ano ining “kabug-osan”? Si Juan nagapatuhoy sa sini bilang yara sa himaya sang Amay, “puno sang bugay kag kamatooran” (Juan 1:14).

Apang, base sa sini nga teksto, daku gid kaayo ang nasakop sang sini nga “kabug-osan.” Nagalakip ini sang pagkawalay katubtuban kag pagkakompleto sang Dios, kag sang Iya gahum sa pagpanuga kag pagpanuga-liwat. Ang labi ka importante, nagapatalupangud ini sang Iya kaalam sa pagdaug sang sala kag kamatayon paagi sa pinakadimahanduraw nga pamaagi—ang krus. Gani, ginbag-o Niya inang makahuluya nga bagay pakadto sa pagpamatuud sang Iya walay katubtuban nga gugma para sa tagsa sa tinuga. “Kay ginhigugma gid sang Dios ang kalibutan sa bagay nga ginhatag niya ang iya bugtong nga Anak, agud nga ang bisan sin-o nga magtoo sa iya indi mawala kondi may kabuhi nga walay katapusan” (Juan 3:16).

Ang paagi lamang nga ang sala malutos sing dayon, kag ang tanan nga butang mapasag-uli, nasumaryo sa sinang isa ka mahimayaon nga kamatooran: Ang Dios naghigugma—ginhigugma Niya ang uniberso, kag ginhigugma Niya kita sing tuman sa bagay nga ginrisgo Niya ang tanan agud luwason kita paagi sa kamatayon ni Cristo sa krus. Ang Griego nga pulong para sa “kalibutan” amo ang kosmos, nga sarang maglakip sa bilog nga uniberso. Si Pablo nagapatuhoy sa sining pangkabilogan nga pagpahayag sa kaundan sang pagsunod kay Cristo: “kay ginhimo kamo nga talan-awon sang kalibutan, sa mga manugtunda kag mga tawo” (1 Cor. 4:9).

“Ang langit nagtolok nga may kasubo kag kahangawa nga si Cristo nagabitay sa krus. . . . Paagi sa pagrebelde, si Satanas kag ang tanan nga nag-upud sa iya nagpahilayo sang ila kaugalingon halin sa Dios nga ang Iya pinakapresensia nangin nagapanglamon nga kalayo para sa ila. Ang Iya himaya nga amo ang gugma magalaglag sa ila. Sa umpisa sang daku nga pagsumponganay, ang mga manugtunda wala nakahangup sini….

“Apang indi na amo sina kon matapos na ang daku nga pagsumponganay. Niyan, kon makompleto na ang plano sang pagtubus, ang karakter sang Dios mapahayag sa tanan nga tinuga. . . .

“Niyan ang mga manugtunda magakinalipay sang sila nagtolok sa krus sang Manluluwas. . . . Si Cristo mismo nakahangup sing bug-os sa resulta sang pag-antus nga nahimo sa Kalbaryo. Ginpaabut Niya ini tanan sang nagsinggit Sia didto sa krus, “Natapos na.’ ”—Ellen G. White, The Desire of Ages, pp. 760-764.