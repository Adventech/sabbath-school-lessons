---
title:  Panganay sa Tanan nga Tinuga
date:   16/02/2026
---

Sa Bag-ong Katipan, ang mga tinaga nga “panganay” kag “unang ginpanganak” daw halos nagapatuhoy tanan sa kay Jesus (tan-awa ang Luc. 2:7; Roma 8:29; Heb. 1:6; Bug. 1:5), lakip na ang mga makita sa Colosas. Apang bisan pa kon nagapatuhoy ini sa iban, wala ini nagakahulugan nga ang ina nga tawo amo ang pinakauna nga nabun-ag. Ang biblikanhon nga konsepto sang “panganay” nagapahangup sang pinasahi nga relasyon sang anak nga lalaki sa iya amay, nga wala nagatolok sa pasunod sang pagbun-ag. Subong man, may mga hitabo nga ang mas manghud nga mga lalaki mas bantug: kaangay nila Isaac, Jacob, kag Jose.

Si David, bisan sia ang pinakamanghud sa walo ka anak nga lalaki, amo ang ginhaplas nga hari (1 Sam. 16:10-13), kag paagi sa salmista ang Dios nagsiling, “Ako man magahimo sa iya nga akon panganay, ang mataas gid sang mga hari sang duta” (Sal. 89:27). Nagsiling man Sia sa kay Moises, “Ang Israel akon anak nga panganay” (Exo. 4:22). Sa sini nga bahin, ang ini nga tinaga nagapahangup sang pagpanguna kon tuhoy sa pagkalabaw.

`Basaha ang Colosas 1:15-17. Ano nga mga rason ang ginahatag ni Pablo nga gintawag si Jesus bilang “ang panganay sang tanan nga tinuga”?`

Sing maathag si Pablo wala nagatugda nga si Jesus amo ang una nga natuga. Sa pagkamatuud, wala gid niya ginalakip ang ina nga posibilidad. Sa nagkalainlain nga pamaagi, kaduha sia nagpahayag nga si Jesus ang nagtuga sang tanan nga butang. Natuga sila paagi sa Iya kag para sa Iya (Col. 1:16). Sa sining duha ka hitabo, si Jesus ginpahayag bilang personal nga ahente sa diin napatuman sang Dios ang proseso sa pagpanuga (tan-awa man ang Efe. 3;9; Juan 1:1-3; Bug. 4:11).

Ang pahayag ni Pablo masangkad kag bug-os ang kahulugan. Ang tanan nagakahulugan sang tanan—kabilogan (langit kag duta), ontolohikal (makita kag indi makita), kag posisyon ukon hilikuton (mga trono, mga pagdumala, mga pamunoan, kag mga kagamhanan). Ang olihi nga mga tinaga sa kinaandan nagapatuhoy sa mga manugtunda (tan-awa ang Efe. 3:10; Efe. 6:12). Agud masiguro nga indi magsayop ang paghangup sa iya, ginpahayag man ni Pablo nga yara na si Jesus “una sa tanan nga butang” (Col. 1:17). Ang pagpahayag sa Griego sarang magakahulugan sang pagpasunod sa ranggo kag subong man sa tion, apang sa iban nga kahimtangan sa mga sinulatan ni Pablo, nagapatuhoy ini sa tion (tan-awa, halimbawa, ang 1 Cor. 2:7; Gal. 1:17; Efe. 1:4).

Ang isa pa ka rason nga ginapahayag ni Pablo tuhoy sa pagkalabaw ni Jesus amo nga “sa iya ang tanan nga butang natingub” (Col. 1:17). Ang Griego nga pulong (synistēmi) literal nga nagakahulugan “tiponon sing tingub” ukon “hiusahon.” Si Jesus amo ang nagahiusa sang uniberso, indi lamang bangud sang Iya papel bilang Manunuga kondi subong man bangud nga Sia ang Manunubos.

`Ang Dios, nga Manunuga, ginpatay para sa aton. Ano pa ang madugang sang aton binuhatan sa sina? Ngaa ang ideya nga ang aton binuhatan makadugang sa nahimo na ni Cristo para sa aton isa ka pagpasipala?`