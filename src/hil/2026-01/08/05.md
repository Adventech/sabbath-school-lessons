---
title:  Ang “Ginsuguran” (kag ang Manugsugod)
date:   18/02/2026
---

`Basaha ang Colosas 1:18. Ano ang kaangtanan sa tunga sang ideya bahin kay Cristo bilang ulo kag bilang “ginsuguran”?`

Sa Hebreo, ang mga pulong para sa ulo (ro’š) kag ginsuguran (rē’šît) nagaangtanay. Ang una nga pagmitlang sang naolihi nga pulong sa Balaan nga Kasulatan makita sa Genesis 1:1, “Sa ginsuguran (rē’šît) gintuga sang Dios ang mga langit kag ang duta.” Si Jesus amo ang ulo sang katawohan kag sang iglesia, indi lamang bangud sang Iya Pagpakatawo kondi bangud man nga Sia ang Manunuga.

Sa Griego, ang pulong para sa ginsuguran (archē) may masangkad nga kahulugan. Sa sini nga bahin ang “ginsuguran” nagapatuhoy sa kay Jesus bilang ang ginhalinan ukon manugsugod sang iglesia (Col. 1:18), gani Sia ang Ulo sini, kaangay nga Sia ang “ginsuguran” ukon manugsugod sang pagpanuga.

Si Jesus indi lamang ang manugsugod kon tuhoy sa pagpanuga kag sang iglesia ang ginahambalan, Sia man—paagi sa Iya pagkabanhaw halin sa kamatayon (Roma 6:3-4)—ang manugsugod sang bag-o nga pagtuga. Bangud nga ang bayad sang sala kamatayon, ang Iya kadalag-an sa kamatayon nagpakita man sang Iya kadalag-an sa sala kag Iya gahum sa pagtuga liwat sa aton pabalik sa Iya dagway. Tanan ini nagapakita kon ngaa Sia “ang panganay halin sa kamatayon” (para sa kahulugan sang “panganay,” tan-awa ang leksyon sang Lunes). Isa ka nagapangibabaw nga pagkabanhaw ang Iya ni Cristo, bisan pa nga indi ang una (si Moises amo ang una, amo ina kon ngaa nga ang pagpakigsuay sang yawa nagpatuhoy sa iya lawas [Judas 9]). Kon wala sang pagkabanhaw ni Cristo, wala sang bisan isa nga mabanhaw halin sa kamatayon.

Makabulig sa sini nga punto ang pag-usisa sing makadali sang tanan nga rason nga nahatag ni Pablo para sa pagkalabaw ni Jesus:

1. Sia ang himpit nga pagpahayag sang indi makita nga Dios.

2. Sia ang ahente sa diin ang tanan nga butang natuga.

3. Yara na Sia antes pa ang tanan nga mga butang, kag ang tanan nga butang natingub sa Iya.

4. Sia amo ang ulo sang iglesia, nga Iya lawas.

5. Sia ang nagsugod sang pagpanuga kag sang pagtuga-liwat.

6. Nadaug Niya ang sala kag kamatayon kag gani naangkon ang kinamatarung sa pagbanhaw sang tanan nga magsalig sa Iya bilang Manluluwas.

7. Nagaluntad permi si Jesus, apang karon, paagi sa sini tanan, nagkari Sia agud maangkon ang pagkalabaw bilang Ulo sang katawohan kag Ulo sang iglesia.

`Ano ang dapat mo bag-ohon agud imo maeksperiensyahan sing maayo ang pagpangibabaw ni Jesus sa imo kaugalingon nga kabuhi?`