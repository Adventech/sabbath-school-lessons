---
title:  Ang Pagkalabaw ni Cristo
date:   14/02/2026
---

### Basaha Para sa Pagtoon Sini nga Semana
Gen. 1:26, 27; Col. 1:15-20; Juan 1:1-3; Efe. 1:22; 1 Cor. 12:12-27; 1 Cor. 4:9; Roma 6:3, 4.

> <p>Salauluhon nga Teksto</p>
> “Sia [si Cristo] amo ang larawan sang dimakita nga Dios, ang panganay sang tanan nga tinuga; kay sa iya gintuga ang tanan nga butang, sa langit kag sa duta, ang makita kag ang dimakita, bisan mga trono ukon mga kaginoohan ukon mga punoan ukon mga pagbulut-an—ang tanan nga butang natuga paagi sa iya kag tungud sa iya. Sia una sa tanan nga butang, kag sa iya ang tanan nga butang nagatingub” (Colosas 1:15-17).

Sa leksyon sini nga semana, padayonon naton ang pagtalupangud sa Colosas (tan-awa ang mga leksyon 1 kag 2). Sa Leksyon 2, Huwebes, nakita naton nga sa Colosas 1:9-12, si Pablo nagapangamuyo para sa mga tumuloo sa Colosas, nga nagapangabay nga magkabuhi sila sa pamaagi nga makapahamuut sa Dios. Sa mga bersikulo 12 kag 13, ginapatuhay niya ang duha ka butang: ang kapawa kag ang kadulum, “ang ginharian sang kapawa” (Col. 1:12, niv) kag ang “gahum sang kadulum” (Col. 1:13). Ang Dios nga Amay nagpatakus sa aton sa pagpakigbahin sa walay katubtuban nga palanublion sa duug sang kapawa, nagluwas sa aton halin sa gahum sang kadulum, kag “kag nagpaliton sa aton sa ginharian sang iya hinigugma nga Anak, nga sa iya gintubus kita paagi sa kapatawaran sang aton mga sala” (Col. 1:13, 14).

Kon sayoron, sa kay Jesus, ang persona nga si Jesus, nga Dios man kag aton Manunuga, naangkon naton ang pagtubus. Ginhikot Niya ang pagtubus para sa aton, kag paagi sa pagtoo sa Iya nasaylo kita halin sa duug sang kadulum padulong sa ginharian sang Iya hinigugma nga Anak.

Sa sini nga semana magatoon kita sang isa sa pinakamasangkad kag dalayawon nga mga tinaga nahanungud kay Jesus sa Bag-ong Katipan. Ano ang buut silingon nga si Jesus “ang larawan sang dimakita nga Dios,” apang subong man “panganay sang tanan nga tinuga” (Col. 1:15)?

_*Ton-i ang leksyon sang sini nga semana sa pag-aman para sa Sabado, Pebrero 21._