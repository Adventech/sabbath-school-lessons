---
title:  Mga Komento Sang Mga Manunudlo
date:   20/02/2026
---

### Bahin I: Kabilogan nga Panan-aw

**Sadsaran nga Teksto:** Colosas 1:15-17

**Sentro Sang Pagtoon:** Col. 1:15-20

Ang Biblia nagasiling nga si Jesus may preeminence sa tanan nga butang (Col. 1:18). Apang ano ang buut silingon sang sina nga ideya? Madamu sang Ingles nga bersyon sang Biblia ang nagabadbad sang Griego nga pulong prōteuō bilang “first place” sa baylo nga “preeminence” (tan-awa, para halimbawa, ang NRSV, NASB, CSB, CEB, kag madamu pa.). Ang pulong prōteuō makita lamang sa sini nga teksto sang Bag-ong Katipan, nga nagatugda nga ginpili gid ini sing maid-id bangud sa isa ka rason. Nagapatalupangud ini sang pinasahi kag indi malabawan nga posisyon ni Jesus. Ang orihinal nga teksto nagapahangup nga ang pagkabanhaw ni Jesus nagahatag sa Iya sang kinamatarung nga mangin Ginoo sang tanan nga butang: “Sia amo ang ginsuguran, ang panganay gikan sa mga patay, agud nga sa tanan nga butang mangin-nahauna sia” (Col. 1:18). Kon sayoron, si Jesus Ginoo bangud sang kinamatarung; sa pagkamatuud nangin Ginoo Sia karon! Ang pagkalabaw kag pagpangibabaw sa uniberso amo ang ginapaabut nga mga resulta sang Iya kadalag-an sa kamatayon. Si Juan nga manugbugna nagpatalupangud man sang sini nga panghunahuna sang nagpamulong sia nga si Jesus amo “ang panganay sang mga patay, kag ang manugdumala sang mga hari sa duta” (Bug. 1:5). Ang kamatayon kag pagkabanhaw ni Jesus sa indi mapunggan nagadul-ong sa Iya pagdumala sa tanan nga mga butang.

Ang leksyon sa sini nga semana nagapatalupangud sang duha ka dalagku nga tema:

1. Ang mga titulo ni Jesus, nga napahayag sa Colosas 1:15-20, nagapahangup sang Iya nagaluwas nga binuhatan para sa katawohan. Sia amo ang Dagway sang indi makita nga Dios, ang Panganay sang tanan nga tinuga, ang Ulo sang lawas, kag ang Ginsuguran.

2. Si Jesus nagkari sa sini nga kalibutan agud maghimo sang pagpasag-uli sa tunga sang Dios kag sang tawo, sa pinasahi nga kahulugan, kondi sa tunga man sang Dios kag sang bug-os nga tinuga, sa mas masangkad nga kahulugan.

### Bahin II: Komentaryo

**Ilustrasyon**

“Ang pastor sang isa ka simbahan sa Boston, USA, nakasugata sang bata nga lalaki sa atubangan sang santuario, nga nagabitbit sang tuktukon nga hawla nga may pipila ka pispis nga nagakapakapa nga daw nakulbaan. Ang pastor namangkot, ‘Toto, diin mo ginkuha ang ina nga mga pispis?’

“ ‘Ginsiod ko ini sila halin sa wayang, ah,’ sabat sang bata.

“ ‘Ano ang himoon mo sa ila?’

“ ‘Hampangan ko ini sila anay, kag siguro ipakaon ko sila sa amon kuring sa balay.’

“ ‘Sang nagtanyag ang pastor nga baklon niya ang mga pispis, ang bata nagsiling, ‘Sir, indi ka sini manamian sa ila, mga ilahas lang ni sila nga mga pispis kag indi makahuni sing maayo.’

“Ang pastor nagsabat, ‘Tagaan kita sang duha ka dolyar para sa hawla kag mga pispis.’

“ ‘OK, sugot ko, ah, pero daw perdi ka gid sini.’

“Nahimo ang pagbaklanay, kag ang bata nagpauli nga nagapaniholtihol, nalipay gid sa iya nagaidlak nga mga sinselyo. Ang pastor naglibot sa likod sang simbahan, ginbuksan ang gamay nga ganhaan sang hawla, kag ginpalupad ang mga pispis sa kahawaan.

“Pagkasunod nga Domingo gindala niya ang wala unud nga hawla sa pulpito kag gin-gamit ini agud malaragway ang pagkari ni Jesus sa pagpangita kag pagluwas sa sadtong—mga kaangay sang pispis—natalana na sa kalaglagan. Ang kinalain amo nga kinahanglan ni Cristo nga baklon ang aton kahilwayan paagi sa Iya kaugalingon nga kabuhi.”—Michael P. Green, 1500 Illustrations for Biblical Preaching (Grand Rapids, MI: Baker Books, 2000), pp. 297, 298.

Kaangay sa aton makita sa aton pagpadayon, ang paglaragway ni Pablo kay Cristo sa Colosas 1:15-20 isa ka binalaybay nga nagabayaw sang Iya katungdanan bilang Manunuga (Col. 1:15-17) kag Manunubos (Col. 1:18-20). Sa sining pipila ka bersikulo, ang kasaysayan sang pagtubos nasugid sa pipila lamang ka pinulungan.

**Ang mga Titulo ni Jesus kag ang Iya Nagatubos nga Buluhaton**

Ang Colosas 1:15-20 ambahanon sang pagdayaw kay Cristo para sa Iya binuhatan sang pagtubos. Sa pag-aplikar sang madamu nga titulo kay Jesus, si Pablo nagagamit sang Daan nga Katipan, agud mapakita nga si Jesus amo ang katumanan sang mga saad sang mga katipan sang Daan nga Katipan.

**Larawan Sang Indi Makita nga Dios** (Col. 1:15). Ang dinalan nga “ang larawan sang dimakita nga Dios” nagapatuhoy sa matuud nga pagkatawo ni Jesus, gani nagapatuhoy sa Iya pagpakatawo. Ang Griego nga pulong nga ginbadbad bilang “larawan” amo ang eikōn, nga permi ginagamit sa rekord sang Biblia agud mapakita nga ang isa ka butang representasyon sang lain nga butang. Gani, halimbawa, ang larawan ni Nabocodonosor sa Daniel 2:31-3:18 ginatawag nga eikōn sa madamu nga beses sa Septuagint, ang Griego nga bersyon sang Daan nga Katipan. Sing maathag, ang konsepto sang representasyon mausoy balik sa Genesis 1:26, 27, sa diin si Adam gintawag bilang tinuga sa dagway sang Dios. Si Jesus nagkari sa kalibutan bilang Ikaduha nga Adam agud irepresentar kag ipahayag ang Dios. Ang ini nga ideya nagakahulugan nga kon ang Dios nga Amay nagkari sa kalibutan sa baylo nga si Jesus, mangin kaangay Sia kuntani kay Jesus.

**Ang Panganay Sang Tanan nga Tinuga** (Col. 1:15). Ang tanan nga titulo nga ginpatuhoy kay Jesus sa Colosas 1:15-18 amo ang nagpatalupangud sang Iya preeminence, ang kada isa nagapatamud sa nagkalainlain nga aspeto sang Iya buluhaton sa pagtubos. Ang titulo nga “panganay sang tanan nga tinuga” sa Colosas 1:15 nagalaragway sang pareho man nga titulo sa Colosas 1:18, “panganay gikan sa mga patay,” kag may kaangtanan ini sila. Ang paggamit ni Pablo sang tinaga nga “panganay” nagaugat sa Daan nga Katipan. Sa kinaandan, ang titulo nga “panganay sang tanan nga tinuga” ginahangup sa duha ka pamaagi: (1) nagalaragway ini sa kay Jesus bilang manugdumala sang tanan nga tinuga kag, gani, sang Iya pagkapinasahi kag pagkalabaw sa tanan; (2) nagalaragway ini kay Jesus bilang nagaluntad sa walay katubtuban kag Manunuga sang tanan nga butang. Kon aton talupangdon, “kay sa iya gintuga ang tanan nga butang. . .ang tanan nga butang natuga paagi sa iya kag tungud sa iya” (Col. 1:16), kag “Sia una sa tanan nga butang” (Col. 1:17). Indi na kinahanglan nga pilion ang isa nga maglabaw sa isa, tungud magkatimbang sila sa tagsatagsa ka mga kinaiya.

**Ang Ulo Sang Lawas** (Col. 1:18). Kaangay sa iban nga mga paanggid nga naaplikar kay Jesus sa Bag-ong Katipan, ang dinalan “ang ulo sang lawas” nagatugda tuhoy sa awtoridad ni Jesus sa iglesia kag sa Iya man kabalaka para sa iya. Gani, bilang Ulo sang iglesia, si Jesus nagasakdag para sa pagtubo sini (ang iglesia [Efe. 4:15]) paagi sa pagsagud kag pag-amlig sa sini (Col. 2:19; Efe. 5:29, 30). Ang labi ka importante, ginluwas Niya ini (Efe. 5:23) bangud ginahigugma Niya ini (Efe. 5:2, 25). Buut silingon, ang panggid bahin sa Ulo pareho sa larawan sang Manugpahalab. Bangud sina, si Jesus nagadumala sa iglesia pakadto “sa mga tuburan sang tubig nga nagahatag sing kabuhi” (Bug. 7:17); nakakilala sa sini kag kilala man sia nila (Juan 10:14); kag ginahigugma ini tubtub sa punto nga ginhatag ang Iya kabuhi para sa iya (sa Iglesia [Juan 10:11, 15]), sa katuyoan nga mahatag sa iya ang kabuhi nga walay katubtuban (Juan 10:28).

**Ang Ginsuguran** (Col. 1:18). Ang lawaran ni Jesus bilang Ginsuguran sang tanan nga butang indi na bag-o sa Bag-ong Katipan. Sa daku ukon gamay man nga bahin, tanan nga halimbawa sang sini nga larawan napasad sa Genesis 1:1. Gani, bisan pa nga ang una nga tinaga sa Mateo 1:1 wala nagaaplikar sa tinaga nga “ginsuguran,” ang dinalan “tolon-an sang kaliwatan ni Jesu-Cristo” isa ka pagpatuhoy sa tolon-an sang Genesis (tan-awa ang Gen. 5:1; subong man ang Gen. 2:4). Ang Ebanghelyo ni Marcos nagabukas sa dinalan nga, “Ang ginsuguran sang maayong balita ni Jesu Cristo” (Mar. 1:1), nga para sa madamu nga mga iskolar, nagapahanumdum sang Genesis 1:1. Ang ebanghelyo ni Juan nagbukas sang sini nga dinalan, “Sa ginsuguran amo ang Polong” (Juan 1:1), kag nagpadayon, “Sia sa ginsuguran kaupud sa Dios” (Juan 1:2). Subong man, si Juan nagasugod sang iya una nga sulat paagi sa pagpatuhoy sa iya Ebanghelyo kag sa tolon-an sang Genesis (1 Juan 1:1). Dugang pa, nagapahayag sia, “Nakilala kamo sa iya kutub sa ginsuguran” (1 Juan 2:13, 14). Sa katapusan, sa Bugna, si Juan nagapatungud kay Jesus sang titulo nga, “ang pamuno sang tinuga sang Dios” (Bug. 3:14). Gani, ang titulo “ang ginsuguran” (Col. 1:18) nagapatuhoy kay Jesus bilang aton Manunuga kag Manunubos.

**Panganay Gikan sa mga Patay** (Col. 1:18).

Ang paggamit ni Pablo sang titulo “panganay gikan sa mga patay” (Col. 1:18) pareho gid katama sa paggamit ni Juan sang amo man nga titulo sa Bugna 1:5. Ining duha ka manunulat mahimo nga naghunahuna sang Salmo 89:27: “Ako man magahimo sa iya nga akon panganay, ang mataas gid sang mga hari sang duta.” Kon sa aton pa, ang Salmo 89 daw komentaryo sa 2 Samuel 7:8-16, nga nagadetalye tuhoy sa katipan sang Dios kay David. Apang, ang maid-id nga pagbasa sang Salmo 89, magapakita nga, ang teksto nagapatuhoy nahanungud sa Isa nga mas labaw sang sa tawohanon nga persona (tan-awa, para sa halimbawa, ang Salmo 89:29, 36). Ang Bag-ong Katipan nagapakita nga si Jesus amo ang eskatolohikal nga Anak ni David (tan-awa, para sa halimbawa, ang Mat. 1:1). Sa pag-aplikar sang titulo “panganay” kay Jesus (Col. 1:18), si Pablo nagapatuhoy sa Iya bilang katumanan sang nagpakigkatipan nga saad sang Dios kay David.

**Ang Buluhaton ni Jesus sa Pagpasag-uli**

Ang tanan nga nahimo ni Jesus (Col. 1:15-18) resulta sang Iya pagpanguna sa tagsa ka butang (Col. 1:18). Sono kay Pablo, si Cristo amo yadto tanan bangud “sa iya ang tanan nga kabug-osan sang Dios nahamuut sa pagpuyo” (Col. 1:19). Kon sayoron, si Jesus bug-os nga Dios sa amo man nga tion nga Sia bug-os nga tawo. Bangud sina, natuman Niya ang kinahanglanon para mapasag-uli ang tawo sa Dios (Col. 1:20-22). Sa Efeso 2:14-17, si Pablo nagagamit sang pagpasag-uli nga pinulungan nga may kaangtanan sa ideya nga si Jesus nagkari sa kalibutan agud mangin aton paghidait (Efe. 2:14), gani nagadolot Sia sang paghidait (Efe. 2:15) kag nagawali sang paghidait (Efe. 2:17). Indi lamang tawo kondi “ang tanan nga tinuga sang Dios mapakalma kag mapasag-uli, kag mabalik ang bug-os nga harmoniya.”—Grant R. Osborne, Colossians & Philemon: Verse by Verse, Osborne New Testament Commentaries (Bellingham, WA: Lexham Press, 2016), p. 46.

### Bahin III: Aplikasyon sa Kabuhi

Magpamalandong sa masunod nga mga tema. Niyan pangabaya ang mga miyembro sa imo klase nga sabton ang mga pamangkot sa katapusan sang sini nga seksion:

Sa Colosas 1:15-20, si Jesus ginpresentar bilang ang nabayaw nga Ginoo sang tanan nga tinuga. Sia ang aton Ginoo! Ang pagka-Ginoo ni Jesus nabase sa kamatooran nga nabanhaw Sia sing madinalag-on halin sa kamatayon agud mangin aton Hari kag Manugpatunga sa langitnon nga santuario. Makasalig kita sa Iya kag makapanugyan sang aton kaugalingon sing bug-os sa Iya, nga nagasalig nga igapasag-uli Niya kita sa Iya dagway. Si Pablo nagasiling nga ang Dios “nagtangdo” na sa aton “nga manginsono sa larawan sang iya Anak, agud nga manginpanganay sia sa madamung mga kauturan” (Roma 8:29).

Sa kay Cristo, yara sa aton ang saad sang bug-os nga pagpasag-uli. “Paagi sa dugo sang iya cruz,” may paghidait na kita karon sa Dios (Col. 1:20). Kaangay sang natagna na ni Isaias, si Jesus nagkari agud mangin Prinsipe sang Paghidait (Isa. 9:6; ipaanggid sa Efe. 2:14). Dugang pa, si Isaias nagasiling, “ang silot sang aton paghidait yara sa iya” (Isa. 53:5). Sa Roma 5:10, si Pablo nagapamatuud nga “sang mga kaaway pa kita ginpasag-uli kita sa Dios paagi sa kamatayon sang iya Anak.”

Ang Biblia nagatudlo sa aton nga si Jesus amo ang aton Manunuga kag Manunubos. Nagkari Sia sa sini nga kalibutan kag napatay sa krus agud mabakal kita pabalik sa Iya. Ang Isa nga nagtuga sa aton (Juan 1:1-3) amo man ang Isa nga nagkari sa unud (Juan 1:14) “sa paghatag sang Iya kabuhi nga gawad sang madamu” (Mat. 20:28). Paagi sa Iya kamatayon kag pagkabanhaw, nadaug Niya ang sala kag kamatayon kag naangkon ang preeminence sa tanan nga butang sa langit kag sa duta. Gani, bangud “gikan sa iya kag paagi sa iya kag tungud sa iya ang tanan nga butang. Sa iya ang himaya sa gihapon. Kabay pa” (Roma 11:36).

**Mga Pamangkot:**

1. Ano ang buut silingon sang pagpahisuno sa dagway ni Jesus? Sa ano nga mga pamaagi nga imo makita, paagi sa bugay sang Dios, nga nagakatabo sa imo kabuhi ang ina nga pagbag-o?

2. Paano si Jesus nangin Ginoo sa imo kabuhi? Ano ang kahulugan para sa imo sang Iya preeminence sa tanan nga butang? Paano ang Iya preeminence makahatag sa imo sang paglaum?