---
title:  Ulo Sang Lawas (ang Iglesia)
date:   17/02/2026
---

`Basaha ang Efeso 1:22 kag Colosas 2:10. Ano ang buut silingon sang “ulo” sa sini nga mga teksto? Ano ang buut ipahangup ni Pablo sang gintawag niya si Jesus nga “ulo sang iglesia” (Efe. 5:23)?`

Kinaandan lang ang magpamulong sang ulo sa pagpaanggid nga nagapatuhoy sa posisyon sang lider, kaangay sang napahayag sa indi maisip nga mga pinulungan sa bug-os nga kalibutan. Makita naton ang pareho man nga paggamit sa bug-os nga Daan kag Bag-ong mga Katipan. Talupangda kon paano ginagamit ang “ulo” sa masunod nga mga bersikulo:

1. Exodo 18:25—Si Moises nagpapili sang “mga lalaki nga sangkul sa bug-os nga Israel, kag ginbutang sila nga mga pangolo sang katawohan, mga manugdumala sang linibo, sang ginatus, sang kinalim-an, kag sang tagnapulo.”

2. Numeros 31:26—“Mga pangolo sang mga kabaranggayan sang katilingban.”

3. Deuteronomio 28:13—Ang Dios magahimo sa Israel “nga olo, kag indi ikog” kon magtuman sila sa Iya.

4. Isaias 7:8—“ Kay ang olo sang Siria amo ang Damasco, kag ang olo sang Damasco si Rezin.”

5. Oseas 1:11—“Ang katawohan sang Juda kag ang katawohan sang Israel tiponon sing tingub, kag magatangdo sa ila kaugalingon sing pangolo.”

6. Miqueas 3:9—“Kamo nga mga pangolo sang panimalay ni Jacob kag mga manugdumala sang panimalay sang Israel”

7. 1 Corinto 11:3—“Ang ulo sang tagsa ka tawo amo si Cristo.”

Gani, si Cristo bilang ulo sang iglesia nagasakdag sang panguluhan, paggiya, kag pagpauswag sa paghiusa kag pagtubo sang iglesia (tan-awa ang Col. 2:19).

`Basaha ang 1 Corinto 12:12-27. Si Pablo nagalaragway man sang iglesia diri bilang “lawas.” Ano ang iban pa nga mga aspeto sang iglesia ang ginpaalinton sang sini nga paanggid?`

Kaangay nga ang lawas indi mabuhi kon wala ang ulo, kon ang isa ka bahin sang lawas mawala ukon mapilasan, ang kabuhi mangin tuman kabudlay. Sa masami wala naton ginakilala kon daw ano ka importante ang isa ka butang tubtub nga madula ini sa aton.

`Kon kinahanglan kuhaon sa imo ang isa ka kamut ukon isa ka mata, ano ang imo pilion? Ano ang masugid sini sa imo nahanungud sa pagkaimportante sang tagsa ka tawo bilang miyembro sang iglesia?`