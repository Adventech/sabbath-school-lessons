---
title:  Mga Ginikanan kag Kabataan
date:   16/03/2026
---

Ang kabataan may importante nga papel bilang kabahin sang pamilya. Kinahanglan nila mahibaloan nga sila ginahigugma kag ginahatagan sing bili bilang mga miyembro sang panimalay kag mga banwahanon sang langitnon nga ginharian. Ang pangpamilya nga pagsimba importante, simple apang regular, aga kag gab-i. Bisan bata pa sila, ang kabataan makasugud na sa pagbulig sa pagpanglimpyo kag sa iban pa nga mga responsibilidad. Labing importante, dapat nila sundon ang sogo ni Pablo: “Tumana ninyo ang inyo mga ginikanan sa tanan nga butang, kay ini kalahamut-an sa Ginoo” (Col. 3:20).

**Basaha ang masunod nga mga dinalan. Ano nga mga prinsipyo ang ginahatag sa pagpadaku sa kabataan?**

`Hul. 22:6, 15`

`Mat. 19:14`

`Deut. 6:6, 7`

`Hul. 1:8, 9`

Kon nahanas sila sing husto para sa Ginoo, paagi sa pagsulundan kag halimbawa, ang kabataan mangin bugay sa panimalay, sa simbahan, kag sa bisan diin. Kag ang instruksion ni Pablo para sa mga ginikanan, nga pareho sang iya instruksion sa mga bana kag mga asawa, balanse kag nagabaslanay: “Mga amay, dili pagpaakiga ang inyo mga kabataan agud nga indi sila mahanusbu” (Col. 3:21). Kon paano ang mga ginikanan, ilabi na gid ang amay, nagapakig-angot kag nagadisiplina sa kabataan nagaapektar gid sing daku sa ila espirituwal nga pagpadaku.

Ginapakita man sang mga pagtoon nga kon ang duha ka ginikanan nagasimba, mas mataas nga porsiento sang kabataan ang nagapabilin nga nagasimba, kabaliskaran kon isa lamang ka ginikanan ang nagasimba. Mas makatilingala pa gid, ang tayuyon nga pagtambong sa simbahan sang amay, labi pa sang sa iloy, nagakahulugan nga mas madamu nga kabataan ang nagapabilin sa simbahan subong mga hamtong. Ang papel sang amay, niyan, sa espirituwal nga paghanas sang iya mga anak, indi pagpakadiotayon. Daw ano ka importante nga seryosohon sang mga amay ang ila mga papel.

`Apang indi tanan nga amay ang nangin (sa malolo nga paghambal) huwaran nga mga modelo para sa ila mga kabataan. Paano ang ihibalo parte sa Dios bilang aton Amay makabulig sa pagdala sang pagpaayo kon diin kinahanglanon, ilabi na gid kon ang dutan-on nga mga amay nagtuga sing daku nga kahalitan?`