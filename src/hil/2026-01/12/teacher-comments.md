---
title:  Mga Komento Sang Mga Manunudlo
date:   20/03/2026
---

### Bahin I: Kabilogan nga Panan-aw

**Sadsaran nga Teksto:** Colosas 4:6

**Sentro Sang Pagtoon:** Col. 3:18-4:6

Ang Colosas 3:18-4:1 nagaunud sang serye sang mga pagsulundan sa panimalay. Ginasumaryo ni Pablo kon paano dapat ang mga asawa kag mga bana, mga bata kag mga ginikanan, subong man ang mga ulipon kag mga agalon maggawi sa kapawa sang mensahe sang ebanghelyo. Subong sang aton makita, si Pablo wala sing ginapasulabi sa iya paghinun-anon. May detalyado sia nga mga instruksion para sa tanan sini nga mga grupo kag ginapaabut niya nga tumanon nila ang ila mga katungdanan bilang pagpakita sang ila katutum sa Dios. Gani, ang mga asawa ginapaabut nga magpasakop sa ila mga bana “subong nga nagakaigo sa Ginoo” (Col. 3:18); ang mga bata dapat magtuman sa ila mga ginikanan bangud “ini kalahamut-an sa Ginoo” (Col. 3:20); kag ang mga ulipon dapat magtuman sa ila mga agalon sono sa unud, nga “nahadluk sa Ginoo” (Col. 3:22).

Sing makawiwili, “sa tagsa ka kategoriya, ang partido nga sing kinaandan ginakabig nga madali mabiktima amo ang una nga ginahambalan. Ang mga sogo sa mahapos mabiktima nga partido sing mabinuligon nga ginapares sa espesipiko nga mga sogo sa isa nga may mas daku nga gahum. Si Pablo nagapanawagan sa mga gamhanan nga indi pag-abusuhan ang ila gahum kondi gamiton ini sing maalamon. Nagapahanugot ini sa mga mahuyang nga sing mas kinabubut-on nga magpasakop sa mga yara sa awtoridad.”—Douglas Magnum, ed., “The Christian Home ([Col.]3:18-4:1),” Lexham Context Commentary: New Testament (Bellingham, WA: Lexham Press, 2020). Pagkatapos nga masabat ining mga isyu, si Pablo nagliso sa partikular nga mga laygay nahanungud sa panggowa nga impluwensia nga ang mga katapo sang simbahan, paagi sa pangamuyo, kaalam, kag naunawan nga pamulong, ayhan magpakita paagi sa pagpresentar sang ila pagtoo sa mga tagagowa.

Ang leksyon sini nga semana nagapatalupangudsang duha ka dalagku nga tema:

1. Mga prinsipyo sa Biblia nahanungud sa mga kaangtanan sa pamilya kag sa trabaho;

2. Mga instruksion nahanungud sa mabinantayon nga pangamuyo, ang maalam nga paglakat, kag mainayuhon nga paghambal.

### Bahin II: Komentaryo

**Mga Relasyon sa Pamilya kag Trabaho nga Napasad sa Biblia**

Sa Colosas 3:18-4:1, nagapamulongpulong si Pablo sa tatlo ka pares sang tawohanon nga mga kaangtanan, nga may espesipiko nga mga laygay para sa tagsatagsa. Sing talalupangdon, ang una nga grupo nga ginsambit nahanungud sa mga asawa kag mga bana. Ang ini nga pagbalay indi aksidente, kay luyag ipatudok ni Pablo nga ang pag-asawahay amo ang sadsaran sang tanan nga sahi sang tawohanon nga mga kaangtanan. Ang relasyon sa tunga sang lalaki kag babayi sa pag-asawahay tama ka importante nga topiko nga ginpatuhuyan ini ni Pablo sing pila ka beses sa bug-os niya nga mga sulat (1 Cor. 7:1-7, 27-31; 1 Cor. 11:3; kag Efe. 5:21-33).

**Relasyon sa Tunga Sang mga Asawa kag mga Bana**

Ang sogo ni Pablo sa mga asawa nga magpasakop sa ila mga bana (Col. 3:18) ginabaisan gid sing madamu. Ang kaanggid nga dinalan sa Efeso 5:22 halos pareho: “Mga asawa, magpasakop kamo sa inyo mga bana, subong nga nagakaigo sa Ginoo.” Apang, antes maghimo sang sini nga pahayag, si Pablo una nga nagsiling, “Magpasakop kamo ang isa sa isa sa pagtahud kay Cristo” (Efe. 5:21). Ang berbo nga “magpasakop” sa Efeso 5:22 wala makita sa orihinal nga teksto sa Griego apang husto ang ginhatag, base sa pagluntad sini sa Efeso 5:21. Ini nga aman nagapahangup nga ang Efeso 5:22 naangot sa Efeso 5:21 kag dapat ipaathag sa sina nga konteksto. Gani, sa isa ka kahulugan, indi lamang ang mga asawa ang ginatawag sa pagpasakop sa ila mga bana, kondi ang mga bana ginatawag man sa pagpasakop sa ila mga asawa tungud “sa pagtahud kay Cristo” (Efe. 5:21).

Ang mando ni Pablo sa mga asawa nga magpasakop sa ila mga bana indi dapat hangpon sang pagkakubos sang mga babayi. Sa baylo, “ang ginapatuhuyan diri amo nga sa boluntaryo nga pagpasakop sang iya kaugalingon sa iya bana ang asawa dapat magtan-aw sini subong ginahimo sa pagpasakop sa Ginoo, bangud sa relasyon sang pag-asawahay ang iya bana ginapakita ang Ginoo samtang ginapakita niya ang iya kaugalingon sa Simbahan”—Andrew T. Lincoln, Ephesians, tom. 42, Word Biblical Commentary (Dallas: Word, Inc., 1990), p. 368.

Talalupangdon nga sa Efeso kag Colosas, ang ginapaabut nga panimuut sang mga bana sa ila mga asawa pareho: “Mga bana, higugmaa ang inyo mga asawa” (Efe. 5:25, Col. 3:19). Samtang ang sogo sa mga asawa halos pareho sa mga kaanggid nga mga dinalan— “Mga asawa, magpasakop kamo sa inyo mga bana, subong nga sa Ginoo” (Efe. 5:22) kag “Mga asawa, magpasakop kamo sa inyo mga bana, subong nga nagakaigo sa Ginoo” (Col. 3:18)—ang sogo sa mga bana nagapakita sing kinatuhayan: “Mga bana, higugmaa ang inyo mga asawa, subong nga si Cristo man naghigugma sang iglesia kag nagtugyan sang iya kaugalingon tungud sa iya” (Efe. 5:25; tan-awa man ang Efe. 5:28), kag “Mga bana, higugmaa ang inyo mga asawa, kag dili kamo magmapait sa ila” (Col. 3:19). Sa Efeso, ang mga bana ginapaabut nga magpakita sang masakripisyohon nga gugma, pareho sang ginhimo ni Jesus para sa iglesia.

Sa Colosas, ang sogo para sa mga bana nga higugmaon ang ila mga asawa gin-updan sang dugang nga instruksion nga indi “magmapait sa ila.” Ang Griego nga tinaga sini amo ang pikrainō, nga kaanggid sa tinaga nga pikros, nga ginagamit sa paglaragway sa “kinaiya nga regular nga ginapatungud sa mapintas nga pagkaginoo.”—James D. G. Dunn, The Epistles to the Colossians and to Philemon: A Commentary on the Greek Text, New International Greek Testament Commentary (Grand Rapids: MI: Carlisle: William B. Eerdmans Publishing; Paternoster Press, 1996), p. 249. Ang mga asawa ginapaabut nga magpasakop sing boluntaryo sa ila mga bana, subong nga sila magpasakop sa Ginoo.

**Relasyon sa Tunga Sang Kabataan kag mga Ginikanan**

Ang mga instruksion ni Pablo para sa kabataan kag mga ginikanan napasad sa nagabaslanay nga mga responsibilidad, kaangay sa iya pamaagi sa mga asawa kag mga bana. Ang sogo para sa kabataan nga magtuman sa ila mga ginikanan (Col. 3:20) napasad sa ikalima nga sogo. Ini nga sadsaran maathag sa Efeso, sa diin, pagkatapos maghatag sang halos pareho nga sogo (Efe. 6:1), ginkutlo ni Pablo ang Exodo 20:12 (tan-awa ang Efe. 6:2, 3). Ang kabataan ginapaabut nga indi lamang mangin matinumanon sa ila mga ginikanan kondi mangin tuburan man sang kalipay sa ila (Hulu.15:20; Hulu. 23:24, kag iban pa).

Sa amo man, ang mga ginikanan indi dapat magpaakig sa ila kabataan. May debate kon ano ang buut silingon ni Pablo sa paggamit sang tinaga nga “magpaakig” (Col. 3:21). Walay sapayan sini, si Ellen G. White nagahatag sing paghantop sa kahulugan sini sang nagakomento sa mga pulong sang Colosas 3:21: “Nalipay gid si Satanas kon ginapaakig sang mga ginikanan ang ila kabataan paagi sa paghambal sing matigdas kag akig nga mga pulong. Si Pablo naghatag sing paandam sa sini nga punto: ‘Mga amay, dili pagpaakiga ang inyo mga kabataan agud nga indi sila mahanusbu.’ Ayhan tama gid sila ka sayop, apang indi mo sila matuytuyan sa husto nga banas kon maubusan ka sing pagpailub sa ila.”—Advent Review and Sabbath Herald, Enero 24, 1907.

**Relasyon sa Tunga Sang mga Ulipon kag mga Agalon**

Sa katapusan, ginatandug ni Pablo ang kaangtanan sa tunga sang mga ulipon kag mga agalon. Ang mga ulipon kag mga agalon ginapaabut nga tumanon ang ila mga katungdanan sono sa ila mga responsibilidad sa atubangan sang Dios. Ang mga ulipon ginahatagan sing duha ka sogo. Una, dapat sila magtuman sa ila “mga agalon. . .nga nagakahadluk sa Ginoo” (Col. 3:22). Ang dinalan nga “nagakahadluk sa Ginoo” kinaandan nga ginahangup subong sadsaran sang sogo, “sanglit nahadluk kamo sa Ginoo.” Ang mga ulipon (slaves) ukon mga bondservant dapat magdumdum nga, sa katapusan, ang ila pag-alagad sa dutan-on nga agalon nagarepresentar sang ila pag-alagad sa Ginoong Jesus (Col. 3:23, 24).

Kabaliskaran sa ginahunahuna sang madamu nga tawo, ang kahiolipnan sa una nga siglo tuhay gid sa porma nga ginahimo sa Nakatundan nga Kalibutan sining karon lang. Ang mga kinatuhayan nagalakip sang masunud: Sa panahon sang Bag-ong Katipan, “ang mga kabangdanan sa rasa wala sing papel; ang edukasyon ginpalig-on sing daku (ang iban nga mga ulipon mas edukado pa gani sang sa ila mga tag-iya) kag nagpataas sang balor sang ulipon; madamu nga ulipon ang nagakaput sang sensitibo kag mataas nga mga responsibilidad sa sosyodad; ang mga ulipon puwede magpanag-iya sang propiedad (lakip ang iban nga mga ulipon!); ang ila relihiyoso kag kultural nga mga tradisyon kaangay sa hilway nga mga tawo; walay kasogoan nga nagadumili sang pagtililipon sang mga ulipon sa publiko nga mga duug; kag (labaw sa tanan) madamu sang mga ulipon sa siyudad ukon sa panimalay man nagapaabut nga mahilway kon sila magaeded na sang 30.”—Scott Bartchy, “Slavery: New Testament,” The Anchor Yale Bible Dictionary, ed. David Noel Freedman, et al., tom. 6 (New York: Doubleday, 1992), p. 66.

Talalupangdon gid nga wala ginahimo nga lehitimo ni Pablo ang kahiolipnan, nga nahibaloan naton nga ginapakamalaut nga buhat sa bisan ano nga konteksto. Ginakilala lamang niya ang bahin sang unang-siglo nga kultura. Ang pagdula sa olihi sang kahiolipnan sang unang siglo magatuga sing daku nga epekto sa ekonomiya, bisan sa mga ulipon mismo. Sa sini nga konteksto, si Pablo nagahatag sang matigdas nga laygay sa mga tag-iya sang ulipon, nga nagapangabay sa ila nga tratuhon ang mga nagatrabaho sa ila sa makatarunganon kag nagakaigo nga paagi (Col. 4:1), bisan pa kon daw ano kabudlay ini para sa aton karon nga hangpon.

Mabinantayon nga Pangamuyo, Maalamon nga Paglakat, kag Mainayuhon nga Paghambal

Talalupangdon gid nga ang mga laygay sa Colosas 4:2-6 nagasunod sa paghinun-anon ni Pablo parte sa mga relasyon sa pamilya kag sa trabaho. Sa sining bag-o nga seksyon, ginapahayag ni Pablo ang iya kabalaka nga ang katilingban sang simbahan dapat maghatag sang maayo nga panaksihon sa publiko. Ining pagkasunod-sunod sang mga tema nagapanugda nga agud ang ebanghelyo makaimpluwensia sa mga tagagowa, dapat ini una nga magporma sang pagginawi sang mga tagasulud, ilabi na sa sulud sang mga panimalay. Sono sa mga instruksion ni Pablo sa sini nga dinalan, tatlo ka tikang ang dapat sundon agud ang ebanghelyo makalab-ot sa mga tagagowa sa makagagahum nga paagi:

**Una, mabinantayon nga pangamuyo** (Col. 4:2-4). Kon luyag naton malab-ot ang mga tawo para kay Cristo, ang pagpangamuyo tama gid ka maayo nga panugod. Mas maayo pa, ang pangamuyo amo ang pinakamaayo nga paagi sa pagsugod! Ginpangabay pa gani ni Pablo ang iglesia nga magpangamuyo, indi lamang para sa ila kaugalingon kondi para man sa iya kag kay Timoteo, agud may bukas sila nga ganhaan para sa pagwali.

**Ikaduha, maalamon nga paglakat** (Col. 4:5). Subong sang ginasiling sang New International Version, “Mangin maalamon kamo sa inyo pagpakig-angot sa mga tagagowa, kag himusli sing bug-os ang tanan nga kahigayonan.” Ang berbo nga ginbadbad nga “maglakat” sa NKJV regular nga ginagamit sa Bag-ong Katipan sa pagpakita sang pagginawi. Nga indi tumalagsahon, ini ginabadbad nga “sa pagkabuhi” ukon “sa paggawi” (tan-awa, halimbawa, ang Marcos 7:5; Roma 13:13; kag Col. 2:6).

**Ikatlo, mainayuhon nga paghambal** (Col. 4:6). Sa mainayuhon nga paghambal, mahimo nga ang buut silingon ni Pablo amo ang mga kinaiya subong sang pagkamatinahuron, pagkatam-is, kag pagkaayo, agud makatuga sing maayo nga impresyon sa mga tagagowa kag makaganyat sa ila sa ebanghelyo ni Jesus.

### Bahin III: Aplikasyon sa Kabuhi

Pamalandungi ang masunud nga mga tema. Dayon pangabaya ang imo mga estudyante nga sabton ang mga pamangkot sa katapusan sang seksion:

“Ang pamilya indi lamang grupo sang mga tawo nga nagapuyo sa idalum sang atop. Sa sina nga kahulugan ang bisan ano nga hotel ukon bilanggoan sampat na. Ang pamilya indi lang grupo sang mga tawo nga may palareho man nga ngalan. Ang mga tawo nga may amo man nga ngalan puwede nga nagapuyo sa bug-os nga pungsod kag mangin bug-os nga mga estranghero. . . . Ang pamilya indi lamang mga tawo kondi espiritu sang paghiusa. Ini espiritu nga ginapatubas paagi sa paghigugma kag pagkahidlaw, pagkadlaw kag paghibi, pag-ambit sang kalipay kag kasubo, paghimakas kag pagtahud, pagtoo kag kasadya kag kasubo, . . . pagtoo kag pagkatutum, kag kinaandan nga paghimud-os sang mapuslanon nga mga lalambuton.”—Herschel H. Hobbs, My Favorite Illustrations (Nashville, TN: Broadman Press, 1990), p. 98. Ang aton mga simbahan, bilang mga sugpon sang aton mga puluy-an, dapat mangin mga duug sa diin makita kita sang gugma, kasulhayan, pagtahud, kag madalum nga pagbatyag sang pagpasakop.

Si Jesus nagsiling, “Ako nagahatag sa inyo sing bag-ong sogo, nga maghigugmaanay kamo; subong nga ako naghigugma sa inyo, subong nga kamo man maghigugmaanay. Sa sini ang tanan nga tawo makahibalo nga kamo mga gintoton-an ko, kon maghigugmaanay kamo.” (Juan 13:34, 35). Ang mga tagsulat sang Bag-ong Katipan nagseryoso gid sini (tan-awa ang Roma 13:8; Gal. 5:14; 1 Tes. 4:9; Heb. 13:1; Sant. 2:8; 1 Ped. 1:22; 1 Ped. 4:8; 1 Juan 3:23; 2 Juan 5). Subong sang ginhimo ni Jesus, gin-angot man nanday Pablo kag Santiago ang pagbuhat sang gugma sa pagtuman sang kasogoan (tan-awa ang Roma 13:8, 10; Gal. 5:14; kag Sant. 2:8). Ang aton mga panimalay dapat mangin mga lugar sa diin ang tanan nagapahayag sini nga gugma paagi sa pangamuyo, maalam nga paglakat upud sa Ginoo, kag mainayuhon nga paghambal.

**Mga Pamangkot:**

1. Sa ano nga mga paagi ang imo simbahan sugpon sang imo puluy-an? Ano ang mahimo sang inyo simbahan agud mapalambo pa gid ang espiritu sang pamilya sa tunga sang mga miyembro sini?

2. Ang aton gugma sa isa kag isa nagapakita nga kita mga gintoton-an ni Cristo. Paano mas lubos nga mapahayag sang aton mga simbahan kag mga panimalay ining gugma?