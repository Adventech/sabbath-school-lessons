---
title:  Mga Relasyon sa Trabaho
date:   17/03/2026
---

`Basaha ang Colosas 3:22–25 kag Colosas 4:1. Ano nga mga instruksion ang ginahatag sa mga ulipon? Ano nga mga prinsipyo ang yari diri para sa mga relasyon sa trabaho sa kabilogan?`

Ang mga tawo subong nagahambal kon kaisa sang pag-ulipon bilang paagi sa pagpahigad sang pipila ka laygay sang Biblia sa nagligad, kon indi man sa pagpakahuya ukon pagpakalain sing bug-os sang Kasulatan. Apang, sa makahalam-ut nga paagi, wala ini nagabinagbinag sang maragtason nga mga konteksto sa sulud sang Daan nga Katipan nga Israel kag sang Bag-ong Katipan nga simbahan. Ang mga tawo ginhimo sa dagway sang Dios kag, kaangay sang tanan nga intelihente nga tinuga sang Dios, gindesinyo para sa kahilwayan. Ang mga kasogoan ni Moises nagdumili sa mga Israelinhon nga mangin dalayon nga mga ulipon (Deut. 15:12) kag nagbutang sang anum ka tuig bilang pinakamataas nga termino sang pag-alagad sa pagbayad sang pinansyal nga utang (Exo. 21:2–6, Lev. 25:39–43). Ang pagkaulipon sa Biblia, bisan pa makangilil-ad sa aton moderno nga paghangup, indi pareho sa makangilil-ad nga mga buhat sang pag-ulipon nga nakita sa Nakatundan nga kalibutan, nga nangin kalalat-an kag makangilidlis nga krimen batok sa katawohan.

Sa panahon sang Bag-ong Katipan, ang simbahan dapat makapanghikot sa sulud sang balayan sang kasogoan sang Roma, nga nagpasugot sa pagpanag-iya sang mga ulipon, “Apang, indi pareho sang moderno nga mga porma sang pagkaulipon, ang kasogoan sang Roma naghatag sa mga ulipon sing daku nga mga kinamatarung kag mga kahigayonan, kag ang pagtinguha nga baliskaron ang pagpanggulipon nagbutang sang kauswagan sang ebanghelyo sa katalagman.”— Clinton Wahlen, “Culture, Hermeneutics, and Scripture: Discerning What Is Universal,” sa Frank M. Hasel, ed., Biblical Hermeneutics: An Adventist Approach (Silver Spring, MD: Biblical Research Institute/Review and Herald Academic, 2020), p. 166.

Sa pagkamatuud, sa sulud sang simbahan, nga indi pareho sa mas kabilogan sa sulud sang Emperyo sang Roma, ang una nga obligasyon sang ulipon amo ang sa Ginoo. Kag ang ila mga agalon gintudloan nga tratuhon sila sing makatarunganon, “sa nahibaloan nga kamo man may Agalon sa langit” (Col. 4:1). Dugang pa, ginsogo ni Pablo si Filemon nga indi na pagtratuhon si Onesimo subong iya ulipon kondi subong iya utud (Filem. 16). Sa pagkamatuud, sa Daan kag Bag-o nga mga Katipan, ang mga tumuloo ginatawag nga mga ulipon (ukon mga alagad) sang Dios (tan-awa, halimbawa, ang Sal. 34:22; Luc. 17:10; 1 Ped. 2:16).

Bisan pa indi naton maluyagan ang kultural nga mga kahimtangan sa diin ginsulat ang pipila ka teksto sa Biblia, dapat gihapon naton batunon ang awtoridad sang teksto mismo. Kon indi, ginbutang naton ang aton kaugalingon kag ang aton kultura labaw sa Kasulatan. Ang mas maayo nga pagpili amo ang pag-usisa sang tanan nga ginasiling sang Biblia nahanungud sa topiko antes maghinakop nahanungud sa kon ano ang ginasugid sang Biblia sa aton.

`Binagbinaga kon paano ining dinalan maaplikar sa imo mga pagsinarayo sa trabaho. Paano ining mga prinsipyo makabulig sa imo bilang amo ukon empleyado?`