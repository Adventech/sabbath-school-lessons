---
title:  Mga Bana kag mga Asawa
date:   15/03/2026
---

May pipila ka hugpong sang mga instruksion para sa Cristohanon nga mga panimalay ang nalakip sa Bag-ong Katipan (tan-awa ang Efe. 5:21–6:9; Col. 3:18–4:1; Tito 2:1–10; 1 Ped. 2:18–3:7). Sing talalupangdon, ining “mga pagsulundan sa panimalay,” nga amo ang tawag sa ila, indi bug-os nga hirarkiya apang nagalakip sang mga elemento agud ang mga kaangtanan dugang nga mangin nagabaslanay kag nagapalig-onanay sa isa kag isa.

`Basaha ang Colosas 3:18, 19. Ano nga balanse ang nakita mo? Ano ang dugang nga mga laygay ang ginhatag ni Pablo sa Efeso 5:22–25, 33?`

Ang iban nga mga lalaki nagabalikwat, “Mga asawa, magpasakup kamo sa inyo mga bana” (Col. 3:18), kag mag-untat didto, apang talupangda ang importante nga mga pulong nga ginsugpon ni Pablo: “subong nga nagakaigo sa Ginoo.” Wala sing bisan diin sa Bag-ong Katipan ang nagatudlo nga ang mga babayi dapat magpasakup sa tanan nga lalaki; ukon nga ang mga asawa mangin sologoon ukon daugdaugon lamang; ukon nga sila dapat magpasakup sing bulag sa tagsa ka luyag ukon handum sang ila mga bana. Ang punto ni Pablo amo nga ang katutum sang asawa una sa Ginoo kag ikaduha sa iya bana. Ang pagkatawo sang asawa indi dapat pagatapaktapakon sang iya bana, kag indi man ang bana mangin konsyensia sang iya asawa ukon magahimo sang mga desisyon para sa iya.

Ang gugma ni Cristo sa iglesia sa paghatag sang Iya kaugalingon para sa sini nagalaragway kon paano dapat higugmaon sang mga bana ang ila mga asawa (Efe. 5:25). Mangin matutum sila bisan ano man ang matabo. Magahimo sila sang mga desisyon nga para sa kaayohan sang asawa, bisan pa nga sa kinaandan ining mga interes dapat mag-alalangay. Ang gugma nga pareho sini nagapahapos sa asawa sa pagtuman sang sogo sang Dios nga tahuron ang iya bana (Efe. 5:33).

Ang madinalag-on kag mapagros nga Cristohanon nga pag-asawahay makilal-an paagi sa positibo nga relasyon kag maayo nga paghangpanay—nagakonsultahanay sa isa kag isa, nagabinagbinagay sang mga bagaybagay nga magkaupud, kag nagahimo sang mga desisyon subong magtiayon. Kon kaisa, kon magahimo sang mga desisyon nga may daku nga implikasyon sa bug-os nga pamilya, mas nagakaigo nga ilakip ang kabataan sa sining mga paghambalanay, apang indi gid dapat magbaisay ang mga ginikanan sa atubangan nila. Pagkatapos sang amo nga proseso, kon ang bana kag asawa wala naghisugtanay, ang biblikanhon nga dalan padulong sa paghidait amo nga ang asawa mag-ugyon sa desisyon sang iya bana, basta indi ini maglapas sa Pulong sang Dios. Sa amo man nga paagi, ang kalabanan, kon indi tanan, nga bana makadumdum sang mga tion nga nalipay sila nga nagpamati sila sa ila mga asawa kag nagtuman sang ila laygay. Kon ang mag-asawa nagabuligay, mangin mas malipayon ang ila pag-asawahay.

`Paano naton malikawan sa paghimo sang, sa walay palad, nahimo na sa bug-os nga maragtas: ang pagsunod sa matahum nga mga prinsipyo nga napabutyag sa sining mga teksto kag himoon ang mga ini nga malaut?`