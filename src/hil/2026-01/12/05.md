---
title:  Pagpangamuyo Para sa Isa kag Isa
date:   18/03/2026
---

`Basaha ang Colosas 4:2–4. Ano nga mga prinsipyo para sa pangamuyo ang imo makita sa sining mga bersikulo? Ano nga mga pangabay sa pangamuyo ang ginhimo ni Pablo?`

Ang pipila sang pinakaimportante nga mga tinaga nga aton mahambal sa isa ka tawo nga nagahimakas sa nagkalainlain nga mga isyu, pamilya man ini, ikaayong lawas, pangkuwarta, ukon iban pa, amo ang “Ginapangamuyo ko ikaw.” Amo ini ang pinili nga paagi sang langit sa pagkonektar kag pagpakig-angot. “Kabahin ini sang plano sang Dios sa paghatag sa aton, bilang sabat sa pangamuyo sang pagtoo, sang mga bagay nga indi Niya pag-ihatag kon wala naton ginpangayo.”—Ellen G. White, The Great Controversy, p. 525.

Talupangda ang mabug-at kag epektibo nga mga paglaragway sang pangamuyo nga gin-gamit ni Pablo: “Padayon” (ukon magpursigi), “sing malig-on,” “nga nagabantay,” kag “may pagpasalamat”—nga nagapakita nga ini pangamuyo sang pagtoo (Col. 4:2). Ginasilingan niya kita nga magpangamuyo “sa tanan nga tion” (Efe. 6:18) kag “sa walay langan” (1 Tes. 5:17). Ang labing makatilingala, bisan pa nga “indi kita makahibalo magpangamuyo sing nagakaigo, ang Espiritu mismo ang nagapatunga tungud sa aton nga nagapakilooy nga may mga pag-ugayong nga dimamitlang” (Roma 8:26).

`Basaha liwat ang Colosas 4:3. Ano nga “ganhaan nga sa pulong” ang ayhan buksan sang Dios para sa imo agud mapaambit mo ang imo pagtoo?`

Sing talalupangdon, nangamuyo man si Pablo para sa husto nga mga tinaga nga ihambal. Kon kaisa, kon ginabasa naton ang iya mga sulat ukon ang iya mga pamulongpulong sa tulun-an sang Binuhatan, ginahanduraw naton nga ang apostol batid pirme sa paghambal, nga wala gid nagaduhaduha kon ano ang iya isiling. Apang diri nagapangabay sia sang pangamuyo agud mabantala niya ang mensahe sing maathag. (tan-awa ang Col. 4:4). Nagagamit man sia sang tama ka importante nga Griego nga tinaga (dei) sa katapusan nga dinalan sang bersikulo, nga sarang mabadbad nga “sono sa dapat ko ipamolong,” nga nagatudlo sa diosnon nga kinahanglanon sang hilikuton sa pagbantala sang ebanghelyo. Ginkilala niya ang importansia sang pagpresentar sang mensahe sa mga tawo sa pinakamataas nga lebel sang panguluhan sang Roma, lakip ang panimalay ni Cesar.

“Indi pirme kinahanglanon nga magluhod agud makapangamuyo. Palambua ang batasan sa pagpakigsugilanon sa Manluluwas kon ikaw nagaisahanon, kon ikaw nagalakat, kag kon ikaw masako sa imo adlawadlaw nga pagpangabudlay. Tuguti ang tagiposoon nga padayon nga mabayaw sa hipos nga pagpangabay para sa bulig, para sa kapawa, para sa kusug, para sa ihibalo. Dapat ang tagsa ka ginhawa isa ka pangamuyo” —Ellen G. White, The Ministry of Healing, pp. 510, 511.