---
title:  Pagpuyo Upud sa Isa kag Isa
date:   14/03/2026
---

### Basaha Para sa Pagtoon Sini nga Semana
Col. 3:18–4:6; Efe. 5:22–25, 33; Hul. 22:6, 15; 1 Ped. 2:16; 1 Tes. 5:17.

> <p>Salauluhon nga Teksto</p>
> “Magpamolong kamo sa gihapon nga may bugay, nga naunawan sing asin, agud nga makahibalo kamo kon ano ang dapat nga pagsabat ninyo sa tagsatagsa” (Colosas 4:6).

Kon ang mga tawo nagapuyo kag nagatrabaho nga nagalapitanay, nagaatubang sila sa lainlain nga mga hangkat. Ang mga kinatuhayan sang opinyon ayhan mangin kabangdanan sang mga tensyon; ayhan may magaluntad nga mga argumento. Kon mas masuod ang relasyon, mas importante nga ang mag-ugyon kag magpakigbagay sa sina nga relasyon.

Ang pinakasuod nga mga kaangtanan, siyempre, yara sa sulud sang pamilya. Ang puluy-an kon kaisa ginatawag nga “kompanya sang pamilya.” Isa ini ka makawiwili nga paagi sa paglaragway kon paano ginapalakat ang kompanya. May pat-ud nga mga pagkaanggid sa tunga sang pagpadalagan sang negosyo kag pagpadalagan sang panimalay. Dapat may pangkabilogan nga pag-ugyon sa mga kabilinggan, mga tulumuron, kag mga lalambuton. Ang tanan dapat mag-ugyunanay kag himoon sing maayo ang ila bahin agud maayo ang dalagan sang negosyo. Maaplikar man ang ini nga mga prinsipyo sa simbahan, nga sa pagkamatuud isa ka daku nga pamilya.

Sa aton dinalan para sa sini nga semana, si Pablo nagahatag sang pipila ka importante nga mga prinsipyo kon paano ang isa ka Cristohanon nga pamilya nagapanghikot sing labing maayo. Bangud ang Cristohanon nga puluy-an dapat pagadumalahan sang mga prinsipyo sang Biblia, kinahanglan nga nagapanghikot ini sing tuhay sa kinaandan nga panimalay sang Roma. Si Pablo nagahatag man sang iban pa nga mapuslanon nga mga prinsipyo nga makabulig sa nanuhaytuhay nga sosyal nga mga kaangtanan, sa sulud kag sa gowa sang puluy-an.

_*Ton-i ang leksyon sang sini nga semana sa pag-aman para sa Sabado, Marso 21._