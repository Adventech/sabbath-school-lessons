---
title:  Dugang nga Pagtoon
date:   20/03/2026
---

“Dapat mahangpan sang tagsa ka katapo sang panimalay nga may salabton sia sa paghimo sang iya bahin sa pagdugang sang kasulhayan, kahusayan, kag pagkaregular sang panimalay. Indi dapat magkontrahanay ang isa batok sa isa. Ang tanan dapat maghiliusa sa pagpakigbahin sa maayo nga buluhaton sang pagpalig-on sa isa kag isa; dapat sila magpakita sing kalolo, kalinong, pagbatas; nagahambal sa mahinay kag kalmado nga tono, nagalikaw sa kagumon; kag ang tagsatagsa nagahimo sang tanan nga masarangan sa pagpamag-an sang mga palas-anon sang iloy. . . .

“Dapat mahangpan sang tagsa ka katapo sang panimalay ang bahin lamang nga ginapaabot sa iya nga himoon nga nahiusa sa iban. Ang tanan, halin sa bata nga anum ka tuig paibabaw, dapat makahangup nga kinahanglan nila nga pas-anon ang ila bahin sang mga lulan sang kabuhi.”—Ellen G. White, The Adventist Home, pp. 179, 180.

“Dapat naton pasudlon si Cristo sa aton mga tagiposoon kag mga puluy-an kon maglakat kita sa kapawa. Ang puluy-an dapat mangin amo sono sa iya kahulugan. Dapat ini isa ka diotay nga langit sa duta, duug sa diin ang mga pagpalangga ginapalambo sa baylo nga ginapunggan sing hungud. Ang aton kalipay nagadepende sa sining pagpalambo sang gugma, simpatiya, kag matuud nga pagkamatinahuron sa isa kag isa. . . . Dapat kita magsikway sang aton kaugalingon, dalayon nga nagapangita sang mga kahigayonan, bisan sa magagmay nga mga butang, sa pagpakita sang pagpasalamat sa mga pabor nga aton nabaton sa iban, kag nagatan-aw sang mga kahigayonan sa pagdayaw kag pagpabaskug sang iban kag pagpamag-an kag pagpahaganhagan sang ila mga kasubo kag mga lulan paagi sa malolo nga kaayo kag ginagmay nga mga buhat sang paghigugma. Ining mabinalak-on nga mga pagtahud, nga, nagasugod sa aton mga panimalay, nagalab-ot sa gowa sang pamilya, nagabulig sa paghimo sang kabug-osan sang kalipay sang kabuhi; kag ang pagpatumbaya sa sining magagmay nga mga butang nagahuman sang kabug-osan sang kapaitan kag kasubo sang kabuhi.”—Ellen G. hite, Testimonies for the Church, tom. 3, pp. 539, 540.

**Mga Palamangkutanon nga Pagadiskusyunan:**

`Para sa mga mag-asawa, ano nga mga prinsipyo ang nakabulig sa inyo relasyon? Ano ang inyo laygay sa mga wala sing bana, kag paano sila dapat maghanda sa mga hangkat nga dala permi sang pag-asawahay?`

`Madamu sang mahigugmaon kag mahinangpanon nga mga ginikanan nga nagpadaku sang ila kabataan sa maayo nga Cristohanon nga mga panimalay ang masunsun nga nagaatubang kag nagalaygay sa hamtong nga mga kabataan nga nagasikway sa pagtoo. Ano nga laygay kag pagpanglugpay ang mahatag ninyo sa ila? Ano ang mas maayo nga indi pag-ihambal?`

`Binagbinaga pa gid ang laygay nga “maglakat sa kaalam.” Sa kabaliskaran, ano ang kahulugan sang paglakat sa “kabuangan” nga kabaliskaran sa kaalam? Ano ang imo naton-an halin sa nagkalainlain nga mga tion nga napang-agyan mo ang mga ini?`