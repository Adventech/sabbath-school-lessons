---
title:  Tapuson ang Pagkadutan-on
date:   09/03/2026
---

Madamu kita sang mabatian nga slogan karon: “Tapuson ang inaway!” “Tapuson ang pagpang-utud sang kagulangan!” “Tapuson ang mga armas nukleyar!” Apang ang isa nga wala pa naton mabatian amo ang “Tapuson ang pagkadutan-on!” Indi ina nagahisanto sa mga balatyagon sang aton kalibutan. Indi buut silingon ang iban nga mga slogan sayop ukon ang ila ginasakdag sayop. Malip-ot lang gid ang ila panan-aw, kon binagbinagon ang pagkalapit sang walay katubtuban. Ang aton sentro kinahanglan nga mas mataas, mas mataas sing dayon.

`Basaha ang Colosas 3:5, 6 (tan-awa man ang Roma 6:1–7). Paano naton maeksperiensyahan ang kahulugan nga mapatay sa kaugalingon kag sa pagkadutan-on kag buhi sa “mga butang sa ibabaw” (Col. 3:1)?`

Bisan pa napatay kita sa espirituwal upud kay Cristo, ang aton “mga katapo”—buut silingon, ang mga pagsulay nga ginapresentar sa aton sang aton lawas kag hunahuna—kinahanglan patyon.

Apang dapat naton mahangpan ang duha ka butang nga may kaangtanan sa sini nga sogo.

Una, sa Colosas 3:1, ang Griego nga porma nga gin-gamit ni Pablo nagapati nga kita, sa pagkamatuud, nabanhaw upud kay Cristo. Ikaduha, ang sogo sa Colosas 3:5 resulta sa sinang kamatooran (“Busa”). Mapatay naton ang dutan-on nga mga butang (pagkamakihilawason, kahigkuan, kailigbon, malaut nga handum, pagkamahamkunon, kag iban pa) bangud lamang nga kita ginbanhaw upud kay Cristo kag may Iya espirituhanon nga kabuhi kag gahum sa pagdula sining mga butang halin sa aton mga hunahuna kag mga kabuhi.

Sing makawiwili, ang isa pa ka pagluntad sa Griego sang amo man nga dinalan makita sa Colosas 3:6, “ang kasingkal sang Dios,” yara sa Roma 1:18. Ang Dios “nagatugyan” sa mga tawo sa ila kaugalingon nga malaut nga mga dalanon, kag gani ang Iya kaakig “nagaabut” man (tan-awa ang Bug. 6:16, 17) “sa mga anak sang pagkadimatinumanon” (Col. 3:6). Sa Roma 1:18, si Pablo nagatuhoy sa “pagkadidiosnon kag pagkadimatarung,” nga ginapaanggid ang “kahigkoan” (nga nagagamit sang amo man nga Griego nga tinaga nga makita sa Colosas 3:5) sing espesipiko gid sa mga tawo nga nagapatuyang sa “mga kailigbon sang ila mga tagiposoon sa kahigkoan, sa pagpakahuya sang ila mga lawas” (Roma 1:24).

Paano nila ginapakahuy-an ang ila mga lawas? Una, bangud nagapangindi sila sa pagkilala sa Manunuga apang paagi man sa “mga balatyagon nga makahuluya. Ang ila kababayin-an nagbaylo sang mga paggamit nga kinaugali sa mga batok sa kinaugali, kag sa amo man nga bagay ang kalalakin-an nagabiya sang kinaugali nga mga paggamit sang mga babayi kag nasonog sa ila kailigbon sa isa kag isa, ang mga lalaki sa mga lalaki nagabuhat sang makahuluya” (Rom. 1:26, 27).

`Paano naton ginasunod ang mga pulong nga “patya ninyo ang dutan-on sa inyo” (Col. 3:5)?`