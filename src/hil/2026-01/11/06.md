---
title:  Nagakabuhi sa Bag-o nga Kabuhi
date:   12/03/2026
---

Ang kabalaka ni Pablo para sa paghidait kag paghiusa sa simbahan makita sing maathag sa katapusan nga mga bersikulo sang Colosas 3. Ginlantaw na naton ang paghidait sang Dios sa pila ka detalye (tan-awa ang Leksyon 7). Indi kaangay sa pax Romana, ang pax Christi indi paghidait nga ginapilit patuman halin sa gowa kondi amo ang “paggahum” sa aton halin sa sulud. Mahimo lamang ina kon si Cristo ang may kontrol.

`Basaha ang Colosas 3:16, 17. Ano gid bala ang nagapasarang kay Cristo nga magkontrol, kag ano ang papel sang musika sa sini tanan?`

Ang lenguahe makalaragway gid. Ginalaragway sini ang pulong ni Cristo nga nagapuyo sa aton. Nagakatabo ini kon ginabasa naton sing maayo ang Biblia agud makapamati kag makatoon halin sa kaalam sang Dios. Maathag nga, bisan ang Griego nga teksto medyo indi maathag, ang musika may importante nga papel “sa nagatinudloay kag nagalinaygayay kamo” (Col. 3:16).

Pero indi lang bisan ano nga musika. Si Pablo nagagamit sing espesipiko gid nga terminolohiya diri kag sa Efeso 5:19: “sa salmos kag mga ambahanon kag mga kalantahon nga espirituhanon.”

Bisan pa indi kita makasiguro, daw may kinatuhayan diri sa tunga sang nagaluntad nga koleksyon sang mga salmo sa Daan nga Katipan kag sang nagadamu nga koleksyon sang mga himno sa Bag-ong Katipan. Ang “mga kalantahon nga espirituhanon” ayhan mas pangkabilogan nga termino para sa bisan ano nga ambahanon sang pagdayaw nga may kaangtanan sa espirituhanon nga kabuhi ukon kabuhi sang simbahan. Ang mga pulong sang mga ambahanon amo ang paagi sa pagtudlo sang kamatooran kag paghatag sang instruksyon sa pagkabuhi sang bag-o nga kabuhi sang Cristiano. Ang bantug nga mga himno sang nagligad nga pila ka siglo may makagagahum kag makabalaskug nga mga mensahe sang paglaum kag pasalig, nga kinahanglanon gid sa kalibutan nga sing mahapos nagaguyod sa aton tanan paidalum.

Gamhanan ang inpluwensia sang musika. Ang pagkutingting ni David sang arpa may makaulumpaw nga epekto kay Haring Saul (1 Sam. 16:23). Apang sang nangin karibal niya si David, naakig kag nagkaugot gid si Saul (1 Sam. 18:10, 11). Ang makapakalma nga klasikal nga musika napamatud-an sa klinikal nga pagtoon nga makapanubo sang kabalaka, makapauswag sang ikasarang sang utuk, makahatag sang dugang nga pagpahunayhunay, makapahaganhagan sang kasakit, kag makapasangkad sang pag-abyahanay.

Sin-o sa aton ang wala makakita mismo sang mabaskug nga inpluwensia sang musika, maayo man ukon malain, sa aton mga balatyagon kag mga panghunahuna? Ang musika—ang husto nga musika—makapalig-on kag makapabaskug sang aton espirituhanon nga kabuhi.

`Ginasilingan kita nga bisan ano ang aton pagahimoon, “himoa ang tanan sa ngalan ni Ginoong Jesus” (Col. 3:17). Makasiling ka gid bala nga ginahimo mo ina? Kon indi, paano ka magbag-o; buut silingon, ano ang dapat mo untatan kon indi mo ini mahimo sa ngalan sang Ginoo?`