---
title:  Mga Komento Sang Mga Manunudlo
date:   13/03/2026
---

### Bahin I: Kabilogan nga Panan-aw

**Sadsaran nga Teksto:** Colosas 3:14

**Sentro Sang Pagtoon:** Col. 3:1-17

Sa Colosas 3:1-17, ginahinun-anon ni Pablo ang mga kinaiya sang matuudtuud nga Cristohanon nga kabuhi. Ginahatagan niya sang importansia ang paghiliusa sang mga tumuloo kay Cristo. Ang amo nga paghiliusa nagakahulugan nga ang tumuloo nagapakigbahin sa kabuhi, kamatayon, pagkabanhaw, kag paghimaya ni Jesus. Ginasugid sing detalyado ni Pablo ang ini nga ideya paagi sa pagsiling nga si Cristo amo ang aton kabuhi (Col. 3:4). Napatay kita upud sa Iya. Ang aton kabuhi natago upud sa Iya sa Dios (Col. 3:3). Ginbanhaw kita upud sa Iya (Col. 3:1). Gani, dapat naton “pangitaon ang mga butang sa ibabaw, diin si Cristo nagalingkod sa too sang Dios” (Col. 3:1), nga nagapahangup nga nagahari kita upud sa Iya (tan-awa ang Roma 5:17).

Ang tema sang “paghiliusa kay Cristo” topiko nga ginhambalan sa iban nga bahin sang Bag-ong Katipan. Sa pagkamatuud, ini nga panudlo nagahalin kay Jesus (Juan 15:5). Si Pablo, sa pagpatuhoy sa madalum nga kaangtanan sang tumuloo kay Cristo, nagagamit sang dinalan nga “kay Cristo” (tan-awa, halimbawa, ang Roma 6:11; 2 Cor. 5:17, sa tunga sang madamu pa nga dinalan). Si Pablo nagapanugda man nga ang kabuhi sang matuud nga tumuloo, sa isa ka kahulugan, isa ka “sulitsulit” sang misyon ni Jesus. Gani, bilang mga sumulunod ni Jesus, dapat kita maglakat subong sang paglakat ni Jesus (1 Juan 2:6). Ang aton daan nga kaugalingon nalansang upud kay Cristo (Roma 6:6; Gal. 2:20). Napatay kita upud sa Iya (Roma 6:5) kag ginlubong upud sa Iya (Roma 6:4, Col. 2:12). Ginbanhaw kita upud sa Iya (2 Cor. 4:14; Col. 3:1) kag nagpungko upud sa Iya sa langitnon nga mga duug (Efe. 2:6).

Ang leksyon sa sini nga semana nagapatalupangud sang duha ka dalagku nga tema:

1. Ang matuud nga tumuloo amo ang nag-ilis sang dutan-on nga panghunahuna pakadto sa langitnon nga panghunahuna.

2. Ang matuud nga tumuloo nagapakita sang mga kinaiya sang isa ka bag-o nga kabuhi kay Cristo.

### Bahin II: Komentaryo

**Ilustrasyon**

“Sa dumaan nga mga pader sang Roma ang palitada kaangay katig-a sang mga bato. Gani, ang bug-os nga pader daw subong lang sang isa ka pader; dapat mo dugmukon anay ang palitada antes mo malab-ot ang pader. Amo man ang matuud nga tumuloo: nagapahuway sia sa iya Ginoo tubtub nga nagadaku sia sa Iya, tubtub nga mangin isa sia kay Jesus paagi sa buhi nga paghiusa, nga daw halos indi mo mahibaloan kon diin nagatapos ang sadsaran kag diin nagasugod ang tinukud: kay ang tumuloo mangin tanan kay Cristo, subong nga si Cristo mangin tanan sa tanan sa iya.”—Charles H. Spurgeon, “Faith’s Sure Foundation,” sa The Metropolitan Tabernacle Pulpit Sermons, tom. 24 (London: Passmore & Alabaster, 1878), p. 463.

**Dutan-on nga Panghunahuna Batok sa Langitnon nga Panghunahuna**

Sa Colosas 3:1-11, ginapahayag ni Pablo ang kinatuhayan sa tunga sang bag-o nga kabuhi kay Cristo kag sang daan nga kabuhi upud ang iya unudnon nga mga kailigbon. Ginasugdan ni Pablo ang seksyon paagi sa dinalan, “Kon nabanhaw kamo upud kay Cristo” (Col. 3:1). Apang, wala sing duhaduha nahanungud sa pagpakigbahin sang tumuloo sa pagkabanhaw ni Cristo. Sa pagkamatuud, ang dinalan mahimo badbaron, “Kon ginbanhaw kamo upud kay Cristo, kag ginbanhaw kamo.” Ini nga dinalan nagakompleto sang panghunahuna nga ginpakilala sa Colosas 2:20: “Kon napatay kamo upud kay Cristo.” Si Pablo nagapangatarungan nga bangud ang mga taga-Colosas napatay upud kay Cristo (Col. 2:20) kag nabanhaw upud sa Iya (Col. 3:1), dapat sila magkabuhi sono sa sini. Talalupangdon gid nga ang pulong nga “nabanhaw” yara sa passive voice sa Ingles kag sa Griego. Ang paggamit sang passive voice nagapakita nga ang bag-o nga kabuhi kay Cristo indi resulta sang tawohanon nga mga hinimoan kondi ang pagpanghikot sang Dios sa tagiposoon. Ang ini nga prinsipyo nagatadlong sa panudlo nga ang mga tawo makalab-ot sang kaluwasan paagi sa ila kaugalingon nga mga panikasug.

Sa nauna nga mga bersikulo sang Colosas 3, ginapalip-ot ni Pablo ang konsepto sang bag-o nga kabuhi kay Cristo paagi sa dinalan nga “mga butang sa ibabaw” (Col. 3:1, 2; sa Griego, ta anō). Sa kabaliskaran, ang daan nga kabuhi ginalaragway paagi sa kaanggid nga dinalan, “mga butang sa duta” (tan-awa ang Col. 3:2, 5; sa Griego, ta epi tēs gēs). Mabaskug nga ginalaygayan ni Pablo ang iya mga tagpalamati nga himoon ang duha ka butang nga may kaangtanan sa mga butang sa ibabaw. Dapat nila pangitaon ang mga ini (Col. 3:1) kag ipahamtang ang ila hunahuna sa mga sini (Col. 3:2). Ang Griego nga tinaga nga ginbadbad bilang “ipahamtang ang inyo mga hunahuna” amo ang phroneō. Ini nga termino nagapakita sang buhat sang paghunahuna (tan-awa sa Roma 12:3; 1 Cor. 4:6; Fil. 1:7; Fil. 3:15). Sa iban nga mga pulong, si Pablo nagasiling nga ang langitnon nga mga butang dapat magpuno sang aton mga panghunahuna. Ang Colosas 3:1-4, nga nagapakilala sang bag-o nga seksyon, napuno sang mga pagsambit kay Cristo: Nabanhaw kita upud kay Cristo (Col. 3:1), si Cristo yara sa too sang Dios (Col. 3:1), ang aton kabuhi natago upud kay Cristo (Col. 3:3), kag si Cristo amo ang aton kabuhi (Col. 3:4). Para kay Pablo, ang pagpangita kag paghunahuna nahanungud sa mga butang sa ibabaw pareho sa pagkabuhi para sa, kag paagi, kay Cristo tubtub sa adlaw nga mag-ambit kita sa Iya himaya (Col. 3:4).

Ang pagkabuhi para kay Cristo nagakahulugan nga mangin patay sa dutan-on nga mga butang (Col. 3:2, 3). Agud mangin maathag gid ang ini nga punto, si Pablo nagahatag sang listahan sang mga bisyo nga dapat likawan sang mga tumuloo bisan ano pa ang matabo (Col. 3:5). Dugang pa niya ginasambit nga “bangud sini sa ila ang kasingkal sang Dios nag-abut sa mga anak sang pagkadimatinumanon” (Col. 3:6). Sa sining duha ka bersikulo, ginalaragway ni Pablo ang daan nga kabuhi antes sang pagliso. Ang mga anak sang pagkadimatinumanon amo ang mga nagapangita sang dutan-on nga mga butang kag nagapahamtang sang ila mga hunahuna sa sini. Nagasumpaki ini sa panimuut sang mga napatay sa kaugalingon kag nabanhaw upud kay Cristo.

Agud dugang nga makilala ang daan nga kabuhi, si Pablo nagapresentar sang ikaduha nga listahan sang mga bisyo: “Kaakig, kasingkal, malain nga hunahuna, pasipala, malaw-ay nga pololongon sang inyo baba,” kag mga kabutigan (Col. 3:8, 9). Ginatawag ni Pablo ang tawo nga nagakabuhi sono sa “mga butang sa duta” bilang “daan nga kinaugali” ukon tawo (Col. 3:9) kag ang tawo nga nagakabuhi sono sa mga butang sa ibabaw (Col. 3:1) bilang “bag-o nga kinaugali” ukon tawo (Col. 3:10). Ang kinatuhayan sa tunga sang duha labi pa nga ginapadaku paagi sa mga berbo nga “ubahon” (halin sa Griego nga apekdyomai) kag “isuklob” (halin sa Griego nga endyō). Si Pablo nagagamit sang isa ka hampang sang mga tinaga (wordplay) agud ipadaku ang isa ka importante nga kamatooran sa Biblia: ang tigulang nga tawo nawili sa iya mga binuhatan (Col. 3:9), samtang ang bag-o nga tawo “ginabag-o sa ihibalo sono sa larawan sang nagtuga sini” (Col. 3:10). Dugang pa, ang apostol nagahatag sing dugang nga paghangup kon ano ang bag-o nga kabuhi kay Cristo.

**Mga Kinaiya Sang Bag-o nga Kabuhi kay Cristo**

Ginasugdan ni Pablo ang bag-o nga seksyon sa Colosas 3:12-17 paagi sa tinaga nga “gani.” Sa paggamit sining termino sa umpisa sang bag-o nga seksyon, ginapakita ni Pablo nga ang mga laygay sa Colosas 3:12-17 dapat tamdon bilang epekto, ukon resulta, sang iya ginpaathag sa Colosas 3:1-11. Ang mga nagapangita sang mga butang sa ibabaw kag nagahunahuna nahanungud sa mga sini, sono sa Colosas 3:1, 2 (kag nabag-o sa espirituhanon, subong sang ginsimbolo sang bag-o nga tawo sa Colosas 3:10), ginalaragway karon subong “mga pinili sang Dios, balaan kag hinigugma” (Col. 3:12).

Sono kay Pablo, ang matuud nga tumuloo amo ang nagahuklas sang pipila ka butang (Col. 3:8) agud makasul-ub sang iban nga mga butang, pareho sang “pagkaawa, pagkalolo, pagkakubus, pagkamapinailubon, kag pagkamabinatason” (Col. 3:12). Samtang ang kabuhi sang tigulang nga tawo ginakilala paagi sa pagbinutigay “sa isa kag isa” (Col. 3:9; halin sa Griego nga allelōn), ang kabuhi sang bag-o nga tawo ginakilala nga “nagapainumuray” sa isa kag isa (Col. 3:13; halin man sa Griego nga allelōn) kag “nagpatawad sa inyo” (Col. 3:13). Apang, siling ni Paul, “sa ibabaw sini sa ila tanan [nga amo, ang listahan sang mga birtud sa Col. 3:12, 13], isul-ub ninyo ang paghigugma, nga amo ang higut sang kahimpitan” (Col. 3:14, ang pagpatalupangud gindugang). Ginapahangup ni Pablo nga ang iban nga mga birtud maikabuhi lamang naton kon ang gugma nagabugkos sang mga relasyon sa sulud sang iglesia. Sa iban nga mga pulong, si Pablo nagasiling nga kon kita nagahigugma, nagapakita kita sang pagkaawa, pagkalolo, pagkakubus, pagkamapinailubon, kag pagkamabinatason” (Col. 3:12). Nagapainumuray man kita sa isa kag isa kag nagapatawad sa isa kag isa (Col. 3:13). Daw ano ka gamhanan nga pahayag!

Ang bag-o nga kabuhi kay Cristo ginalaragway man paagi sa presensia sang paghidait sang Dios (Col. 3:15). Ini nga paghidait sa sulud sang katilingban sang simbahan mahimo lamang bangud kay ang Dios nagpasag-uli sang tanan nga butang sa Iya kaugalingon paagi kay Cristo, nga “nagapakighidait paagi sa dugo sang iya cruz” (Col. 1:20). Sa iban nga mga pulong, ang paghidait sa tawohanon nga mga kaangtanan resulta sang paghidait sa Dios.

Sa katapusan, ang bag-o nga kabuhi kay Cristo nagalakip sang walay nagauntat nga pagsunod sa Pulong ni Cristo (Col. 3:16). Paagi sa pagsiling nga “papuy-a ang polong ni Cristo sa inyo sing mabuganaon, sa nagatinudloay kag nagalinaygayay kamo, sa bug-os nga kaalam” (Col. 3:16, ang pagpatalupangud gindugang), ginapahangup ni Pablo nga ang mga panudlo ni Jesus dapat magasakop sang aton bug-os nga kabuhi. Ang ini nga pahayag kaanggid gid sa isa nga makita sa Colosas 1:28: “Sia ginabantala namon, nga nagapaandam sa tagsa ka tawo kag nagapanudlo sa tagsa ka tawo sa bug-os nga kaalam, agud nga amon mapaatubang nga hamtong ang tagsa ka tawo kay Cristo” (ang pagpatalupangud gindugang). Tatlo ka importante nga butang ang matalupangdan, nga napasad sa pagkaanggid sining duha ka bersikulo. Una, si Cristo kag ang Iya mga panudlo indi mahamulag sa kahulugan nga indi posible nga batonon si Cristo nga indi pagbatonon ang Iya mga panudlo. Ikaduha, ang katuyoan sang proklamasyon amo ang pagpresentar agud “mapaatubang nga hamtong ang tagsa ka tawo kay Cristo” (Col. 1:28). Ikatatlo, ang mga tawo nga nakaeksperiensya sang matuud nga pagbag-o nalakip sa misyon. Ginatapos ni Pablo ang iya mga panudlo sa Colosas 3:1-17 paagi sa nagasumaryo nga panghunahuna: ginapahangup niya nga yadtong nagakabuhi sing bag-o nga kabuhi nagahimo sang tanan nga butang “sa ngalan ni Ginoong Jesus, nga nagapasalamat sa Dios nga Amay paagi sa iya” (Col. 3:17).

### Bahin III: Aplikasyon sa Kabuhi

Pamalandungi ang masunod nga mga tema. Dayon pangabaya ang imo mga estudyante nga sabton ang mga pamangkot sa katapusan nga seksion:

Ang pagpamatuud nga si Cristo amo ang aton kabuhi (Col. 3:4) wala sing duhaduha amo ang isa sa labing talalupangdon nga mga pahayag sa Biblia. Kon si Cristo ang aton kabuhi, kon wala Sia “wala kamo sing mahimo” (Juan 15:5), kag paagi sa Iya “makahimo ako sang tanan nga butang” (Fil. 4:13). Kon si Cristo ang aton kabuhi, ang Iya bugay tuman para sa aton (2 Cor. 12:9). Kon si Cristo amo ang aton kabuhi, kita “ginlansang” upud sa Iya, kag wala na kita nagakabuhi, kondi nagakabuhi Sia sa aton (Gal. 2:20).

Si Pablo nagahambal nahanungud sa madalum nga relasyon kay Cristo nga nagapakigbahin kita sa Iya kabuhi, kamatayon, pagkabanhaw, kag paghimaya. Agud ipadaku ini nga katunayan, ang apostol pirme nagagamit sang dinalan nga “kaupud ni Cristo” (makapito ka beses!) sa bug-os niya nga sulat sa mga taga-Colosas. Gani, napatay kita (Col. 2:20), nalubong (Col. 2:12), nabanhaw (Col. 2:12; Col. 3:1), nabuhi (Col. 2:13), kag natago (Col. 3:3) upud kay Cristo, sa paagi nga kita “magapahayag kaupud niya sa himaya” (Col. 3:4, ang pagpatalupangud gindugang).

“Sa pila ka makatalanhaga nga paagi, ang tagsa ka tumuloo kay Cristo nahiusa kay Cristo, amo nga ang iya kamatayon aton, ang iya lubong aton, ang iya bag-o nga kabuhi aton, ang iya posisyon sa langit aton, kag ang iya mahimayaon nga pagbalik aton. . . . Kon kita mangin ‘isa ka espiritu’ kay Cristo, ang aton mga utang igasaylo sa iya, kag ang iya mga pagkabutang igasaylo sa aton.”—“Christ, Your Life: Colossians 3:4,” sa Devotions on the Greek New Testament: 52 Reflections to Inspire & Instruct, eds. J. Scott Duvall and Verlyn D. Verbrugge (Grand Rapids, MI: Zondervan, 2012), pp. 102, 103. Wala na sing makahatag sa aton sing mas madalum pa nga pagbatyag sang pagkasakop sang sa aton paghiusa kay Cristo!

**Mga Pamangkot:**

1. Si Cristo amo ang aton kabuhi. Ano ang ginapanugda sa aton sining talalupangdon nga pahayag nahanungud sa sahi sang kaangtanan nga aton angkunon, kag dapat gid nga angkunon, kay Cristo?

2. Ano ang buut silingon sang pagpakigbahin sa kabuhi, kamatayon, pagkabanhaw, kag paghimaya kay Cristo? Paano ka magapakigbahin sa sini nga mga butang sa imo kabuhi subong?