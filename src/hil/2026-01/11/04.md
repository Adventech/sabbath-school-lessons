---
title:  Nabag-o sa Ihibalo
date:   10/03/2026
---

`Basaha ang Colosas 3:6–11. Paano nagapadayon si Pablo sa sini nga pagkapasunodsunod sang panghunahuna?`

Ang una nga mga pulong sang Colosas 3:8 nagapatimaan sang dramatiko kag pat-ud nga pagbag-o halin sa kamatayon pakadto sa kabuhi: “Apang karon.” Ang tinaga nga “karon” sa Griego mabaskug kag matigdas. Karon, kon sayoron, bangud kay nabanhaw ka kaupud kay Cristo kag nagapangita sang mga butang nga yara sa ibabaw, ang imo kabuhi karon amo ang pagpakita sang maathag nga kinatuhayan sa imo anay kabuhi. Sa pagpatay sang kon ano “ang dutan-on sa inyo” (Col. 3:5), “karon panghuklas kamo sini tanan: kaakig, kasingkal, malain nga hunahuna, pasipala, kag malaw-ay nga pololongon sang inyo baba” (Col. 3:8).

Ang kaakig kag kasingkal pareho nga makalaragway sang matarung nga sabat sang Dios sa sala (nga naton-an kahapon) subong man para kay Jesus (Mar. 3:5; Bug. 6:16). Sa kabaliskaran, ginapalig-on kita nga “magmadagmit sa pagpamati, magmahinay sa paghambal, magmakuli sa pagpangakig, kay ang kaakig sang tawo wala nagahikot sang pagkamatarung sang Dios” (Santiago 1:19, 20). Ang malain nga tuyo nagahandum sang kalamidad sa iban. Ang pagpasipala gindesinyo sa pagpakahuya. Ginapakamalaut man ni Pablo ang mapasipalahon kag binastos nga mga pulong. Sa katapusan, ang pagbinutig sa isa kag isa ginadumilian (ipaanggid ang Lev. 19:11, 18), “kay nauba ninyo ang daan nga kinaugali upud ang mga buhat sini” (Col. 3:9).

`Ano ang buut silingon ni Pablo sang “daan nga tawo” nga tuhay sa “bag-o nga tawo”? Tan-awa ang Roma 6:6 kag Efeso 4:22–24.`

Ang mga berbo nga ginagamit ni Pablo para sa sini nga pagbag-o halin sa daan pakadto sa bag-o nagapatuhoy sa panapton, nga daw subong bala nga ang isa nag-uba sang daan kag mahigko nga mga panapton kag napanaptan sang bag-o kag puti nga mga panapton (ipaanggid ang Zac. 3:4). Ang kaanggid nga daan/bag-o nga kinatuhayan nahimo nahanungud sa daan kag bag-o nga mga kasugtanan, nga ginakilala paagi sa external nga sulat sang kasogoan kag paagi sa kasogoan nga ginsulat sang Espiritu sa tagiposoon (2 Cor. 3:4–18).

Ining mga metapora nagalaragway sang pagliso kag ang mga epekto sini, nga ginatawag ni Pablo nga “bag-o sia nga tinuga” (2 Cor. 5:17). Kita “ginbag-o sa ihibalo sono sa larawan nga nagtuga sini [Cristo]” (Col. 3:10), nga amo ang dagway sang indi makita nga Dios (Col. 1:15). Ang pag-angkon sang ihibalo parte kay Cristo paagi sa Iya Pulong nagabag-o sa aton “ginabalhin sa iya kaangay gikan sa isa ka himaya pa himaya” (2 Cor. 3:18). Ginabutang kita sini labaw sa tanan nga etniko, geograpiko, kag sosyal nga mga dulunan (Col. 3:11), tungud kay kita mga banwahanon sang mas mataas nga ginharian.