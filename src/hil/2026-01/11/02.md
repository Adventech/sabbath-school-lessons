---
title:  Langitnon nga Panghunahuna
date:   08/03/2026
---

`Basaha ang Colosas 3:1–4. Ano nga kahimtangan ang ginapakita ni Pablo nga kinahanglanon agud mangin langitnon ang aton panghunahuna? Ano sa banta mo ang kahulugan sini?`

Halin sa putukputukan sang bukid, posible nga makita ang malapad nga talan-awon sa palibot mo. Sugod pa sang una, ang mga bukid masami nga ginakadtuan sang mga nagapangita sang mas masuod nga eksperiensya sa Dios (tan-awa ang Sal. 121:1, 2). Bisan ang mga bukid nga ginhimo sang tawo, nga ginatawag mga ziggurat, gintukud sang mga pagano para sa kaanggid nga katuyoan—agud makigkita sa mga dios. Sing makawiwili, ang siyudad sang Ur, nga gintawgan si Abram nga biyaan, may tuman ka daku nga ziggurat nga makita pila ka kilometro sa palibot. Apang ang pagbag-o sang kataason sini indi gid makapapalapit sa bisan kay sin-o palangit sa espirituhanon nga kahulugan. Indi gid ini mahimo sang tawo.

Sa baylo, paagi lamang sa milagro sang bugay, sa diin napatay kita kaupud ni Cristo kag nabanhaw kaupud Niya (malaragwayon nga ginlarawan paagi sa bunyag ukon bautismo [Col. 2:12, 13]), posible nga mapalapit kita sa langit.

Talupangda nga halin sa umpisa sang Colosas 3 ang sulitsulit nga pagpatalupangud amo ang kon ano ang yara sa ibabaw, nga amo, kon ano ang yara sa langit: “mga butang sa ibabaw,” “diin si Cristo,” “mga butang sa ibabaw,” “upud kay Cristo sa Dios,” “kaupud niya sa himaya” (Col. 3:1–4).

Matuud gid nga madamu sa Cristohanon nga kabuhi ang indi mapaathag. Paano gid ang isa ka tawo “mapatay” kag “mabanhaw” kon, sa tanan nga dagway, sia amo man nga tawo kag wala sing amo sina nga kabuhi-kag-kamatayon nga eksperiensya? Madamu ang wala sing kahulugan sa kinaugali nga hunahuna, nga wala mainpluwensiahan sang Balaan nga Espiritu. Apang para sa mga may espirituhanon nga panghunahuna, bangud nabaton nila ang bag-o nga tagiposoon nga ginsaad sang Dios, ang kamatayon sa sala kag ang pagkabanhaw kaupud ni Cristo amo ang matuud nga mga reyalidad. Subong sang ginapamatud-an sang kalantahon: “Ginapamangkot mo ako kon paano ko nahibaloan nga nagakabuhi Sia? Nagakabuhi Sia sa sulud sang akon tagiposoon.”

Walay sapayan sini, si Pablo nagahatag sining mga sogo bangud may dalayon nga kinahanglanon para sa pagbag-o liwat sining espirituhanon nga kabuhi (tan-awa ang 2 Cor. 4:16). Sa pagkamatuud, puwede kita mahulog kag madula! Kag indi gid kita luwas sa pagsulay sa sining kabuhi.

Gani, aton pangitaon adlawadlaw “ang mga butang sa ibabaw” (Col. 3:1). Ang aton walay katubtuban nga kabuhi “natago upud kay Cristo sa Dios” (Col. 3:3), apang ang gowa nga pagpakita sang sina nga kabuhi indi matago.

`Diin ang imo mga panghunahuna: sa masami sa ibabaw ukon sa masami sa idalum? Kon ang naolihi, paano mo mabag-o ang ila direksyon?`