---
title:  Kinaiya Sang Bag-o nga Kabuhi
date:   11/03/2026
---

Nga nalaragway ang malain nga mga batasan kag negatibo nga mga kinaiya nga ginakuha kag ginasikway kon magakadto kita kay Cristo, si Pablo nagapadayon sa positibo—kaangay sang pagsaylo halin sa kadulum pakadto sa kapawa.

`Basaha ang Colosas 3:12–14. Paano ginalaragway ang mga tumuloo kag paano sa banta mo ini nagahilabot sa mga kinaiya nga dapat nila “isuksok”?`

Kaangay sang Israel, nga gintawag sang Dios nga mangin Iya pinasahi nga katawohan kag magpabanaag sang Iya kinaiya, ang mga tumuloo kay Jesus amo ang “mga pinili sang Dios” (Col. 3:12). Apang, indi tanan nagakabuhi sono sa sini nga pagtawag. Subong sang ginsiling ni Jesus, “Madamu ang ginatawag, apang pila lamang ang ginapili” (Mat. 22:14, ipaanggid ang Mat. 24:22, 24, 31). Ang mga pagpatuhoy ni Pablo sa mga pinili may kaanggid nga kahulugan (Roma 8:33; 2 Tim. 2:10). Subong man, pareho sang Israel, ang mga tumuloo “ginahigugma” sang Dios kag “balaan” (Deut. 7:6–8). Ini nga pribilehiyo may importante nga responsibilidad: “agud nga mapakita ninyo ang gamhanan nga mga buhat sang nagtawag sa inyo gikan sa kadudulman pakadto sa iya kalatingalahan nga kapawa” (1 Ped. 2:9). Kag ginahimo naton ina paagi sa kon paano kita nagakabuhi subong.

Ang walo ka kinaiya nga ginsambit ni Pablo grabe gid! “Tagiposoon sang pagkaawa, pagkalolo, pagkakubus, pagkamapinailubon, kag pagkamabinatason, nga nagapinaumuray kag nagapinatawaray. . . . Kag sa ibabaw sini sa ila tanan isul-ub ninyo ang paghigugma” (Col. 3:12–14). Magahalin lamang ang mga ini sa tagiposoon nga nahiusa kay Cristo, bangud kay ginalaragway sang mga sini ang Iya kinaiya kag kon paano Niya kita ginpakig-angotan. Dapat naton patawaron ang iban “subong nga ang Ginoo nagpatawad sa inyo” (Col. 3:13). Ang gugma amo ang “higut sang kahimpitan” (Col. 3:14), bangud ang Iya gugma sa aton amo ang nagahigut sa aton sa Iya kag nagapahanugot sa aton nga higugmaon sing matuud ang iban (1 Juan 4:11, 12).

Ini nga mga kinaiya nagaapektar sa aton mga relasyon sa duha ka paagi. Una, ang pagpakita sing gugma, kalooy, kaayo, kag pagpatawad sa iban nagapakamaayo sa aton kag sa iban. Makalilipay ang maghigugma kag magpakamaayo sa iban. Ang mga tawo kinaandan nga magasabat sa aton sing may paghigugma kag pagpakamaayo man, kag padayon naton nga mabaton ang kalooy kag kapatawaran sang Dios (Mat. 5:7; Mat. 6:14). Ikaduha, kag mas importante, nagahimaya ini sa Dios kag nagapaengganyo sa iban nga magtoo kag magsunod kay Jesus, bangud ginapakita sini ang gahum sang diosnon nga grasya. “Wala na sang inpluwensia nga makapalibot sa tawohanon nga kalag nga tuman kagamhanan sang sa inpluwensia sang indi maiyaiyahon ukon indi makagod nga kabuhi. Ang pinakamabaskug nga argumento nga pabor sa ebanghelyo amo ang mahigugmaon kag hiligugmaon nga Cristohanon.”—Ellen G. White, The Ministry of Healing, p. 470.

`Maayo bala ang imo pagpresentar kay Jesus paagi sa imo pagtratar sa iban, ilabi na yadtong indi maayo sa imo?`