---
title:  Dugang nga Pagtoon
date:   13/03/2026
---

“Kon ang Espiritu sang Dios nagakontrol sang hunahuna kag tagiposoon, ang naliso nga kalag indi makapugong sa pagkanta; kay narealisar niya nga sa iya inagihan ang saad sang Dios natuman, nga ang iya paglapas ginpatawad, ang iya sala natabunan. Nagpakita sia sang paghinulsul sa Dios tungud sang paglapas sang diosnon nga kasogoan, kag pagtoo kay Cristo, nga napatay para sa mga tawo paagi sa pagpakamatarung. ‘Sanglit ginpakamatarung kita paagi sa pagtoo, may paghidait kita sa Dios paagi sa aton Ginoong Jesu-Cristo.’ Roma 5:1.

“Apang bangud ining inagihan iya, ang Cristohanon indi dapat magpilo sang iya mga kamut, nga kontento sa kon ano ang nahimo para sa iya. Sia nga nagdesisyon sa pagsulud sa espirituhanon nga ginharian makakita nga ang tanan nga gahum kag mga kailigbon sang wala mabag-o nga kinaugali, nga ginasakdag sang mga puwersa sang ginharian sang kadudulman, ginahanda batok sa iya. Sa tagsa ka adlaw dapat niya bag-uhon ang iya pagkabalaan, sa tagsa ka adlaw makig-away sa malaut. Ang daan nga mga batasan, napanubli nga mga huyog sa sayop, magatinguha sa pagdaug, kag batok sa sini dapat sia permi magbantay, nga nagatinguha sa kusog ni Cristo para sa kadalag-an. . . .

“Ang gahum sang mas mataas, mas putli, mas dungganon nga kabuhi amo ang aton daku nga kinahanglanon. Ang aton hunahuna halos yara sa kalibutan, kag tuman nalang ka diotay ang para sa ginharian sang langit.

“Sa iya mga panikasug nga malab-ot ang maayo nga lalambuton sang Dios para sa iya, ang Cristohanon nga tawo dapat indi madulaan sang paglaum. Ang moral kag espirituhanon nga kahimpitan, paagi sa grasya kag gahum ni Cristo, ginsaad sa tanan. Si Jesus amo ang tuburan sang gahum, ang tuburan sang kabuhi. . . . Tungud sa aton ginapahikot Niya ang labing gamhanan nga mga ahensia sang langit. Sa tagsa ka tikang ginatandug naton ang Iya buhi nga gahum. ”—Ellen G. White, The Acts of the Apostles, pp. 476–478.

**Mga Palamangkutanon nga Pagadiskusyunan:**

`Ano ang imo kaugalingon nga inagihan sa saad nga ikaw “ginpakamatarung paagi sa pagtoo”? Paano ining dalayawon nga saad nagbag-o sang imo kabuhi? Paano inang saad naangot sa ideya nga ikaw man “nabanhaw upud kay Cristo”?`

`Ano ang kahulugan sa imo nga mangin may langitnon ang panghunahuna? Mas importante bala ini sang sa paghimo sang dutan-on nga kaayohan? Diin ang balanse?`

`Hunahunaa kon ano nga sahi sang inpluwensia ang ginapakita sang imo kabuhi sa iban. Kag bisan pa nga ginahunahuna naton ini sa konteksto sang aton indibidwal nga inpluwensia, ano naman ang aton inpluwensia bilang simbahan? Paano ang imo lokal nga simbahan nagaapektar sa imo lokal nga komunidad?`

`Basaha ang Colosas 3:11. Ano ang igasugid sini sa aton parte sa paghiusa nga dapat naton matigayon kay Cristo?`