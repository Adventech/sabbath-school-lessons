---
title:  Napamatud-an nga Karakter
date:   28/01/2026
---

Ang katungdanan ni Timoteo bilang isigkamanugpadala sang sini nga sinulatan namitlang na (Fil. 1:1). Karon nagasugod si Pablo sa pagdetalye kon daw ano ka importante si Timoteo bilang isa sang iya isigkamanugpangabudlay. Ginalaragway sia bilang evangelista (2 Tim. 4:5) nga ginpadala ni Pablo sa Macedonia (1 Tes. 3:2; ipaanggid ang Bin. 18:5; Bin. 19:22) kag, sa madamu nga okasyon, sa Corinto (1 Cor. 4:17, 1 Cor. 16:10). Antes sini nagpangabudlay sia kaupud ni Pablo kag ni Silas sa Corinto (1 Tes. 1:1, 2 Tes. 1:1) kag, sang olihi, sa Efeso (1 Tim. 1:2, 3; ipaanggid ang Bin. 19:22). Ginalaragway ni Pablo si Timoteo bilang kanggid sang panghunahuna (Fil. 2 :20). Ang Griego nga pulong (lit. “kapareho sa kalag”) nagatugda nga kaangay sia kay Pablo sa madamu nga paagi, lakip na ang iya pagkatampad kay Cristo, ang iya madasigon nga pagpaninguha sa pagpalapnag sang ebanghelyo, kag ilabi na gid ang iya kabalaka para sa mga taga-Filipos.

`Ano sa banta mo ang rason kon ngaa si Pablo nagapamulong sang tama ka positibo kag sing malawig nahanungud kay Timoteo diri (tan-awa ang Fil. 2:19-23)? Ano pa gid ang ginapamulong ni Pablo nahanungud sa iya (tan-awa ang 1 Cor. 4:17; 2 Tim. 1:5)?`

Ang isa pa ka kinaiya ni Timoteo nga namitlang ni Pablo amo ang iya “kapuslanan” ukon napamatud-an nga karakter” (Fil. 2:22). Ang Griego nga pulong nagalaragway sa isa ka tawo nga natilawan sing maayo paagi sa mga pagtilaw (Rom. 5:4) kag nga ang iya karakter kag pagserbisyo napamatud-an nga matuud gid (2 Cor. 2:9; 2 Cor. 9:13). Si Pablo nakahibalo nga matuud ang nahanungud kay Timoteo bangud nakita niya ini nga napahayag sa madamu nga hitabo samtang sila nagaupdanay sa pagpalapnag sang maayong balita.

Ang mabudlay nga mga eksperiensya sang aton kabuhi amo ang nagatilaw sang aton kabakud kag nagapakita kon ano ang aton pagkatawo. Si Ellen G. White nagapahayag sa sini nga paagi: “Ang kabuhi isa ka disiplina. . . . May mga pagtublag agud matilawan ang pasensia; kag paagi sa pag-atubang sini sa nagakaigo nga espiritu nagatubo ang Cristohanon nga mga bugay. Kon ang mga kasakit kag mga insulto madaug sing mapainubuson, kon ang nagapang-insulto nga mga pulong mabalusan sang malolo nga mga sabat, kag ang mapintas nga binuhatan sang kaayo, pagpamatuud ini nga ang Espiritu ni Cristo nagapuyo sa tagiposoon.”—Ellen G. White, Testimonies for the Church, tom. 5, p. 344. Nagpadayon sia sa pagsaysay nga kon “ang mga kabudlay kag mga kaugut nga ginapapas-an sa aton” aton “ginabatas sing maayo, ila ginapatubo ang karakter nga kaangay kay Cristo kag makilala ang Cristohanon halin sa kalibutanon nga tawo.”—Testimonies for the Church, tom. 5, p. 344.

`Hunahunaa ang mga pagpaakig, mga kabudlay, kag mga pagkaugot nga imo naatubang bag-o lang. Ang mga ini bala “nabatas sing mapainulubon” kag “nadaug sing maayo”? Ano ang imo mahimo agud ining mga eksperiensya makabulig sa imo nga mangin mas disiplinado?`