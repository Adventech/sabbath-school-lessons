---
title:  “Padunggan ang Kaangay Sina nga Tawo”
date:   29/01/2026
---

`Basaha ang Filipos 2:25-30. Paano ginalaragway ni Pablo si Epafrodito? Ano ang sibo nga mga kinaiya kag mga binuhatan sang sini nga Cristohanon nga manugpangabudlay ang nagapahayag sang iya karakter?`

Si Epafrodito namitlang sa sini lamang nga sinulatan, apang madamudamo man ang aton naton-an nahanungud sa iya halin sa pipila ka malip-ot nga pagmitlang sini. Sa pagtalupangud sang iya pangalan (nga nagapatuhoy sa kulto sang Aphrodite), naliso sia halin sa pagano nga panimalay. Ang pagtawag sa iya bilang “masigkamanugpangabudlay” nagapahibalo nga aktibo sia sa pagministerio, mahimo nga nagapangabudlay sia upud ni Pablo sa Filipos. Ang pagpahayag nga “masigkahangaway” (ipaanggid ang Fil. 1:27) ayhan nagapatuhoy sa sumpakilay nga gin-atubang ni Epafrodito sa pagpalapnag sang maayong balita, nga handa pa gani sa pagrisgo sang iya kabuhi (Fil. 2:30).

Bilang “mensahero” (sa Griego, apostolos) nga gintangdo sang iglesia sa Filipos, si Epafrodito ginpadala agud magministerio kay Pablo sa bilanggoan kag pagsakdag sang iya mangin kinahanglanon (Fil. 2:25). Sia ang ginsaligan sang mga taga-Filipos para sa ila pinansyal nga dolot para kay Pablo (Fil. 4:18). Ang ini nga mga halad importante bangud bisan ano pa nga kalan-on, panapton, hiligdaan, ukon iban pa nga mga kinahanglanon sang mga binilanggo sang Roma ginabakal halin sa ila kaugalignon nga kuwarta ukon dal-on ini sang ila pamilya kag mga abyan (ipaanggid ang Bin. 24:23). Sang nagahilapit na ang katapusan sang iya ikaduha nga pagkabilanggo sa Roma, si Pablo nagpangabay kay Timoteo nga “magtinguha ka gid sa pagkari sa wala pa ang tigtulugnaw” kag “dalha kon magkari ka ang kunup nga akon ginbilin sa Troas (2 Tim. 4:21, 13). Maathag nga si Pablo nagakinahanglan gid sang sining madamul kag delana nga kunup sa iya matugnaw nga selda nga nahimo sa bato. Si Epafrodito man ang ginsaligan sa pagdala sang sini nga sinulatan pabalik sa Filipos (tan-awa ang sinulatan ni Ellen G. White sa, The Acts of the Apostles, p. 479).

Ayhan bangud sang mga problema sa Filipos (tan-awa ang Leksyon 4), “ginkabig ni Pablo nga kinahanglan gid” nga ipadala gilayon pabalik si Epafrodito sing mas maaga sang sa ginapaabut, gani ginpangabay niya ang mga taga-Filipos nga “batona ninyo sia sa Ginoo sa bug-os nga kalipay” (Fil. 2:29). Gusto masiguro ni Pablo nga wala sila nagakabalaka nahanungud sa iya kaugalingon nga kondisyon sa bilanggoan. Ginpatalupangud man niya nga si Epafrodito tawo nga dapat pasidunggan gid sang mga Cristohanon, indi bangud sang ila manggad ukon estado sa sosyodad kondi bangud sang ila masinakripisyohon nga espiritu sa pagsunod sang ehemplo ni Jesus (Fil. 2:6-11; ipaanggid ang Lucas 22:25-27). Ang Griego nga pulong sang pagtahud ukon pagpasidungug makita lamang sing pipila ka beses sa Bag-ong Katipan: para sa alagad nga “ginpakamahal” sang kapitan (Luc. 7:2), para sa mga sadtong ginpakitaan sang pagpasidungug bangud sa ila nahamtangan sa sinalosalo (Luc. 14:8), kag sa kay Jesus bilang “bilidhon” nga bato nga pamag-ang (1 Ped. 2:4, 6). Agud malakip si Epafrodito sa sina nga grupo, sa pagkamatuud, sia matutum nga tawo.