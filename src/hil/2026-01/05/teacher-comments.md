---
title:  Mga Komento Sang Mga Manunudlo
date:   30/01/2026
---

### Bahin I: Kabilogan nga Panan-aw

**Sadsaran nga Teksto:** Filipos 2:14, 15

**Sentro Sang Pagtoon:** Fil. 2:12-30; Sant. 2.

Ang mga Cristohanon ginatawag nga mangin kapawa sa madulum nga kalibutan. Si Jesus nagsiling, “Kamo ang suga sang kalibutan” (Mat. 5:14). Sing kaanggid, si Pablo nagpahayag man sang iya handum para sa mga Cristohanon nga magsilak bilang mga manugdala sang kapawa sa kalibutan nga nalikupan sang kadulum. Ang iya mga pulong sa taga-Filipos nga, “nagasiga kamo subong nga mga sulu sa kalibutan” (Fil. 2:15), kapareho sa mensahe nga napadala sa mga taga-Efeso, “Kamo anay kadudulman, apang karon kapawa sa Ginoo; maggawi subong nga mga anak sang kapawa” (Efe. 5:8).

Ang pagpaanggid gamit ang kapawa isa ka malig-on nga simbolo sang pagmisyonero, nga nagamit sa Daan kag Bag-o nga mga Katipan. Sa Isaias, ang Dios nagapahayag sa Iya Alagad, ang Mesias, “Ihatag ko man ikaw nga kapawa sang mga Gentil, agud nga ikaw mangin-akon kaluwasan tubtub sa ukbung sang duta” (Isa. 49:6; ipaanggid man sa Isa. 42:6). Ang ini nga teksto naaplikar kay Jesus sa Bag-ong Katipan (tan-awa para sa ehemplo ang Luc. 2:32; Juan 8:12; Juan 9:5; Bin. 26:23), apang naaplikar man ini sa iglesia (Bin. 13:47) bangud nagapadayon ini sang misyon ni Jesus bilang Kapawa sa kalibutan.

Ang leksyon sa sini nga semana nagapatalupangud sang tatlo ka dalagku nga tema:

1. Talupangdon naton ang relasyon sa tunga sang pagtoo kag buhat (Fil. 2:12, 13).

2. Bilang mga Cristohanon, ginatawag kita nga mangin kapawa sa kalibutan, nga nagasunod sa mga tikang ni Jesus kag nagapakigbahin sang aton kabuhi sa iban.

3. Ang mga pagtilaw kag mga kabudlay nga aton ginaatubang sa aton Cristohanon nga paglakat nagapalig-on sa aton para sa mas dalagku nga mga panghangkat sa buluhaton sang Dios. Mga instrumento ini sang Dios para mapalambo ang importante nga mga kinaugali nga kinahanglanon para sa mabungahon nga pagministerio.

### Bahin II: Komentaryo

**Ilustrasyon**

Si Dwight L. Moody nagasugid sang istorya bahin sa duha ka lalaki “nga amo ang may katungdanan sa pag-atipan sang nagatuytuy kag nagatiyug nga suga sa isa ka parola sa batohon kag permi ginatup-an sang bagyo nga baybayon. Apang gulpi lang nga naguba ang makina kag wala na nagtiyog ang suga. Nahadluk gid sila nga ang nagapanakayon sa dagat maghunahuna nga pareho lang ini sa iban nga mga suga, kag ginmanomano nila patiyog ini sa bug-os nga gab-i.”

Nagsiling si Moody, “Ibutang naton ang aton mga suga sa nagakaigo nga duug, agud makita sang kalibutan nga ang relihiyon ni Cristo indi pakunokuno kondi matuud.”—Moody, Anecdotes, Incidents, and Illustrations (Chicago: Moody Publishers, 1990), p. 36. Naggamit si Jesus sang paanggid tuhoy sa suga agud malaragway nga ang pagtoo “makita” paagi sa maayong mga buhat (Mateo 5:16).

**Pagtoo kag mga Buhat**

Si C.S. Lewis nagahatag sining makapukaw nga pahayag nahanungud sa relasyon sa tunga sang pagtoo kag mga buhat: “Ang mga Cristohanon masami nga nagabaisay kon ang nagadumala bala sa Cristohanon nga panimalay amo ang maayong mga buhat, ukon Pagtoo kay Cristo. . . . Ang Biblia nakasolbar sang sini nga pagbinais sang gintingub sini ang duha ka butang sa isa ka matahum nga dinalan. Ang una nga katunga amo sini, ‘Panikasugi ang inyo kaluwasan nga may kahadluk kag pagkurog’—nga kon tan-awon daw nagadepende sa aton ang tanan kag sa aton maayong mga buhat: apang ang ikaduha nga katunga nagsiling, ‘Kay ang Dios amo ang nagahikot sa inyo’—nga kon tan-awon daw ang Dios amo ang naghimo sang tanan kag wala kita sang nahimo. Nahadluk ako nga amo ina ang butang nga mabudlay kag makalilibog nga atubangon sa Cristianismo. Nagalibog ulo ko, apang wala ako nasorpresa.”—C.S. Lewis, Mere Christianity (New York: HarperCollins, 2001), pp. 148, 149.

Sa pagkamatuud, ginapaathag ni Pablo ang relasyon sa tunga sang pagtoo kag mga buhat sa Filipos 2:12, 13. Bisan pa nga dapat naton panikasugan ang aton kaluwasan, ang mga buhat wala sang maluwason nga ikasarang. Kaangay sa gintudlo ni Santiago, ang mga buhat pagpamatuud sang matuudtuud kag nagaluwas nga pagtoo (Sant. 2:18; ipaanggid sa Sant. 2:14). Ang pagtoo nga walay mga buhat indi pagtoo bisan ano man. Sa mga pulong ni Santiago, ang ini nga sahi sang pagtoo patay (Sant. 2:17, 26) kag walay pulus (Sant. 2:20).

Sang nagapamulong, “panikasugi ang inyo kaluwasan nga may kahadluk kag pagkurug,” si Pablo mahimo nga nagapatuhoy sa salabton sang tagsa ka Cristohanon nahanungud sa kaluwasan nga ila na naangkon paagi sa pagtoo, nga dapat himoon nga “may kahadluk kag pagkurug” (Fil. 2:12). Sa orihinal nga teksto sa Griego, ang tinaga “nga may kahadluk kag pagkurug” nabutang sa panugod sang dinalan para sa pagpatalupangud: “Sa may kahadluk kag pagkurug, panikasugi ang inyo kaluwasan.”

Ang mga iskolar nagadebate tuhoy sa kahulugan sang tinaga “may kahadluk kag pagkurug,” nga nagatanyag sang madamu nga interpretasyon, nga nagapamilit nga ini nagalakip sang (1) kabalaka sa posible nga risgo sang kapaslawan, (2) kinaugali nga pagpanugyan sa Dios, (3) mapainubuson nga debosyon sa Dios, ukon (4) kombinasyon sining tanan nga butang. Ginaaplikar man ni Pablo ang ini nga pinulungan sa iban pa nga bahin sang iya sinulatan. Sa 1 Corinto 2:3, ang “kahadluk” kag “pagkurug” daw nagapahayag sang kabalaka ni Pablo nahanungud sa posible nga pagkapaslaw sang iya misyon sa Corinto. Sa 2 Corinto 7:15, ining mga pulong nagapatuhoy sa kompiansa ni Pablo nga ang mga taga-Corinto makatuman sang kon ano ang ginpaabot sa ila (tan-awa ang ber. 16). Sa Efeso 6:5, ining mga pulong nagapahangup sang importansia tuhoy

sa pag-angkon sang pagbatyag sa katungdanan. Ang pag-usisa sang sini nga mga teksto nagatugda nga, ang tinaga “may kahadluk kag pagkurug” sa Filipos 2:12 nagapatuhoy sa daku nga pagbatyag sang responsibilidad nga dapat pauswagon sang mga tumuloo bahin sa ila kaluwasan. Ang ila mga buhat nagapakita nga ila ginaseryoso ang ini nga butang.

**Mga Suga sa Kalibutan**

Ang paglaragway sang suga tayuyon nga ginaaplikar sa Biblia bilang paanggid para sa misyon. Sa Daan nga Katipan, ang Dios mismo ginalaragway bilang panguna nga Ginhalinan sa diin nagasilak ang suga. Ang salmista nagasiling, “Ang Ginoo akon kapawa” (Sal. 27:1; tan-awa man ang Sal. 4:6; Sal. 89:15; Sal. 118:27; Isa. 2:5). Subong man, nga nagahambal para sa iya katawohan, si propeta Miquias nagasiling, “Ang Ginoo manginkapawa sa akon. . . . Pagowaon niya ako sa kapawa” (Miq. 7:8, 9; tan-awa man ang Isa. 60:1, 2, 19, 20).

Sa Isaias 42:6 kag Isaias 49:6, ang Alagad sang Ginoo ginatawag bilang “kapawa sang mga Gentil.” Sa Isaias 49:6, ang manugbasa nahatagan sang sining dugang nga pagpaathag: “ ‘Agud nga ikaw mangin-akon kaluwasan tubtub sa ukbung sang duta.’ ” Ang mga manunulat sa Bag-ong Katipan nakahangup sang pagpaanggid kag padayon nga gin-aplikar ini (Luc. 2:32; Juan 8:12; Juan 9:5; Bin. 13:47; Bin. 26:23).

Makagalanyat nga ang labing talalupangdon nga paanggid para sa iglesia sa nahauna nga mga kapitulo sang Bugna amo ang mga kandelero. Sa sina nga bahin, ang nagkalainlain nga mga iskolar nag-ugyon nga ang pagsikway sa nahaunang gugma sang iban sa iglesia sang Efeso may kaangtanan sa pagtahaw sang ila kainiton sa pagministerio (Bug. 2:4). Gani, si Jesus nagpaandam nga, magluwas kon sila maghinulsul, pagakuhaon Niya ang ila “candelero sa iya duug” (Bug. 2:5).

Kaangay sa namitlang kaina, ang tinaga nga “tubtub sa ukbung sang duta” makita sa Isaias 49:6 nga may kaangtanan sa pagpaanggid sa suga. Nagapakita ini sing makaduha sa tolon-an sang Binuhatan agud malaragway ang kasangkaron sang buluhaton para sa pagministerio sang iglesia (Bin. 1:8; Bin. 13:47). Bisan pa nga ang pagpaanggid sang suga indi makita sa Bin. 1:8, mahimo nga maaplikar ini, base sa Binuhatan 13:47. Ining impormasyon nagahatag sang kapawa sa laygay ni Pablo para sa mga taga-Filipos nga magsilak “subong nga mga sulu sa kalibutan” (Fil. 2:15). Dapat man naton talupangdon nga si Pablo nagatugda nga ang mga tumuloo amo gid ang mga suga sa kalibutan (Fil. 2:15) kon magpakita sila sang paghiusa sa tunga nila (Fil. 2:14). Kon aton talupangdon, “ang pagtawag nga mangin suga pagtawag man sa pagpakig-upud sa kapawa. Nakita ni Pablo ang mga Cristohanon bilang nahiusa nga komunidad sa diin makapadasig kag makapalig-on sila sa isa kag isa bilang kaanakan sang kapawa (Efe. 5:8, 15-20).”—John M. Terry, Ebbie C. Smith, and Justice Anderson, eds., Missiology: An Introduction to the Foundations, History, and Strategies of World Missions (Nashville, TN: Broadman & Holman Publishers, 1998), p. 26.

**Mga Kinaiya Para sa Madinalag-on nga Pagministerio**

Halin sa paglaragway ni Timoteo kag Epafrodito sa Filipos 2:19-30, kita makatugda sang madamu nga kinaiya nga kinahanglanon para sa madinalag-on nga pagministerio. Si Pablo nagalaragway kay Timoteo bilang (1) mag-isa sing hunahuna (Fil. 2:20), (2) nagakabalaka sing matuud sa iban (Fil. 2:20), (3) nagapangita sang mga butang nga iya ni Cristo Jesus” (Fil. 2:21), (4) napamatud-an na ang iya karakter (Fil. 2:22), kag (5) nagapakita sang kinaiya sa pag-alagad (Fil. 2:22). Ang Griego nga pulong nga ginpahayag bilang “kapareho sang panghunahuna” amo ang isopsichon, nga makita lamang diri sa Bag-ong Katipan. Makita man ini sing makaisa sa Septuagint (ang Griego nga bersyon sang Daan nga Katipan), sa Salmo 55:13, sa diin ginbadbad ini bilang “kapareho nakon.”

Nahanugnud naman kay Epafrodito, ginalaragway sia una ni Pablo nga may kaangtanan sa iya: sia utud nga lalaki, masigkamanugpangabudlay, kag masigkasoldado. Sia man manugbalita (halin sa Griego, apostolos) nga ginpadala halin kay Pablo pakadto sa mga taga-Filipos, kag manughikot sang kinahanglanon ni Pablo (Fil. 2:25). Nagapakita ini nga si Epafrodito tama katutum kag tampad nga kaupud. Pagkatapos sini, ginalaragway sia ni Pablo nga may kaangtanan sa mga taga-Filipos. Sa sina nga bahin, si Pablo nagapahayag nga sia nagahandum sa inyo tanan (Fil. 2:26). Kon sayoron, si Pablo nagasiling nga sia “nahidlaw sa inyo tanan.” Nagatugda ini nga, bilang Cristohanon nga lider, si Epafrodito nagahigugma gid kag nagakabalaka sa sadtong iya gin-alagaran. Si Epafrodito tama gid ka dedikado nga lider nga “tungud sa buluhaton ni Cristo diotay lang sia mapatay, nga nagapasimpalad sang iya kabuhi” (Fil. 2:30). Ining mga tawo naghatag sang bug-os nila nga masarangan para sa buluhaton ni Cristo. Ang Dios nagapaabut man nga ihatag naton ang aton pinakamaayo nga masarangan para sa Iya!

### Bahin III: Aplikasyon sa Kabuhi

Magpamalandong sa masunod nga mga tema. Pagkatapos pangabaya ang imo mga kaupud sa klase nga sabton ang mga pamangkot sa katapusan sang sini nga seksion:

Nagadepende lamang kita sing bug-os sa Dios para sa kaluwasan, nga aton mabaton paagi sa pagtoo. Sing tama kaathag si Pablo nagsiling, “Kay bangud sa bugay naluwas kamo paagi sa pagtoo; kag ini indi inyo kaugalingon nga buhat, ini amo ang dolot sang Dios” (Efe. 2:8). Paagi sa pagtoo nga nagapanglakaton kita halin sa sini nga kabuhi padulong sa kabuhi sa palaabuton. Ang sulat sa mga Hebreo nagpaathag gid sang sini nga punto paagi sa tayuyon nga pagsulit sang dinalan nga “paagi sa pagtoo” (tan-awa ang Hebreo 11). Paagi sa pagtoo, si Abraham “nanginmanlulugayaw sia sa duta sang saad, subong sa duta nga indi iya. . . . Kay ginpangita niya ang banwa nga may mga sadsaran” (Heb. 11:9, 10).

Ang eksperiensya sang kaluwasan indi malikawan nga magadul-ong sa aton sa maayong mga buhat. Bangud ang maayong mga buhat gindesinyo para mabuligan ang iban (Gal. 6:9, 10), indi ini kinaandan para sa mga makasasala (Jer. 13:23). Amo ina kon ngaa ang Dios amo ang nagapasarang sa aton sa paghimo sini (Fil. 2:13).

Si Jesus nagsiling sa Iya mga gintoton-an, “Ig-iwag ninyo ang inyo kapawa sa atubangan sang mga tawo, agud nga makita nila ang inyo mga buhat nga maayo ” (Mat. 5:16). Ang ini nga mando nagapatalupangud sang hapiit nga relasyon sa tunga sang pagpasilak sang aton kapawa kag paghimo sang maayong mga buhat. Paagi sa pagpakita sang maayong mga buhat, ang mga tumuloo nagapasilak sang ila kapawa sa sining madulum nga kalibutan. Ang kadulum simbolo sang sala (tan-awa, para sa ehemplo, ang Juan 3:19, 20; Luc. 22:53) kag ang mga epekto sini (tan-awa, para sa ehemplo, ang Sal. 82:5; Efe. 4:18). Ang mga Cristohanon ginatawag agud pasanagan ang ini nga kalibutan sang “kapawa sang maayong balita sang himaya ni Cristo” (2 Cor. 4:4), agud mapasilakan sila nga “ang dios sining kalibutan nagbulag sang mga painoino” (2 Cor. 4:4).

**Mga Pamangkot:**

1. Ano ang kaangtanan sang maayong mga buhat kag ang eksperiensya sang kaluwasan?

2. Ano ang mga pamaagi nga mapasilak mo ang imo kapawa sa sining madulum nga kalibutan?