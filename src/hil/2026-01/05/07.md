---
title:  Dugang nga Pagtoon
date:   30/01/2026
---

“Ang nagatindug sing pinakamalapit kay Cristo amo ang tawo nga samtang diri sa duta nag-inum sing madalum sang espiritu sang masinakripisyohon nga gugma,—ang gugma nga ‘wala nagakahisa ukon nagapabugal; . . .wala nagapangita sang iya kaugalingon; indi ini mainakigon ukon nagasapak sang kalautan’ (1 Corinto 13:4, 5),—ang gugma nga nagatandug sa gintoton-an, kaangay sang nagtandug sa aton Ginoo, nga ihatag ang tanan, sa pagkabuhi kag pagpangabudlay kag pagsakripisyo, bisan sa kamatayon, para maluwas ang katawohan. Ang ini nga espiritu napakita sa kabuhi ni Pablo. Nagsiling sia, ‘Kay sa akon ang pagkabuhi amo si Cristo;’ kay ang iya kabuhi nagpahayag kay Cristo sa katawohan; ‘kag ang pagkapatay amo ang pagdaug,’—kadalag-an sa kay Cristo; ang kamatayon mismo magapakita sang gahum sang Iya bugay, kag magtipon sang mga kalag sa Iya. ‘Pakadakuon si Cristo sa akon lawas,’ nagsiling sia, ‘bisan sa kabuhi ukon sa kamatayon.’ Filipos 1:21, 20.”—Ellen G. White, The Desire of Ages, p. 549.

“Indi na malayo ang tion nga ang pagtilaw magaabut sa tagsa ka kalag. Ang marka sang sapat igapilit sa aton. Yadtong mga nagaamat-amat na sa pagpasugot sa kalibutanon nga pagpamilit kag pagpauyon indi na mabudlayan magpaidalum sa mga makagagahum sa baylo nga itugyan nila ang ila kaugalingon sa pagyubit, panginsulto, pamahug sang pagkabilanggo, kag kamatayon. . . .

“Kon ang kadam-an sang dimatuud nga mga kauturan makilala halin sa matuud, niyan ang natago mapahayag, kag may mga hosana nga pagdayaw sa idalum sang hayahay ni Cristo. Yadtong mga mahuluy-on kag walay pagsalig sa kaugalingon magapahayag sang ila kaugalingon sing dayag para kay Cristo kag sa Iya kamatooran. Ang pinakamaluya kag nagapamalibad sa iglesia mangin kaangay kay David—handa sa paghimo kag pagpangahas. Samtang nagadalum ang kagab-ihon para sa katawohan sang Dios, dugang nga nagasanag ang mga bitoon. Pagatublagon ni Satanas sing tuman ang mga matutum; apang, sa ngalan ni Jesus, magagowa sila nga mga madinalag-on.”—Ellen G. White, Testimonies for the Church, tom. 5, pp. 81, 82.

**Mga Palamangkutanon nga Pagadiskusyunan:**

`Hunahunaa ang paandam nga bag-o lang nabasa nahanungud sa sadtong “mga nagaamat-amat na sa pagpasugot sa kalibutanon nga pagpamilit kag pagpauyon.” Ano ayhan ang ginalakipan sina? Istoryahi kon paano ini maaplikar indi lamang sa kada isa kondi sa bug-os nga iglesia.`

`Ang Dios nagasiling, “Ang mga nagapadungug sa akon padunggan ko” (1 Sam. 2:30). Sa ano nga mga paagi aton ginapasidunggan ang Dios? Pareho bala ini sa “paghatag sang himaya sa Iya” (Bug. 14:7)? Ngaa hoo kag ngaa indi?`

`Paano naton hangpon ang konsepto sang pagpanikasug sa aton kaugalingon nga kaluwasan nga indi mahulog sa siod sang legalismo?`