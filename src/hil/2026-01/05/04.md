---
title:  Buhi nga Halad
date:   27/01/2026
---

`Basaha ang Filipos 2:17; 2 Timoteo 4:6; Roma 12:1, 2; kag 1 Corinto 11:1. Ano ang ginpamulong ni Pablo sa sini nga mga teksto?`

Napahayag na ni Pablo ang makakilibot kag nagasilimpon nga panan-aw kon bala mabuhi sia ukon mapatay sa pagserbisyo kay Cristo (Fil. 1:20-23). Karon nagatugda sia sa matuud nga posibilidad nga “iula subong nga halad sa dolot sang inyo pagtoo” (Fil. 2:17). Ining paglaragway nabase sa dumaan nga tradisyon sang paghalad sang mga ilimnon, nga ginalakipan sa pagbobo sang likido (kaangay sang lana, bino, ukon tubig) bilang halad sa Dios (tan-awa, halimbawa, ang Gen. 35:14; Exo. 29:40; 2 Sam. 23:15-17). Ang maathag nga “pag-usik” sang isa ka bilidhon nga likido bilang buhat sang debosyon mapakadumdum sa aton sang ginhimo ni Maria nga paghaplas sa ulo kag mga tiil ni Jesus sang “tunay nga nardo nga daku sing bili” (Mar. 14:3-9; Juan 12:3). Bisan pa indi ini literal nga halad nga ilimnon, maathag nga nagapakita ini sang daku nga paghalad nga sing nagakaigo gid naglaragway sang walay tupong nga sakripisyo ni Cristo para sa aton kaluwasan.

Kon si Pablo pagapatyon bangud sang iya buluhaton sa pagpalapnag sang mayong balita, magakalipay sia bangud ang iya kabuhi “ginaula” bilang halad sa Dios. Bangud ang paghalad sang likido sa Hebreo nga Biblia wala nagaisahanon kondi ginaupdan sang dolot (tan-awa ang Num. 15:1-10; Num. 28:1-15), si Pablo magakabig sa paghatag sang iya kabuhi bilang nakagaigo nga katuwang sa “halad kag serbisyo” sang mga tumuloo sa Filipos, nga, paagi sa pagtoo, nagdesisyon nga itugyan ang ila mga kabuhi sa Dios bilang “buhi nga halad” (Roma 12:1).

Ang una nga mga Cristohanon, lakip ang mga taga-Filipos (Fil. 1:27-29), aktibo sa pagpakigbahin sang ila pagtoo. Naglakat sila sa pagpamalaybalay agud mapalapnag ang maayong balita (Bin. 5:42). Ginbuksan nila ang ila mga puluy-an para sa pagtoon sang Kasulatan (Bin. 12:12; 1 Cor. 16:19; Col. 4:15; Filem. 1, 2), kag nakahatag sang mga rason halin sa mga Kasulatan kon ano ang ila ginpatihan (Bin. 17:11; Bin. 18:26; 1 Ped. 3:15). Ang aton mga katigulangan nga Adventista naghimo sing pareho man sina. Sa baylo nga magdepende sa mga pastor sa pagpalapnag sang mensahe sa ila mga kaingod, nagpakigbahin sila sang ila pagtoo, naghatag sang mga pagtoon sa Biblia, kag nagpreparar sang katawohan agud mangin handa na sila para sa bautismo kon magbalik ang ministro.

Kon sayoron, sa dakung personal nga pagsakripisyo sa ila kaugalingon mismo, bilang “buhi nga halad,” nagpangabudlay sila sa pagpalapnag sang maayong balita. Magapasugot bala kita nga mas manubo pa diri ang aton pagahimoon?

`Magpamalandong kon ano ang kahulugan para sa imo kabuhi nga mangin “buhi nga halad.” Daw ano ka daku ang imo ginasakripisyo para sa ginharian sang Dios, kag ano ang masiling sang imo sabat nahanungud sa imo kaugalingon?`