---
title:  Kapawa sa Madulum nga Kalibutan
date:   26/01/2026
---

Sa Filipos 2:14, si Pablo nagapangabay sa aton nga “himoon ninyo ang tanan nga butang sa walay pagkumud ukon pagyamo.” Ang mga panghangkat sa paghiusa sang iglesia tama ka seryoso nga indi ini makapadayon kon wala ang aton talalupangdon nga pagpaninguha. Ang paghiusa sa iglesia resulta sang aton paghiusa kay Cristo kag pagtuman sa Iya Pulong. Kag importante ini sa aton pagpanaksi, kaangay sa ginpatalupangud ni Pablo, nga nagapanawagan sa aton “nga sa tunga nila nagasiga kamo subong nga mga sulu sa kalibutan” (Fil. 2:15).

Sa kagab-ihon nga wala sang bulan, malayo sa kasanag sang mga siyudad kag mga suga sa kalye, mas madamu nga bitoon ang makita, kag daw nagasiga sila sing mas masanag. Ang kabaliskaran amo ang nagadolot sang kinalain. Samtang nagadugang ang kaitum sang kahawaan, dugang man nga nagaathag ang siga sang mga bitoon. Pareho man sini ang aton pagpanaksi. Samtang nagadulum ang moralidad sa aton palibut, dugang man nga nagaathag ang kinalain sa tunga sang kabuhi sang matuud nga mga sumulunod sang Dios kag sang mga yara sa kalibutan. Gani tama gid ka importante nga indi pagpasugtan nga dulaon ukon panason sang indi matuud nga mga kapawa sang kalibutanon nga mga panghunahuna, pagpugos, kag mga binuhatan ang aton pagpanaksi.

`Basaha ang Filipos 2:15, 16. Bilang mga anak sang Dios, paano kita ginlaragway Pablo kon mangin ano kita kag kon ano ang dapat naton nga pagahimoon?`

Ang “mangindisalawayon” nagakahulugan “walay sayop, walay kahuy-anan.” Ini gin-gamit sing pinasahi kay Job kag sa iya walay kasawayan nga karakter (tan-awa ang Job 1:1, 8; Job 2:3; tan-awa man ang Job 11:4; Job 33:9). Ang Griego nga pulong nga ginbadbad “walay halit” literal nga nagakahulugan “walay simbog, putli.” Sa pagtalupangud sa mapintas nga mga atake nga pagaatubangon sang Iya mga saksi, si Jesus nagapadasig sa aton nga mangin “magwalay daya kamo subong sang mga salampati” (Mateo 10:16). Si Pablo nagpangabay man sa aton nga mangin “magwalay daya sa malaut” (Roma 16:19). Ang aton moderno nga mga klase sang sosyal media indi kilala para sa putli, makabayaw, kag makainspirar nga mga programa. Sa panahon kaangay sini, ang hinimoan ni David daku nga sulundan para sa aton subong: “Indi ako magbutang sa atubangan sang akon mga mata sing butang nga kubus” (Sal. 101:3).

Indi kita dapat mahadluk nga mangin lain sa iban—ang aton pagtoo dapat padayon nga magpain sa aton. Ang lalambuton amo nga “nagasiga kamo subong nga mga sulu sa kalibutan (Fil. 2:15). Ang paagi lamang para mahimo ina amo ang indi magpauyon sa sining kalibutan (Roma 12:2) nga “nagabayaw sang polong sang kabuhi” (Fil. 2:16). Ang aton mga pagpili nagapahibalo kon bala nagkabuhi kita nga ginapanan-aw ang “adlaw ni Cristo” ukon “magdalagan sing walay pulus” (Fil. 2:16 ipaanggid ang 1 Cor. 9:24-27).

`Kon may mga bahin sa imo kabuhi nga ginakabig mo bilang “kalibutanon” (kag posible nga may ara gid), paano ka matinloan halin sa sina?`