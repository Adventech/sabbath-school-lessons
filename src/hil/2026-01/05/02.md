---
title:  Ginapanikasugan Naton kon Ano ang Ginahikot Sang Dios sa Sulud Naton
date:   25/01/2026
---

Pagkatapos mapresentar si Jesus bilang himpit nga ehemplo sang pagpaubos kag pagkamatinumanon sa kabubut-on sang Dios, si Pablo nagapatuhoy na karon sa mga taga-Filipos mismo. Ginpalig-on niya ang ila pagkamatinumanon sa Ginoo pagkatapos nga nabaton nila ang mensahe sang maayong balita (tan-awa ang Bin. 16:13-15, 32, 33) kag ginapangabay sila nga magpadayon sa sina nga pagkamatinumanon.

Pagkatapos napahayag ang ehemplo sang kabuhi ni Cristo kag ang krus bilang paagi sang kaluwasan, si Pablo nagpatuhoy na karon sing direkta kon paano ini tanan mahimo kag matabo.

`Basaha ang Filipos 2:12, 13. Ano ang buut silingon sini ni Pablo: “Panikasugi ang inyo kaluwasan”? Paano mo malaragway ang relasyon sa tunga sang pagtoo kag binuhatan?`

Sa sining duha ka bersikulo, si Pablo wala nagapahayag sang lain nga ebanghelyo halin sa iya ginasaysay sa Roma kag sa iban pa niya nga mga sinulatan. Makasiguro kita nga ang iya mensahe diri nagaugyon sa ebanghelyo sang pagpakamatarung paagi sa pagtoo, nga iya man ginwali sa Filipos kag sa iban pa nga mga duug. Apang importante man ang pagtalupangud sa tanan nga ginpamulong sang Biblia bahin sa nahatag nga topiko, ilabi na gid ang topiko sang kaluwasan, nga mahimo mahangup sing sayop.

`Basaha ang Roma 3:23, 24; Roma 5:8; kag Efeso 2:8-10. Ano ang ginatudlo sang sini nga mga teksto nahanungud sa kaluwasan?`

Sa wala sing pagduhaduha, ang kaluwasan binuhatan sang Dios, kag indi aton ini mapadungug sa aton kaugalingon. Bisan ang pagtoo mismo isa man ka dolot, nga nahikot paagi sa binuhatan sang Balaan nga Espiritu. Indi makaluwas sa aton ang aton kaugalingon nga mga binuhatan; apang, paagi sa bag-o nga pagkatawo, ang Dios nagatuga sa aton liwat sa espirituwal, agud makahimo kita sang maayo nga mga binuhatan. Nagapanghikot sa sulud naton ang Espiritu sang Dios, nga nagagiya sa aton hunahuna agud pilion ang husto, batoan ang pagsulay, kag himoon ang nagakaigo nga mga desisyon.

Gani, ginapanikasugan naton kon ano ang ginahikot sang Dios sa sulud naton, “nga may kahadluk kag pagkurug.” Nagakahulugan bala ina nga dapat mahadluk kita sa paghukom sang Dios sa aton masami maluya nga pagtinguha sa pagtuman? Indi gid. Ang ini nga tinaga nagapatuhoy sa pagbatyag sa presensia sang Dios (tan-awa ang Sal. 2:11) kag sang aton kinahanglanon nga tumanon Sia.

`Sa ano nga mga paagi imo naeksperiensyahan ang pagpanghikot ni Cristo sa imo kabuhi? Paano ang imo makasasala nga pagkatawo nagapakigbato batok sa ginahimo sang Dios sa imo, kag paano mo mabatoan ang inang makusog nga pagpangganyat?`