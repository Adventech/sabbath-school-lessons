---
title:  Nakapanggamot kag Nagatubo kay Cristo
date:   02/03/2026
---

Ang tema sang Colosas amo ang isa sa pinakamaathag nga mga pagsulundan para sa Cristohanon nga pagkabuhi: “Busa sa bagay nga ginbaton ninyo si Cristo Jesus nga Ginoo, maggawi kamo sa iya” (Colosas 2:6). Makita naton ang kaluwasan paagi sa pagbaton sang isa ka Persona, indi lamang kabug-osan sang mga panudlo. Apang ang pagbaton kay Jesus nagalakip man sang pagbaton sang tanan Niya nga mga panudlo, nga ginhatag paagi sa mga apostol kag mga manalagna sang Biblia (tan-awa ang Efeso 2:20).

Labaw sa tanan, ang pagbaton kay Cristo nagakahulugan sang kamatayon sa kaugalingon, ang bug-os nga pagtugyan sang kaugalingon sa buhi nga Cristo.

Ang buhi nga Pulong (Jesus) indi mahamulag sa Nasulat nga Pulong (ang Biblia). Duha sila ka kilid sang amo gihapon nga sensilyo. Sa pagkamatuud, paagi lamang sa Kasulatan nga makilala naton si Jesus. “Nagalakat” kita ukon nagakabuhi sang aton kabuhi “sa Iya,” buut silingon ginatugutan naton ang Iya Pulong kag ang Iya Espiritu sa pagtuytuy sa aton sa tanan naton nga desisyon kag buhat.

Sa Colosas 2:7, si Pablo nagagamit sing kinaandan nga pagpaanggid sa Biblia nga nagapaanggid sa mga Cristiano sa mga tanum. Nagapanggamot kita kay Cristo paagi sa pagbaton sa Iya bilang aton Manluluwas kag pagpahisanto sang aton kabuhi sono sa Iya Pulong. Amo ina kon ngaa kita “natukud sa pagtoo.”

`Paano ang masunod nga mga dinalan nagaiwag sa palaanggiran sang tanum subong simbolo sang mga tumuloo? (Lantawa ang Isa. 61:3; Mat. 3:10; Luc. 8:11-15; 1 Corinto 3:6.)`

Sing maathag ginalaragway ni Pablo ang duha ka alternatibo nga bukas sa mga tumuloo. Ang isa amo ang pagpabilin nga “tinanum sang Ginoo” (Isa. 61:3) kag padayon nga mangin bug-os kay Cristo paagi sa pag-uyat sa Iya kag sa Iya mga panudlo. Ang isa naman mapaanggid sa artipisyal nga tanum nga daw tuudtuud apang wala sing kabuhi. Paagi sa pag-adoptar sang tawohanon nga mga pilosopiya kag mga tradisyon, ginakuha kita nga “bihag” (Col. 2:8). Bisan pa nga ginhilway kita ni Cristo, sarang pa gihapon nga maulipon kita liwat paagi sa gota sang pagkaulipon (Gal. 5:1; ipaanggid ang Bin. 15:10).

Sa malip-ot nga pulong, ang pagbaton sang indi biblikanhon nga mga panudlo nagakahulugan sang pagsikway kay Cristo bangud yadtong nagabakal sa butig nga mga pagpanudlo, sa kasubo, nag-adoptar sang lain nga ebanghelyo kag nagbaton sang tawohanon nga mga awtoridad kay sa awtoridad sang Kasulatan (tan-awa ang Gal. 1:6–9). Isa ini ka katalagman sa una nga simbahan kag nagapabilin gihapon ini karon.

`Ano ang imo kaugalingon nga inagihan nahanungud sa kahulugan sang pagkapatay sa kaugalingon agud mabaton si Cristo? Ngaa dapat ina padayon nga proseso?`