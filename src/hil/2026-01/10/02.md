---
title:  Ang Kaalam kag Ihibalo Sang Dios
date:   01/03/2026
---

Si Job namangkot, “Diin bala makita ang kaalam? Kag sa diin ang duug sang paghangup?” (Job 28:12). Ang sabat ni Pablo: kay Cristo, “sa iya natago ang tanan nga bahandi sang kaalam kag ihibalo” (Col. 2:3, ipaanggid ang 1 Cor. 1:30), Kon yara si Cristo sa aton, yara sa aton ang tanan, bisan pa “ang malig-on nga paghangup” sang katuyoan sang kabuhi (Col. 2:2). Pinaagi sa Iya ang tinago sang Dios, nga nagalikop sang kabug-osan nga plano sang kaluwasan, ginpakita.

`Basaha ang Colosas 2:1-7. Ano ang katuyoan ni Pablo sa pagsulat sining sinulatan?`

Ang Griego nga pulong nga paraklēthōsin nagakahulugan “ginpalig-on” ukon “ginpabakud” (Col. 2:2). Ang handum ni Pablo indi lamang nga mabuligan ang mga tumuloo didto sa Colosas sa pagkilala sang dimatuud nga mga pagpanudlo kondi sa paghiusa sa ila sa Cristohanon nga gugma. Ang “tense” nga ginagamit sa duha ka berbo nagapakita sang kompiansa ni Pablo nga malambot sining sinulatan ang iya tinutuyo.

Apang sia, sa gihapon, nagdayaw sa ila “kahusay kag kalig-on sang inyo pagtoo kay Cristo” (Colosas 2:5).

Ang Griego nga pulong taxis, nga ginabadbad bilang “kahusay,” ginagamit sa Bag-o nga Katipan sa pagpatuhoy sa mga mando ni Aaron bilang sacerdote (Luc. 1:8; Hebreo 7:11) kag ni Melquisedec (Heb. 5:6, 10; Heb. 6:20; Heb. 7:11, 17), apang ginaaplikar ini ni Pablo sa kahusayan sa iglesia (1 Cor. 14:40), kalakip diri. Kon kaisa may huyog nga kabigon ang kahimusan kag organisasyon sang simbahan bilang isa lamang ka eklesiastiko nga institusyon nga wala sing teolohiko nga kahulugan.

Apang pinaagi sa paghimo sang kasogoan nahanungud sa nagakaigo nga pagginawi sa pagsimba (lantawa, halimbawa, ang 1 Corinto 11), kag pagpat-ud kon paano dapat pilion ang mga tigulang kag mga diakono (1 Timoteo 3; Tito 1), si Pablo nangin mahinalungon sa pag-amlig sang kahusayan sa simbahan. Paagi sa sini nga mga tikang, ang kaalam sang Dios kag ang mga panudlo sang Biblia ginatipigan kag ginapalapnag.

Bilang resulta sang husto nga pagpanudlo nga nabaton sang mga taga-Colosas halin sa mga kaupud ni Pablo, may “kalig-on” sila sa pagtoo. Indi ini matay-ug bangud nasandig ini sa malig-on nga pundasyon sang Biblia nga, kon sundon, makabulig sa pag-amlig sa ila halin sa mga sayop nga ginapasanyog sang butig nga mga manunudlo.

`Ano ang imo eksperiensya sa pagkakinahanglanon sang “kahusayan” sa imo kaugalingon nga espirituhanon nga kabuhi?`