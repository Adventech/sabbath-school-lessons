---
title:  Mga Komento Sang Mga Manunudlo
date:   06/03/2026
---

### Bahin I: Kabilogan nga Panan-aw

**Sadsaran nga Teksto:** Colosas 2:16, 17

**Sentro Sang Pagtoon:** Colosas 2

Sa katapusan sang Colosas 1, ginapabutyag ni Pablo ang iya handum nga magtubo ang iya mga tagpalamati sa pagkahamtong kay Cristo (Col. 1:28). Sa Colosas 2, ginapaathag niya ang ini nga ideya sing detalyado. Ang Colosas 2:1-5 nagabutang sang basehan sang kon ano ang magasunod. Gusto ni Pablo nga ang iya mga bumalasa “mag-upud sa gugma” (Col. 2:2, ang pagpatalupangud gindugang) makatigayon “sa pag-agum sang tanan nga kamanggaran sang malig-on nga paghangup kag pagkilala sang tinago sang Dios, nga amo si Cristo” (Col. 2:2, ang pagpatalupangud gindugang), kag sa pagpalig-on sang ila pagtoo kay Cristo (Col. 2:5). Sa malip-ot nga pulong, luyag ni Pablo nga ang iya mga bumalasa magtubo sa ila pagtoo, sa ila ihibalo nahanungud sa tinago sang Dios, kag sa ila gugma kay Cristo kag sa isa kag isa. Sa pagkamatuud, ginalaygayan ni Pablo ang iya mga tagpalamati nga mangin “bug-os” kay Cristo ukon, sa paggamit sing tuhay nga termino, sa pagpakita sing “pagkahamtong” sa paggamit sang ila pagtoo. Sa Colosas 2:6-23, si Pablo nagahatag sang dugang nga mga detalye kon paano ining katuyoan matuman.

Ang leksyon sa sini nga semana nagapatalupangud sang duha ka dalagku nga tema:

1. Ang pagkabug-os kay Cristo nagalakip sa pagkilala sa Iya kag pagtubo sa Iya. Nagaamlig ini sa aton nga indi mapatalang sang butig nga mga manunudlo.

2. Ang pagkabug-os dira kay Cristo nagalakip man sang pagsalig lamang sa Iya para sa kaluwasan, indi sa mga pagsulundan. Apang, importante nga talupangdon, nga ang Krus nagapabalewala na sang seremonyal nga kasogoan, indi ang moral nga kasogoan. Ang seremonyal nga mga hitabo sa Daan nga Katipan mga landong lamang sang palaabuton nga buluhaton kag mga halad ni Cristo. Ini nga mga sahi (types) natapos sa Iya kamatayon. Ang Napulo ka Sogo, walay sapayan sini, lakip ang ikapito ka adlaw nga Adlaw nga Inugpahuway (Sabado), balido gihapon para sa mga Cristohanon.

### Bahin II: Komentaryo

**Ilustrasyon**

“Sang si James Garfield, nga sang olihi nangin Presidente sang Estados Unidos, amo ang prinsipal sang Hiram College sa Ohio, may amay nga namangkot sa iya kon bala ang kurso sang iya [anak nga lalaki] puwede mapalip-ot agud ang iya anak makatapos sang iya pagtoon sa mas malip-ot nga tion. ‘Mahimo gid,’ sabat ni Garfield. ‘Apang ini tanan nagadepende sa kon ano ang luyag mo himoon sa imo bata nga lalaki. Kon luyag sang Dios nga himoon ang kahoy nga roble (oak), nagakinahanglan sia sing isa ka gatus ka tuig. Kon luyag Niya maghimo sang kalabasa, nagakinahanglan lamang sia sing duha ka bulan.’ ”—Michael P. Green, 1500 Ilustrations for Biblical Preaching (Grand Rapids, MI: Baker Books, 2000), p. 356.

Si Pablo nagsiling, “Sia nga nagsugud sing maayong buhat sa inyo magahimpit sini sa adlaw ni Jesu-Cristo” (Fil. 1:6). Nga nagakomento tuhoy sa espirituhanon nga pagpanglakaton ni David, si Alan Redpath nagapabutyag sing amo man nga ideya: “Ang pagliso sang kalag milagro sang isa ka higayon, ang paghimo sang balaan hilikuton sang bug-os nga kabuhi.”—Alan Redpath, The Making of a Man of God: Lessons from the Life of David (Grand Rapids, MI: Fleming H. Revel, 2013), halin sa Panguna nga Halambalanon (Foreword).

**Pagkilala kay Cristo kag Pagtubo sa Iya**

Sa pagbasa sang Colosas, makahinakop kita nga si Pablo nagkabalaka gid sa pagsulud sang butig nga mga manunudlo sa iglesia. Ini nga kabalaka ayhan ginapabutyag sa sini nga dinalan: “Daw ano kadaku ang akon pagpanikasug tungud sa inyo” (Col. 2:1). Sa sini nga konteksto, ang termino nga “pagpanikasug” ayhan nagakahulugan sing “paghimud-os” ukon “pag-ulikid.”—William Arndt et al., A Greek-English Lexicon of the New Testament and Other Early Christian Literature (Chicago: University of Chicago Press, 2000), p. 17. Ang Griego nga tinaga nga ginbadbad bilang “inaway” ukon “pagpakigsumpong” ginagamit sa iban nga duug sa pagpatuhoy sa paghimakas batok sa tawohanon ukon espirituhanon nga pagpamatok (halimbawa, 1 Tes. 2:2). Sa sini nga konteksto, ginagamit ini sa paglaragway sang “wala sing kakapoy nga pagpangabudlay sang apostol—isa ka mabaskug nga inaway, pagpakigsumpong, kag paghimakas para sa pagpalapnag, pagpatubo, kag pagpabakud sang pagtoo subong lalambuton sang iya misyon.”—David J. Williams, Paul’s Metaphors: Their Context and Character (Grand Rapids, MI: Bakermic Academic, 1999), p. 290.

Ang termino nga “inaway” ukon “pagpakigsumpong” nagahalin sa konteksto sang isports, ilabi na gid sa mga paindisanay sang mga atleta. Gani, ginapanugda sini ang ideya sang daw indi maagwanta nga panikasug. Ining mga datos nagapakita nga wala ginatamud ni Pablo ang pag-atubang sa butig nga mga panudlo subong gamay lang nga butang. Dapat bala amo man ini ang aton himoon? Mahimo gid nga paagi sa iya pag-inaway ukon paghimakas ukon pagpakigsumpong para sa mga taga-Colosas, gintuyo ni Pablo nga ang iya mga pangamuyo mangin para sa ila. Nangamuyo si Pablo nga palig-onon ang ila mga tagiposoon agud indi sila mapatalang sang butig nga mga panudlo. Luyag ni Pablo nga mapabakud ang ila mga tagiposoon, nga “ginahiusa sila sa gugma, sa pag-agum sang tanan nga kamanggaran sang malig-on nga paghangup kag pagkilala sang tinago sang Dios, nga amo si Cristo” (Col. 2:2).

Ang konsepto sang ihibalo importante gid sa Colosas. Sa bug-os nga sulat, luyag ni Pablo nga ang iya mga tagpalamati makaangkon sang ihibalo nahanungud sa “bugay sang Dios sa kamatooran” (Col. 1:6); ang “kabubut-on sang Dios sa bug-os nga espirituhanon nga kaalam kag paghangup” (Col. 1:9); “ang kamanggaran sang himaya sining tinago sa tunga sang mga Gentil, nga amo si Cristo sa inyo” (Col. 1:27); ang “pagkilala sang tinago sang Dios, nga amo si Cristo” (Col. 2:2). Gani, sa malip-ot nga pulong, ginapakita ni Pablo nga ang bulong batok sa butig nga mga panudlo amo ang ihibalo nahanungud sa Dios kag kay Cristo (Col. 2:1-4, 8). Ang ini nga ihibalo nagahalin sa Pulong sang Dios, subong sang ginapahangup ni Pablo sa Colosas 3:16: “Papuy-a ang polong ni Cristo sa inyo sing mabuganaon, sa nagatinudloay kag nagalinaygayay kamo, sa bug-os nga kaalam, kag may mga salmo kag mga ambahanon kag mga kalantahon nga espirituhanon sa pagpasalamat sa Dios sa inyo mga tagiposoon.”

**Si Cristo, ang Aton Lamang nga Paglaum Sang Kaluwasan**

Sa Colosas 2:11-15, ginadayaw ni Pablo ang nagaluwas nga buluhaton ni Cristo para sa aton. Sa kay Cristo, gintuli kita “sang circuncision nga wala paghimoa sang mga kamut” (Col. 2:11), nga nagakahulugan sang buluhaton ni Cristo sa aton tagiposoon. “Nalubung kamo kaupud niya sa bautismo” kag “ginbanhaw man kamo kaupud niya” (Col. 2:12). Sa iban nga mga pulong, ginbuhi kita sang Dios upud kay Cristo kag “napatawad niya kita sang aton tanan nga paglapas” (Col. 2:13). Sa malip-ot nga pulong, ginasiling ni Pablo nga si Cristo amo lamang ang aton paglaum sa kaluwasan.

Apang, ang pila sang mga pahayag ni Pablo sa Colosas 2, ilabi na ang halin sa Colosas 2:11-23, ginagamit sang madamu karon sa pagpanugda nga ang apostol nagahambal nahanungud sa pagkanselar sang Napulo ka Sogo; sing mas detalyado, ginabais nga ang ikapito nga adlaw nga Inugpahuway walay pulus na, ukon dapat pa nga pagatumanon sang mga Cristohanon. Kabaliskaran sa sini nga pagpamilit, ang Colosas 2 indi nahanungud sa pagkanselar sang Napulo ka Sogo. Ginapahangup ni Pablo sing pila ka beses sa bug-os niya nga mga sulat, sa Colosas kag bisan diin, nga ang Napulo ka Sogo balido para sa mga Cristohanon, subong nga makita sa masunod nga mga dinalan.

Ginakutlo ni Pablo ang ikalima nga sogo sa Efeso 6:2, 3, ang ikaanum, ikapito, kag ikawalo sa Roma 13:9, kag ang ikanapulo sa Roma 7:7 (kag subong man sa Roma 13:9). Sa Colosas 3:20, ginasulit niya ang isa ka laygay nga makita sa Efeso 6:1: “Mga anak, tumana ang inyo mga ginikanan.” Base sa Efeso 6:1-3, ang isa makahinakop nga ang laygay, “Mga anak, tumana ang inyo mga ginikanan” (sa Efe. 6:1 kag Col. 3:20), napasad sa pagkabalido sang ikalima nga sogo (Efe. 6:2, 3; ipaanggid sa Exo. 20:12). Sa tanan sini nga mga dinalan, ginapahangup nga ang Napulo ka Sogo nagapabilin nga kinahanglanon para sa mga tumuloo sa idalum sang bag-o nga kasugtanan. Dugang pa, ang mga listahan sang bisyo kag kaligdong sa mga Sulat ni Pablo—kag ilabi na ang listahan sang bisyo nga makita sa Colosas 3:5-9—ginapalibutan sang Napulo ka Sogo (tan-awa ang David W. Pao, Colossians & Philemon, Zondervan Exegetical Commentary on the New Testament [Grand Rapids, MI: Zondervan, 2012], p. 220).

Ang indi Adventista nga iskolar nagakilala nga, “May maayo nga mga rason sa pagpati. . .nga ang Napulo ka Sogo. . .nagabugkos gihapon sa aton. Kon si Jesus, halimbawa, nagahambal nahanungud sa ‘mga sogo,’ maathag nga ang Iya ginatumod amo ang Napulo ka Sogo (Lucas 18:20). Sa amo man, sang si Pablo nagahambal nahanungud sa kasogoan sa Roma 7:7, sia nagapatuhoy sa Napulo ka Sogo.”—Iain D. Campbell, Opening up Exodus, Opening Up Commentary (Leominster, UK: Day One Publications, 2006), p. 83.

Nahanungud sa ikapito nga adlaw nga Inugpahuway (Sabado), ang ebidensya halin sa Bag-ong Katipan nagapakita nga ini nagabugkos gihapon sa mga tumuloo sa idalum sang bag-o nga katipan. Pareho kay Jesus, si Pablo manugbantay sang Adlaw nga Inugpahuway (tan-awa sa Luc. 4:16, Bin. 17:2). Sa Bugna 14:6, 7, ang pagpatuhoy sa ikaapat nga sogo nagapadaku sang pagkabalido sang ikapito nga adlaw nga Inugpahuway para sa mga Cristohanon. Sing kaanggid, sang nagprotesta sila ni Pablo kag Bernabe batok sa pagsimba sa ila sang mga sumilimba sa mga idolo, gintawag nila ang igtalupangud sa pagsimba “nga magliso kamo gikan sa sining walay pulus nga mga butang pa Dios nga buhi nga naghimo sang langit kag duta kag dagat kag sang tanan nga yara sa ila” (Bin. 14:15; tan-awa ang Exod. 20:11). Posible man nga sa iya paglaragway sang pagkapanguna ni Cristo sa Colosas 1:15-20, ginahunahuna ni Pablo ang Genesis 1 kag 2 kag ang Exodo 20:8-11. Ining duha ka dinalan may kinaandan nga tema sang Adlaw nga Inugpahuway (tan-awa ang John K. McVay, “Colossians,” sa Ángel Manuel Rodríguez, ed., Andrews Bible Commentary: New Testament [Berrien Springs, MI: Andrews University Press, 2022], pp. 1745, 1751–1753).

Bangud si Pablo manugbantay sang Adlaw nga Inugpahuway, maathag nga indi sia makapangatarungan para sa pagkanselar sang Napulo ka Sogo sa Colosas 2:11-23. Gani, ang “mga mando nga sinulat sa mga pagsolondan” (Col. 2:14) nga ginlansang sa krus wala nagapatuhoy sa moral nga kasogoan. Sa baylo, mahimo nga ini pagpatuhoy sa seremonyal nga kasogoan ukon sahi sang sertipiko sang utang. Subong man, ang Colosas 2:16 wala nagahambal nahanungud sa semanal nga ikapito nga adlaw nga Inugpahuway. Sa baylo, ang teksto mahimo nagapatuhoy sa (1) seremonyal nga mga adlaw nga inugpahuway, (2) mga halad nga ginahalad sa tion sang mga kapiestahan sang mga Judio, ukon, ayhan, (3) pagtuman sang ikapito nga adlaw nga Inugpahuway tungud sa sayop nga mga rason. Para sa mga detalye, tan-awa ang John K. McVay, “Colossians,” kay Ángel Manuel Rodríguez, ed., Andrews Bible Commentary: New Testament (Berrien Springs, MI: Andrews University Press, 2022), pp. 1752, 1753.

### Bahin III: Aplikasyon sa Kabuhi

Pamalandungi ang masunod nga mga tema. Dayon pangabaya ang imo mga estudyante nga sabton ang mga pamangkot sa katapusan sang sini nga seksion:

Ang Filipos 1:6 isa gid sa pinakakilala nga mga dinalan sa Biblia. Ginahigugma namon ang ini nga saad: “Sia nga nagsugud sing maayong buhat sa inyo magahimpit sini sa adlaw ni Jesu-Cristo.” Importante gid nga tandaan naton nga ang kabug-osan kay Cristo nagalakip sang proseso sang pagkilala sa Iya paagi sa Iya Pulong. Sa pagkamatuud, wala sing paagi nga makapabilin sa Iya luwas kon ang Iya mga pulong nagapabilin sa aton (Juan 15:7). Halin sa Pulong sang Dios nagabaton kita sang pagkaon para sa espirituhanon nga pagtubo (1 Ped. 2:2), nga nagalakip sang pagtubo sa pagtoo (Roma 10:17). Subong sang ginasiling sang salmista, “Kag ang mga nakakilala sang imo ngalan magasalig sa imo” (Sal. 9:10). Ang ihibalo sang Dios kag sang Iya Pulong nagapugong sa aton nga mapatalang sang butig nga mga panudlo.

Ang matuud nga ihibalo sa Dios sing kinaugali nagadul-ong sa pagpasakop kag pagkatutum sa Iya. Sa sina nga bahin, ang moral nga kasogoan may importante nga papel, kay nagatudlo ini sa aton nahanungud sa kinaiya sang Dios kag nagapahayag sang Iya kabubut-on sa aton. Apang, ang iban nga mga tawo nagasiling nga ang kasogoan balabag sa ebanghelyo. Apang, wala na sing mas malayo pa sa kamatooran. Ang kamatooran kabaliskaran gid. Sa mga pulong ni Joe M. Sprinkle, indi Adventista nga iskolar, ang moral nga kasogoan “panugod sa ebanghelyo” sa kahulugan nga ini “nagatudlo kay Cristo nga amo ang katumanan sang kasogoan.”—Joe Sprinkle, Biblical Law and Its Relevance: A Christian Understanding and Ethical Application for Today of the Mosaic Regulations, ginkutlo ni Roy E. Gane, Old Testament Law for Christians: Original Context and Enduring Application (Grand Rapids, MI: Baker Academic, 2017), p. 4, footnote 2.

**Mga Pamangkot:**

1. Magpaambit sang paborito nga teksto sa Biblia sa klase. Sa ano nga paagi ini nga teksto nakasagud sa imo, nakapabakud sang imo kaangtanan sa Dios, ukon nag-amlig sa imo halin sa butig nga mga panudlo?

2. Paano ang moral nga kasogoan nagatudlo kay Jesus? Paano si Jesus nangin katumanan sang kasogoan? Ngaa sayop ang magsiling nga ang moral nga kasogoan balabag sa ebanghelyo?