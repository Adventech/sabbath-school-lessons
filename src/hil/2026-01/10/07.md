---
title:  Dugang nga Pagtoon
date:   06/03/2026
---

“Subong sa mga adlaw sang mga pinadala ang mga tawo nagtinguha paagi sa tradisyon kag pilosopiya sa paglaglag sang pagtoo sa Kasulatan, amo man karon, paagi sa makalilipay nga mga balatyagon sang mas mataas nga kritisismo, ebolusyon, espiritismo, theosophy, kag pantheism, ang kaaway sang pagkamatarung nagatinguha sa pagtuytuy sa mga kalag sa ginadumilian nga mga banas. Sa kadam-an ang Biblia amo ang suga nga wala sang lana, bangud ginliso nila ang ila mga hunahuna sa mga dalan sang haumhaum nga pagtoloohan nga nagadala sang indi paghangpanay kag kagumon. Ang buluhaton sang mas mataas nga kritisismo, sa pagmulay, pag-usisa, pagbanabana, pagtukud liwat, amo ang nagaguba sang pagtoo sa Biblia subong bugna sang Dios. Ginakuha sini ang gahum sang pulong sang Dios sa pagkontrol, pagbayaw, kag paghatag inspirasyon sa tawohanon nga mga kabuhi. Paagi sa espiritismo, ang kadam-an ginatudloan sa pagpati nga ang handum amo ang pinakamataas nga kasogoan, nga ang lisensya amo ang kahilwayan, kag nga ang tawo may salabton lamang sa iya kaugalingon.

“Ang sumulunod ni Cristo magasugata sang ‘makagalanyat nga mga pulong’ nga batok sa sini ginpaandaman sang apostol ang mga tumuloo sa Colosas. Magasugata sia sang espiritwalismo nga mga interpretasyon sang Kasulatan, apang indi niya ini dapat batunon. Ang iya tingug dapat mabatian sa maathag nga pagpamatuud sang walay katapusan nga mga kamatooran sang Kasulatan. Nga nagatolok lamang kay Cristo, dapat sia nga magpadayon sing tayuyon sa banas nga namarkahan na, nga ginasikway ang tanan nga ideya nga wala nagahisanto sa Iya panudlo. Ang kamatooran sang Dios amo ang mangin topiko sang iya pagbinagbinag kag pagpamalandong. Dapat niya tamdon ang Biblia subong tingug sang Dios nga nagahambal sing direkta sa iya. Sa amo masapwan niya ang kaalam nga diosnon.”—Ellen G. White, The Acts of the Apostles, pp. 474, 475.

**Mga Palamangkutanon nga Pagadiskusyunan:**

`Ano ang buut silingon nga si Cristo “nagapuyo sing lawasnon ang bilog nga kabug-osan sang Pagka-Dios,” kag Sia “amo ang olo sang bug-os nga pagdumala kag pagbulut-an” (Col. 2:9, 10)? Tan-awa man ang Juan 1:1; Hebreo 1:3; kag 1 Pedro 3:22.`

`Tanan kita siguro nakabati nga ginagamit ang Colosas 2:14–16 bilang argumento batok sa ikapito nga adlaw nga amo ang Adlaw nga Inugpahuway. Ano pa nga mga problema, magluwas sa kon ano ang ginpagowa sang leksyon sini nga semana, ang nagaupud sa paggamit sining mga teksto sa pagpakigbais nga indi na naton kinahanglan nga tumanon ang ikaapat nga sogo?`

`Paano mo ginaatubang ang mga nagapilit nga dapat man naton huptan ang seremonyal nga mga kasogoan? Bisan pa makakita kita sang pipila ka espirituwal ukon teolohiko nga mga pagpakamaayo sa paghupot sa ila, ano nga mga problema ang magatuhaw halin sa pagpilit nga dapat ini huptan?`

`Ang ginsulat ni Ellen G. White nga bag-o lang naton nabasa nagasiling nga dapat naton tamdon ang Biblia “subong tingug sang Dios nga nagahambal sing direkta” sa aton. Ngaa, niyan, dapat naton bantayan sing maukud ang aton mga kaugalingon batok sa bisan sin-o ukon sa bisan ano nga magapaluya sang aton pagtoo sa awtoridad kag inspirasyon sang tanan nga Kasulatan, bisan ang mga bahin nga, sa pipila nga duug, mangin masaw-a sa aton?`