---
title:  Ginlansang sa Krus
date:   03/03/2026
---

`Basaha ang Colosas 2:11-15. Ano nga mga isyu ang daw ginabaisan ni Pablo diri?`

Daw ano kasunsun nga nakita naton ang ining mga teksto, ilabi na ang Colosas 2:14, nga ginagamit sing sayop bilang argumento batok sa ikapito nga adlaw nga Inugpahuway?

Agud makabulig sa paghangup sang sining mga teksto, duha ka mayor nga interpretasyon ang ginduso sang mga Seventh-day Adventist: Una, ang “sulat-kamot” nga ginlansang sa krus amo ang listahan sang mga panumbungon nga ginpasaka “batok sa aton,” kaangay sang sinulatan nga ginbitay ni Pilato sa krus ni Jesus (Mat. 27:37; Juan 19:19, 20). Ukon, ikaduha, ang seremonyal nga layi nga ginsulat ni Moises (tan-awa ang Deut. 31:24–26) nalansang sa krus.

Kon tan-awon naton ang bersikulo sa mas daku nga konteksto sini, makita naton nga ini maathag nga nagahambal nahanungud sa seremonyal nga kasogoan.

Si Pablo nagapatuhoy man sa “circuncision nga wala paghimoa sang mga kamut” (Col. 2:11), nga amo, “sang tagiposoon” (Roma 2:28, 29; ipaanggid ang Deut. 30:16), sa maathag nga kabaliskaran sa unudnon nga pagtuli, nga isa sang labing importante nga mga pagsulundan sang seremonyal nga kasogoan (Lev. 12:3; ipaanggid ang Exod. 12:48).

Niyan gin-angot ni Pablo ining nasulud nga pagbag-o sa “pag-uba sang lawas sang unud” kag sa bautismo paagi sa pagtum-oy. Paagi sa sini nga bautismo, ginapakilala naton ang aton kaugalingon sa kamatayon kag pagkabanhaw ni Cristo (Col. 2:11, 12).

Niyan, ining eksperiensya sang pagbag-o ginapaanggid nga “patay sa inyo mga paglapas” kag “ginbuhi sang Dios upud sa iya, nga napatawad niya kita sang aton tanan nga paglapas” (Col. 2:13).

Ang tinaga nga “mga pagsolondan” (Col. 2:14) nagapatuhoy sa legal nga mga mando, sekular man (Luc. 2:1; Bin. 17:7) ukon eklesiastiko (Bin. 16:4). Ang isa pa nga pagluntad sang sining Griego nga tinaga sa mga sinulatan ni Pablo nagapatuhoy sa seremonyal nga kasogoan, nga nagbutang sang dingding nga nagapain sang mga Judio kag mga Gentil (Efe. 2:14, 15).

Bangud ginpatuhuyan na ni Pablo ang kapatawaran sang mga sala kag ang nasulud nga pagbag-o nga ginasimbolohan sang bautismo, daw indi na mahimo nga magabalik sia liwat sa sina nga topiko nga may lain naman nga metapora nga wala ginagamit bisan diin sa Kasulatan. Sa baylo, daw ginapadaku ni Pablo ang kaanggid nga punto nga ginhambal sa Efeso: nga ang Gentil nga mga tumuloo sa Colosas indi dapat magkabalaka sa pagtuman sang seremonyal nga kasogoan, lakip ang pagtuli, ukon nahanungud sa mga kasogoan sa kaputli nga kalakip sa amo nga pangako (ipaanggid ang Bin. 10:28, 34, 35).

Maathag nga wala ginapanugda ni Pablo nga ang Napulo ka Sogo ginlansang sa krus, kay sa bisan diin iya ginapaathag nga ang sala amo ang paglapas sang Napulo ka Sogo (Roma 7:7).