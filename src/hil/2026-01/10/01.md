---
title:  Bug-os kay Cristo
date:   28/02/2026
---

### Basaha Para sa Pagtoon Sini nga Semana
Col. 2; Heb. 7:11; Isa. 61:3; 1 Cor. 3:6; Deut. 31: 24-26; Rom. 2:28, 29; Roma. 7:7.

> <p>Salauluhon nga Teksto</p>
> “Busa walay tawo nga maghukom sa inyo nahanungud sa kalan-on kag ilimnon ukon nahanungud sa piesta ukon sa lati ukon sa adlaw nga inugpahuway. Ini sila amo ang landong lamang sang magaabut; apang ang lawas iya ni Cristo” (Colosas 2:16, 17).

Napamangkot ka na bala kon ngaa nagabantay ka sang Adlaw nga Inugpahuway? Ayhan bisan pa ang teksto sa sini nga semana gin-gamit bilang “ebidensya” batok sini. Apang ang teksto ginsulat indi tungud sa ikaapat nga kasogoan, kondi sabat sa mga sala nga gintudlo sang indi matuud nga mga manunudlo sa iglesia. Ano ining mga sala?

Una, ang sala nga pagpanudlo ginalaragway bilang “filosofia” “tawohanon nga pinalatonlaton nga sugid,” “sono sa nahauna gid nga pagtolon-an sang kalibutan” kag “indi sono kay Cristo” (Col. 2:8).

Nalakip man diri ang pagpatuli kag ang pagbantay sang mga piesta sang mga Judio (Col. 2:11, 16), upud sa Judiohanon nga pagkaputli kag mga pagsulundan nga naangot sa pagkaon (Col. 2:16, 21). Nalakip man diri ang pagsimba sa mga manugtunda ukon ang pagtinguha sa pag-ilog sang panimbahon sang mga manugtunda (Col. 2:18).

Kag, sa katapusan, nasandig ini sa “mga sogo kag mga pagtolon-an sang mga tawo” kag ang posibilidad nga nalakip man ang pagsimba kag pagpaubos sang kaugalingon kay pagsakit sang lawas (Col. 2:22, 23).

Ining butig nga mga manunudlo sing maathag relihiyoso kag sinsero, apang sala ang ila paghangup sang ebanghelyo. Sa sini nga semana lantawon naton kon ngaa amo ini. Kag aton makita nga ang salauluhon nga teksto wala sing kaangtanan sa aton pagbantay sang ikapito nga adlaw nga inugpahuway.

_*Ton-i ang leksyon sang sini nga semana sa pag-aman sa Sabado, Marso 7._