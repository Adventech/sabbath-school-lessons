---
title:  Landong Ukon Substansia?
date:   04/03/2026
---

`Basaha ang Colosas 2:16–19. Ano nga Judio-Cristiano nga mga buhat ang ginpatalupangud diri ni Pablo?`

Tubtub karon, ang mga iskolar wala nagaugyon kon ano gid ang mga isyu nga ginahambalan diri ni Pablo. Ang aton lamang masiguro amo nga ang sulat ni Pablo mismo nagahatag sang diotay nga impormasyon sa kon ano ang daw Judio-Cristiano nga inpluwensia nga nagabahinbahin sining kalabanan Gentil nga simbahan (Col. 2:13). Buut silingon, ang Judiohanon nga mga tumuloo nagaduso sang mga butang nga indi kinahanglanon nga sundon sang mga miyembro.

Maathag nga ang Colosas 2:16 nagalista sang pipila ka regular nga buhat sang mga Judio nga sa gihapon ginpadayon sang pipila ka Judio nga naliso sa Cristianismo. Apang bisan ang mga elemento sa Colosas 2:18 nagahisanto sa amo man nga konteksto. Ginsaway ni Jesus ang relihiyoso nga mga lider sa ila pagpakunokuno nga sila mapainubuson (halimbawa, ang Mat. 6:1, 5, 7, 16). Halin sa mga tolon-an nga linokot sang Qumran, naton-an naton nga ang mga manugtunda ginpakita sing prominente sa pila ka Judiohanon mga paghangup sa pagsimba. Gani, ang mga problema nga gin-atubang ni Pablo sa Colosas halos may kaanggid sa mga problema nga iya gin-atubang sa iban nga duug.

Bangud ang Colosas 2:16 sa masami ginahangup sing sayop, importante nga binagbinagon ini sing mas detalyado. Talupangda ining mga punto:

Ang paggamit ni Pablo sang “busa” nagapakita nga ini konklusyon nga ginkuha halin sa iya na nahambal. Sang una, ang pagkakinahanglanon para sa literal nga pagtuli ginsikway bangud ang pagbag-o sa sulud sang tagiposoon amo ang importante (Col. 2:11-15).

Ang “pagkaon kag ilimnon” nagapatuhoy sa mga halad nga kalan-on kag ilimnon nga gindala sang mga Israelinhon sa templo.

Ang detalye “nahanungud sa piesta ukon sa lati ukon sa adlaw nga inugpahuway” (Col. 2:16) maathag nga nagapatuhoy sa Oseas 2:11, sa diin ang amo man nga pagkasunodsunod sang seremonyal nga mga adlaw ginapatuhuyan, nga nagalakip sang seremonyal nga mga adlaw nga inugpahuway (tan-awa, halimbawa, ang Lev. 23:11, 24, 32).

Importante sa aton paghangup sang sini nga bersikulo amo ang kaugalingon nga interpretasyon ni Pablo: nga ini “mga landong lamang sang magaabut; apang ang lawas iya ni Cristo” (Col. 2:17). Ining seremonyal nga mga adlaw, pareho sang mga halad, nagtudlo sa buluhaton ni Cristo (tan-awa ang 1 Cor. 5:7; 1 Cor. 15:23). Ang ikapito nga Adlaw nga Inugpahuway, sa kabaliskaran, ginpasad sa Eden, antes sang sala, kag madugay na antes sang pag-adoptar sang seremonyal nga mga halad sang santuario; gani, indi ini landong nga pagadulaon pagkatapos sang krus.

`Bisan pa wala ginabaisan diri ang ikapito nga Adlaw nga Inugpahuway, paano mo maaplikar ang laygay ni Pablo parte sa indi paghukom sa iban?`