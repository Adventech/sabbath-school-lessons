---
title:  Mga Sogo Sang mga Tawo
date:   05/03/2026
---

`Basaha ang Colosas 2:20-23. Paano ang imo paghangup sa mga laygay ni Pablo sa kapawa sang iban pa nga mga elemento nga ginhambalan sa sini nga kapitulo?`

Kaangay sa iya sulat sa mga taga-Galacia, ginalaragway ni Pablo ang kabalaka sa pagtipig sang mga seremonya sang mga Judio bilang “nahauna gid nga pagtolon-an sang kalibutan” (Col. 2:8, 20; ipaanggid ang Gal. 4:3, 9). Sa iban nga pulong, kaangay sa dutan-on nga templo, ining mga butang iya sang duta, apang ang aton pagkabanwahanon didto sa langit. Indi kita dapat mabug-atan sang seremonyal nga kasogoan bangud nagalandong lamang ini sang realidad nga aton karon ginakalipay paagi kay Cristo. Buut silingon, bisan pa orihinal nga ginhatag sang Dios, ining mga ordinansa, nga natapos na ang ila buluhaton, indi na kinahanglanon.

Bangud ining tanan nga pagsulundan gindula sa krus, subong sang ginpakita sang diosnon nga kamut nga nagpihak sang kumbung sang templo (Mat. 27:51; ipaanggid ang Dan. 9:27), ang mga Cristohanon (lakip ang mga Judiohanon nga mga Cristohanon) wala napaidalum sa sini nga mga pagsulundan. Paagi sa pagpasakop sa ila, ginapakilala naton ang aton kaugalingon sa sining kalibutan, nga nagataliwan, kabaliskaran sa bag-ong kalibutan nga ginsaad sa aton kay Cristo.

Ang matuud, ginapaabot naton ang “bag-ong mga langit kag bag-ong duta, diin nagapuyo ang pagkamatarung” (2 Ped. 3:13) kag indi lamang ang pagkay-o sining daan.

Luwas sa kamatooran nga ang mga Fariseo kag mga escriba nagdugang sang tawohanon nga mga kinahanglanon sa ibabaw sang mga pagsulundan ni Moises (tan-awa ang Marcos 7:1–13), ang pagpadayon sang mga seremonya sa Daan nga Katipan, nga natuman ni Cristo, indi na makabig nga kinahanglanon sang Dios, kondi bilang mga katungdanan nga ginpatuman lamang sang mga tawo. Sa pagkamatuud, daw nangin lulan ukon palas-anon sila sa pagtoo, kabaliskaran sa bagay nga magapauswag sini. Mahapos gid ang magsugod sa paghimo sining tanan nga butang nga indi lamang nagapalabaw sang kaugalingon sa mga wala nagahimo sini, nga indi maayo tan-awon, kondi ayhan sing malalangon nangin dalayawon para sa kaluwasan, isa ka siod nga indi naton luyag nga tapakan.

Sa bug-os nga maragtas sang mga Cristohanon, ang mga eksperto sa Biblia nagpadala sa pagsulay sa paghimo sang relihiyoso nga mga pahayag, nga nagaagaw sang papel sang Balaan nga Espiritu sa pagtuytuy sa mga tumuloo kon ano ang kahulugan sang teksto. Si Cristo mismo amo ang tuburan sa diin nagahalin ang kamatooran sang Balaan nga Kasulatan sono sa gintudlo ni Pablo kag sang iban pa nga mga manunulat sang Biblia.

`Paano naton masiguro nga nahangpan naton nga ang aton lamang sadsaran para sa kaluwasan amo ang ginhimo ni Jesus para sa aton, sa gowa naton, sa baylo naton—bisan ano man ang Iya ginahimo sa aton?`