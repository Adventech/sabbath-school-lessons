### Paghiusa Sang Langit kag Sang Duta: Si Cristo sa Filipos kag Colosas

Hunahunaa ang pinakabudlay nga obra nga imo nahimo. Ano ang nagpabudlay sini? Ang ginapaabut bala nga mga resulta, ukon ang tion nga ginhatag para tapuson ang trabaho, ukon ining duha? Ini bala tungud sang imo pagtan-aw sa ulobrahon? Ukon basi ang mga tawo nga upud mo sa ulobrahan? Ukon ayhan tungud daw indi gid ini masarangan nga mahuman?

Talupangda ang tinutuyo tuhoy sa plano sang kaluwasan: paghiusa sang langit kag sang duta. Daw imposible? Sa tawohanon nga paghangup, imposible gid ini. Walay sapayan, antes lang gid sang pagkayab Niya sa langit, si Jesus naghatag sa aspostoles sang daw imposible nga tulumanon: “Busa lakat kamo kag himoon nga mga gintoton-an ang tanan nga kapungsuran, nga nagabautiso sa ila sa ngalan sang Amay kag sang Anak kag sang Espiritu Santo, nga nagapanudlo sa ila sa pagtuman sang tanan nga ginsogo ko sa inyo; kag yari karon, ako kaupud ninyo sa gihapon, tubtub sa katapusan sang katuigan” (Mat. 28:19, 20).

Ginpadala ni Jesus si Pablo sa mga Gentil agud matuman ang ining daw imposible nga buluhaton: “Sa pagpamuklat sang ila mga mata, agud nga magliso sila gikan sa kadudulman pa kapawa kag gikan sa gahum ni Satanas pa Dios, agud nga mabaton nila ang kapatawaran sa mga sala kag ang panublion sa tunga sang mga ginpakabalaan paagi sa pagtoo sa akon” (Bin. 26:18).

Ang iban magapangindi kon hatagan sang mga buluhaton nga kaangay sina. Apang, indi naton dapat paglipatan ang mga saad nga ginhatag ni Jesus sa sini nga mga sitwasyon. Sa apostoles, nagdugang Sia sa paghambal, “Kag yari karon, ako kaupud ninyo sa gihapon, tubtub sa katapusan sang katuigan” (Mat. 28:20). Kag sa kay Pablo, si Jesus nagsiling, “Apang bangon ka kag magtindug; kay sa sining katuyoan nagpakita ako sa imo, sa pagtangdo sa imo nga manug-alagad kag manugsaksi sang mga butang nga nakita mo ako kag sa mga butang diin magapahayag ako sa imo” (Bin. 26:16).

Sa simple nga hambal, si Jesus naghatag sang buluhaton nga imposible sa aton agud magsandig kita sa Iya, sa baylo nga sa aton kaugalingon, agud mahimo ini. Indi Sia maghatag sa aton sang buluhaton nga indi magsakdag sang gahum sa paghimo sini. “Samtang ang kabubut-on sang tawo nagakooperar sa kabubut-on sang Dios, nangin gamhanan ini. Bisan ano pa man ang dapat himoon sa Iya mando mahimo nga matuman sa Iya kusug. Ang tanan Niya nga ginapaobra sarang mahimo.”—Ellen G. White, Christ’s Object Lessons, p. 333.

Sing makatalanhaga, sa tion nga si Pablo nagsulat sa mga taga-Colosas, ang ebanghelyo “ginwali sa bug-os nga tinuga sa idalum sang langit” (Col. 1:23). Siyempre, indi ang tanan nagbaton. Apang kon aton talupangdon sing maid-id ang mando nga Iya ginhatag sa apostoles (Mat. 28:18-20), kag sa kay apostol Pablo, si Jesus wala nagsaad nga ang tanan mangin gintoton-an ukon ang tanan maliso. Dapat “iwali ining maayong balita sang ginharian sa bug-os nga kalibutan, subong nga saksi sa tanan nga kapungsuran; kag ugaling magaabut ang katapusan” (Mat. 24:14, ang pagpatalupangud gindugang). Daw kaangay sa ano ang ina nga pagpanaksi? Paano gid bala ini matuman?

Sa sini nga tremestre, magatoon kita tuhoy sa mga sulat ni Pablo sa mga taga-Filipos kag sa mga taga-Colosas. May importante sila nga pagkapareho. Labaw sa tanan, ginapahayag nila si Cristo, ang Isa nga amo lamang ang makahiusa sang langit kag sang duta. Sia ang hagdanan nga nakita ni Jacob halin sa duta kag nagalambot sa langit (Gen. 28:12; ipaanggid ang Juan 1:51). Bilang Anak sang tawo, ginatubos Niya kita halin sa sala; bilang Anak sang Dios, nagapatunga Sia para sa aton.

Sa pagtoon sang sini nga mga sulat, makita naton sa sining duha ang mga aspeto ni Jesus. Talupangdon naton ang pipila sa pinakamatahum nga mga tinaga nga makita sa bisan diin nahanungud sa Pagka-Dios ni Cristo kag kon paano nga gintalikdan Niya ini tanan agud luwason kita. Makita naton si Pablo nga nagapakigbato halin sa bilanggoan nga may mga problema sa isa ka simbahan nga iya natukud (Filipos) kag sa isa nga wala pa gani niya nabisitahan (Colosas). Ang kaangtanan nga napasad ni Pablo sa bug-os nga “iglesia sa kalibutan” sa sina nga panahon nagpahanugot sa iya nga makasabat sa mga panghangkat bisan pa nga yara sia sa bilanggoan sa Roma. Nakahibalo sia nga malip-ot nalang ang iya panahon, kag ginhimo niya ang iya bug-os nga masarangan agud madala palapit ang iglesia sa langit kag sa isa kag isa. Sa paghimo sini, nagapakita sia sa aton kon paano ang iglesia sang Dios subong makahiusa sa langit agud mahimo ang katapusan nga mando sa Bugna 14, nga sa aton nahibaloan bilang “mga mensahe sang tatlo ka manugtunda.”

_Si Clinton Wahlen, Ph.D., associate director sang Biblical Research Institute sa General Conference. Sampaton sia sa Bag-ong Katipan, Hermeneutics, kag Adventist History. Nakapuyo sia kag nakatrabaho sa Germany, New Zealand, Russia, United Kingdom, kag Philippines. Sia kag ang iya asawa nga si Gina may duha ka hamtong na nga anak, umagad nga babayi, kag duha ka apo._