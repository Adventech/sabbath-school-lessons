---
title:  Mga Komento Sang Mga Manunudlo
date:   27/02/2026
---

### Bahin I: Kabilogan nga Panan-aw

**Sadsaran nga Teksto:** 2 Corinto 5:21

**Sentro Sang Pagtoon:** Col. 1:21-29; Roma 5; 2 Cor. 5:18-21.

Sa iya sulat sa taga-Colosas, si Pablo nagatudlo nga may yara kita sang tanan nga butang kay Cristo. Si Jesus aton Manunuga kag Manunubos. Detalyado nga ginasugid sang apostol ang ini nga ideya paagi sa pagpatungud kay Jesus sang mga titulo nga nagapakita kon ano ang Iya nahimo para sa aton. Si Jesus amo ang Ulo sang iglesia, ang Ginsuguran, ang Panganay halin sa mga patay, nga nagaresulta sa Iya pagpanguna sa tanan nga butang (Col. 1:18). Si Pablo nagsiling man nga “nagapahamuut sa Amay nga sa Iya ang tanan nga kabug-osan nagapuyo” (Col. 1:19). Kon sayoron, si Pablo nagasiling nga Dios si Jesus! Si Pablo nagasugid sa aton nga si Jesus nagahimo sang Iya nahimo tungud Sia amo kon sin-o Sia! Sa simple nga hambal, si Pablo nagasugid sa aton nga si Jesus nagahimo sang Iya ginahimo bangud Sia kon sin-o Sia! Bilang bug-os nga Dios, makatuga kag makatubos Sia. Sa Colosas 1:19, 20, si Pablo nagapahangup nga ang Dios nahamuut sa duha ka butang: (1) sa kay Jesus ang Iya tanan nga kabug-osan nagapuyo, kag (2) paagi kay Jesus ang tanan nga butang igapasag-uli sa Iya. Ining duha ka ideya nagapakita nga ang langitnon nga estado ni Jesus kag ang Iya buluhaton sa pagpasag-uli indi puwede mahamulag.

Ang leksyon sa sini nga semana nagapatalupangud sang tatlo ka dalagku nga tema:

1. Ang Dios amo ang nagahimo sang una nga tikang agud mapasag-uli kita sa Iya. Bangud sa sina nga tinutuyo, ginpadala Niya si Jesus sa kalibutan agud mapabalik ang katawohan sa Iya. Apang, bilang sabat, dapat “magapadayon kamo sa pagtoo” kag indi “magihit sa paglaum sa maayong balita” (Col. 1:23).

2. Sa aton buluhaton para kay Cristo, dapat naton dumdumon nga Iya lamang kita mga ahente sa mas daku nga plano sang langit.

3. Ang gahum sang maayong balita nagapahamtong sa aton para sa kaluwasan kay Cristo.

### Bahin II: Komentaryo

**Ilustrasyon**

“Ang mga ginikanan ni Elizabeth Barrett Browning nagpamalabag gid sang iya pagpamana kay Robert [Browning] sa bagay nga ginsikway gid nila sia. Halos kada semana, si Elizabeth nagasulat sang sulat sang paghigugma sa iya iloy kag amay, nga nagapangabay sang ila pagpasag-uli. Wala gid sila nakasabat bisan kaisa. Pagkatapos sang napulo ka tuig nga sigi lang sia sulat, si Elizabeth nakabaton sang daku nga karton paagi sa koreo. Ginbuksan niya ini. Nadismaya gid sia kag nasakitan, kay ang karton nag-unud sang tanan niya nga sulat para sa iya ginikanan. Wala gid sang bisan isa sa sini ang nabuksan!

“Subong, yadtong mga sulat sang paghigugma nalakip sa pinakamatahum nga classical nga sinulatan sa Ingles nga literatura. Kon ginbuksan lamang sang iya mga ginikanan kag ginbasa bisan pila lang kabilog sini, ayhan mahimo kuntani ang pagpasag-uli. Ang Biblia amo ang sulat sang Dios sa pagpasag-uli sa aton. Dapat naton ini buksan kag basahon sing maid-id kag tayuyon.”—Michael P. Green, 1500 Illustrations for Biblical Preaching (Grand Rapids, MI: Baker Books, 2000), p. 297.

Pagpasag-uli, Pagtoo, kag Paglaum

Ang Biblia maathag nga nagapakita nga ang Dios nagsugod sang proseso para sa pagpasag-uli sang katawohan balik sa Iya. Sang ang una naton nga mga ginikanan nahulog sa pagpakasala, ang Dios nagbisita sa Hardin sang Eden agud pangitaon sila (Gen. 3:9). Si Pablo nagasiling nga “sang mga kaaway pa kita ginpasag-uli kita sa Dios paagi sa kamatayon sang iya Anak” (Roma 5:10, NLT). Ang ini nga panudlo nagapahanumdum bahin sa sentimento ni Pablo sa Colosas 1:21, 22. Sing talalupangdon, ang paghimo sang tikang sang Dios sa pagdala sang pagpasag-uli amo ang nagalapnag nga tema sa Roma 5:5-11, kaangay sang makita sa masunod nga ilustrasyon:

| Roma 5:6 | “Sang mga maluya pa kita, | si Cristo napatay sa nagakaigo nga panag-on tungud sa mga didiosnon.” |
| Roma 5:8 | “Sang mga makasasala pa kita, | si Cristo napatay tungud sa aton.” |
| Roma 5:10 | “Sang mga kaaway pa kita, | ginpasag-uli kita sa Dios paagi sa kamatayon sang iya Anak.” |

May malapit nga pagkaanggid sa tunga sang mga bersikulo, 6, 8, kag 10 (tan-awa man ang Efe. 2:4, 5). Sang maluya pa kita, sang makasasala kag mga kaaway pa kita, napatay si Cristo para sa aton, gani ginpasag-uli kita sa Dios. Si Pablo nagatandug man sa sini nga tema sa bisan diin nga bahin sang iya sinulatan, nga may gamay lang nga pagbag-o, kaangay sang makita sa masunod;

| Teksto | Pinakaginhalinan nga Ahente | Hinimoan | Pasiente | Benepisyaryo | Alagyan nga Ahente |
| --- | --- | --- | --- | --- | --- |
| 2 Cor. 5:18 | Dios | nagpasag-uli | sa aton | sa Iya kaugali-ngon | paagi kay Cristo |
| 2 Cor. 5:19 | Dios | nagapasag-uli | sang kalibutan | sa Iya kaugali-ngon | yara kay Cristo |
| Col. 1:20 | Dios | napasag-uli | sang tanan nga butang | sa Iya kaugali-ngon | paagi sa Iya [Cristo] |
| Efe. 2:4, 5 | Dios | ang gugma nga ginhigugma | sa aton | | upud kay Cristo |

Ang Dios amo permi ang pinakamataas nga Ahente kag Tagasugod sa proseso sang pagpasag-uli. Sa Galacia 4:4, 5, si Pablo nagagamit sang lenguahe nga may kaangtanan sa pag-adoptar sa pagpatuhoy sa mga tikang sang Dios agud mapasag-uli kita sa Iya kaugalingon. Kaangay sang maathag nga pahayag ni Juan, “Nagahigugma kita, kay sia naghigugma sa aton sing una” (1 Juan 4:19). Ang pagpasag-uli nahimo paagi sa kamatayon ni Cristo (Roma 5:6; 2 Cor. 5:21; Col. 1:20; Efe. 2:13, 16; kag iban pa), kag nagresulta ini sang paghidait sa Dios (Efe. 2:14-19). Tungud gin-adoptar kita bilang kaanakan sang Dios (Roma 8:15; Gal. 3:26; Gal. 4:4-6; 1 Juan 3:1, 2), ang aton napataas nga kahimtangan, paagi sa pagtoo kay Cristo, nagaresulta sa pagpakig-angot sa Iya (Roma 5:2; Efe. 2:18; Efe. 3:12; Heb. 10:19-22).

Bilang sabat sa mga tikang nga ginhimo sang Dios, dapat “magapadayon kamo sa pagtoo” kag indi “magpagihit sa paglaum sa maayong balita” (Col. 1:23). Ang Cristohanon nga mga kinaiya—pagtoo kag paglaum—magkaupud. (1 Cor. 13:13; Gal. 5:5; 1 Tes. 1:3; 1 Tes. 5:8; 1 Ped. 1:21). Nagatoo kag nagalaum kita sa Dios para sa kaluwasan (1 Ped. 1:21), indi sa mga nahimo sang tawo.

**Kabahin sa mas Daku nga Plano**

Sa Colosas 1:25, si Pablo nagapahayag nga sia “nangin-alagad sono sa palangakoan nga ginhatag sa akon tungud sa inyo, sa pagpakilala sing bug-os sang polong sang Dios.” Nakahibalo si Pablo nga ang iya pagministerio indi amo ang katapusan nga tulumuron. Isa lang sia ka kabahin sa mas daku nga plano. Kay kon indi, paano sia makakalipay sa iya mga pag-antus (Col. 1:24)? Ang isa lamang ka tawo nga nakahibalo nga ang aton mga kapipit-an sa sini nga kalibutan umalagi lamang kon ipaanggid sa “dayon nga kabug-aton sang himaya” nga gin-aman sang Dios para sa aton (2 Cor. 4:17) ang sarang makalipay sa ila. Si Pablo nagapalig-on nga ang katumanan sang Pulong sang Dios may kaangtanan sa “tinago nga nalipdan sa mga katuigan kag mga kaliwatan apang karon napahayag sa iya mga balaan” (Col. 1:26). Sa pagkamatuud, si Pablo nakahangup nga aktor gid sia sa istorya nga mas daku pa sa iya kaugalingon.

Para sa katumanan sang Iya walay katubtuban nga tinutuyo, ang Dios nagtawag sa madamu nga karakter sa bug-os nga katuigan agud mahimo ang ila katungdanan sa kasaysayan sang pagtubos. Halimbawa, sa una nga tion, si Jose wala nakatalupangud nga ang Dios nagagiya sa mga hitabo agud matipigan ang katawohan nga paagi sa ila magakari ang ginsaad nga Mesias. Apang, ang ini nga pagpahamtang sang mga hitabo amo gid ang ginahimo sang Dios. Sa dalanon pakadto sa Egipto, “sing kadali, nagpauyon si Jose sa indi mapunggan nga kasubo kag kahadluk. Apang, sa pagtuytuy sang Dios, bisan ang ini nga eksperiensya nangin pagpakamaayo sa iya. Naton-an niya sa pipila ka oras ang butang nga indi pa matudlo sa iya sa tinuig.”—Ellen G. White, Patriarchs and Prophets, p. 213. Sa katapusan, ang malawig nga tinuig nagtudlo kay Jose nga ang Dios nagatuytuy sa tanan nga hitabo “sa pagbuhi sing madamu nga katawohan” (Gen. 50:20).

Paano ang iban nga mga tawo sa Biblia? Tama sila kadamu nga imposible na ang pagsaysay nahanungud sa ila tanan (tan-awa ang Heb. 11). Halimbawa, paano ang libro ni Rut? Sa kapawa sang mas masangkad nga pagsaysay sang Biblia, ang istorya ni Rut nagapakita nga ang Dios nagapanghikot, bisan daw wala Sia. Si Rut may importante nga papel bilang lola ni David, ang bantug nga hari sang Israel (Rut 4:13, 21, 22). Isa sia ka karakter sa mas daku nga istorya. Ang Dios nagpakigkatipan kay David paagi sa pagsaad nga igapahamtang Niya ang iya kaliwatan kag “palig-onon ko ang iya ginharian” (2 Sam. 7:12, 13). Ang ini nga saad natuman sang olihi paagi kay Jesus, ang eskatolohikal nga Anak ni David (Mat. 1:1). Ang Dios nagatuytuy sa tanan nga hitabo sa duta para sa katumanan sang Iya walay katubtuban nga tinutuyo paagi kay Jesu-Cristo! Ang ini nga tinutuyo amo ang misteryo nga natago apang karon napahayag na (Col. 1:26).

**Pagkahamtong Dira kay Cristo**

Bilang mga Cristohanon, ginatawag kita agud magtubo padulong sa pagkahamtong paagi sa pagtoo kag pagkabuhi sang Pulong sang Dios. Si Pablo nagapakita nga ang lalambuton sang maayong balita amo nga “mapaatubang nga hamtong ang tagsa ka tawo kay Cristo” (Col. 1:28). Gusto sang Dios nga magtubo kita samtang nagapreparar sang aton kaugalingon para sa Ikaduha nga Pagkari, kag nakahibalo nga “Sia nga nagsugud sing maayong buhat sa inyo magahimpit sini sa adlaw ni Jesu-Cristo” (Fil. 1:6).

Ang espirituhanon nga pagtubo ginalakipan sang indi magnubo sa tatlo ka butang. Una, dapat kita magatubo sa pagtoo. Sang nagasulat sia sa mga taga-Corinto, ginpaathag ni Pablo nga ginapaabut niya nga magtubo ang ila pagtoo (2 Cor. 10:15). Subong man, sa 2 Tesalonica 1:3, si Pablo nagapasalamat sa Dios para sa mga taga-Tesalonica bangud nga ang ila “pagtoo nagatubo sing bugana.” Ikaduha, dapat kita magtubo sa ihibalo. Si Pedro naglaygay sa aton nga “magtubo kamo sa bugay kag sa pagkilala sang aton Ginoo kag Manluluwas nga si Jesu-Cristo” (2 Ped. 3:18; tan-awa man ang 2 Ped. 1:3). Subong man, si Pablo nagapangabay sa mga taga-Colosas sa “paggawi sing takus sa Ginoo” kag magtubo “sa pagkilala sa Dios” (Col. 1:10). Ikatatlo, dapat magatubo kita sa gugma. Gani, si Pablo nagsiling sa 1 Tesalonica 3:12, “Kabay nga ang Ginoo magdugang kag magpabugana sa inyo sa gugma ang isa ayon sa isa kag ayon sa tanan nga tawo, subong nga kami man ayon sa inyo” (tan-awa man ang Fil. 1:9). Sing maathag, ang espirituhanon nga pagtubo halin sa Dios. Ang mga tumuloo

ginatawag agud magtubo “sa pagpatubo nga gikan sa Dios” (Col. 2:19; tan-awa man ang Fil. 1:6; 1 Cor. 3:6, 7; 2 Cor. 9:10).

### Bahin III: Aplikasyon sa Kabuhi

Pamalandungi ang masunod nga mga tema. Niyan pangabaya ang mga miyembro sa imo grupo nga sabton ang mga pamangkot sa katapusan sang sini nga seksion:

Makapadasig gid ang paghibalo nga ang Dios nagahimo sang mga tikang para sa aton kaluwasan, indi bala? Kon wala ang Iya una nga pagdab-ot sa aton, makapalapit bala kita sa Iya kon sa aton lamang kaugalingon? Indi gid! Kaangay sang ginpamulong ni Wilson Tozer, “Antes ang tawo makapangita sa Dios, ang Dios dapat ang mag-una pangita sa tawo.”—A. W. Tozer and W. L. Seaver, Prayer: Communing with God in Everything—Collected Insights from A. W. Tozer (Chicago: Moody Publishers, 2016), p. 238.

Ang Biblia nagapakita nga ang Dios ang una nga naghimo sang tikang, indi lamang sa pangkabilogan nga lebel paagi sa paglambot lamang sa karnero nga nadula (nga aton planeta, ang Duta), kondi sa personal man nga lebel. Kon aton talupangdon, indi bala amo gid ini ang ginhimo ni Jesus sa babayi nga Samarianhon sa bubon (Juan 4:1-42), kay Nataniel (Juan 1:48), kag madamu pa nga iban?

Bisan pa nga ang Dios naghimo sang una nga tikang sa pagluwas sa aton, indi naton dapat lipatan nga nagapaabut Sia sa aton nga magsabat sa Iya gugma paagi sa paghigugma man sa Iya kag himoon ang aton bahin sa Iya langitnon nga plano tuhoy sa pangkabilogan nga kaluwasan. Ang Dios sarang makagamit sa aton walay sapayan sang aton mga kaluyahon kag limitasyon. Sa Iya gahum kag kusug, makahimo kita sang mas sobra pa sang sa aton ginahunahuna nga masarangan. Bisan pa, dapat naton huptan sa aton panghunahuna nga mga aktor lamang kita sa langitnon nga kasaysayan nga mas daku pa sang sa aton kaugalingon nga istorya. Maabut ang adlaw nga mahangpan naton sing bug-os ang papel sang aton tagsa ka istorya sa daku nga kasaysayan sang pagtubos. Tubtub nga mag-abut na ang ina nga adlaw, gusto sang Dios nga magtubo kita sa pagtoo, ihibalo, kag gugma, bilang mga instrumenta sang pagpasag-uli kag paglaum!

**Mga Pamangkot:**

1. Sa ano nga mga paagi nga ang Dios nagpangita sa imo sang nagligad? Ipakigbahin ang imo eksperiensya sa imo klase.

2. Ano ang imo bahin sa daku nga padihot sang kaluwasan? Kay sin-o mo napakigbahin ang imo istorya tuhoy sa nagatubos nga paghigugma sang Dios? Paano ang imo istorya nakaapekto sa kabuhi sang iban sa makahulugan nga paagi?