---
title:  Pagpasag-uli kag Paglaum
date:   21/02/2026
---

### Basaha Para sa Pagtoon Sini nga Semana
Col. 1:21-29; Efe. 5:27; Efe. 3:17; Roma 8:18; Efe. 1:7-10; Efe. 3:3-6; Hul. 14:12.

> <p>Salauluhon nga Teksto</p>
> “Sia nga wala makakilala sing sala ginhimo niya nga nanginsala tungud sa aton, agud nga kita manginpagkamatarung sang Dios sa iya” (2 Cor. 5:21).

Si Pablo nagapadayon sa tema sang pagpasag-uli, nga ginpatalupangud sing maathag sa Colosas 1:20 (tan-awa ang Leksyon 8, Huwebes). Ginlaragway niya didto ang pangkabilogan nga epekto sini, samtang ang nagasunod sini nangin personal kag indibidwal. Paagi sa Iya kamatayon sa krus, nakompleto ni Jesus ang pagpasag-uli para sa kada isa kag sa tagsa ka butang, ilabi na gid sa katawohan, nga nabulag halin sa kabuhi sang Dios paagi sa sala, apang sa karon, paagi kay Jesus, napasag-uli sa Iya paagi sa pagtoo.

Ang proseso sang tagsatagsa nga pagpasag-uli napakita sa pagtoon sini nga semana. Bangud nga kabilogan ang epekto sini, natabo ini paagi sa kamatayon ni Cristo. Sa tagsatagsa nga lebel, ang krus, nga indi lang isa ka simbolo, nangin aktibo nga realidad, sa diin ang gugma sang Dios nagabag-o sang katawohan samtang nagapamati sila sang maayong balita kag nagabaton kay Cristo mismo, ang paglaum sang himaya.

Si Pablo nagapamulong man nahanungud sa “tinago nga nalipdan sa mga katuigan kag mga kaliwatan” (Col. 1:26). Ano ang ini nga tinago, kag ano ang ginahanduraw sini—para sa kada isa kag para sa uniberso? Paano ang ini nga “tinago” nagaangot sa maayong balita nga ginbantala ni Pablo sing makugihon?

_*Ton-i ang leksyon sang sini nga semana sa pag-aman para sa Sabado, Pebrero 28._