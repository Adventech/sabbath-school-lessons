---
title:  Napasag-uli Halin sa Malaut nga mga Binuhatan
date:   22/02/2026
---

`Basaha ang Colosas 1:21, 22. Ano ang ginapatuhuyan ni Pablo sa iya pagmitlang sa pagpain sang mga kaugalingon kag nangin mga kaaway? Kag ano ang ginapaabut nga resulta sang kamatayon ni Cristo? (tan-awa man ang Efeso 5:27)?`

Si Pablo sa masami nagalaragway sang indi matahum nga larawan sang katawohan, mga tawo nga nahamulag sa pagkamatarung ni Cristo. Kag sin-o bala subong, nga lapit na duha ka libo ka tuig ang nagligad, sarang makapakigbato sa sina nga sentimento? May nagsiling sang una nga ang isa ka doktrina sang Cristiano nga indi dapat kuhaon sa pagtoo amo ang pagkamakasasala sang katawohan.

Apang, halin sa pagsulud sang sala, ang Dios amo ang naghimo sang tikang agud mapasag-uli kita sa Iya, sa pihak sang aton kalain. Kon sayoron, halin sa pagsugod, ang Dios naghimo sang paagi agud malubad ang problema sang sala, bisan pa nga ang solusyon makita lamang sa Iya kaugalingon nga kamatayon sa krus.

Sa Eden, gintawag Niya si Adam, nga Iya obra-maestra sang pagpanuga, “Diin ka?” (Gen. 3:9). Kag subong, padayon Sia sa pagpangita sang isa Niya ka karnero nga nadula—kita. Ginapangita Niya kita sing isa-isa. May himpit Sia nga plano agud malambot kita, nga ginaaplikar ang pinakauna nga nasaad sang ebanghelyo sang Genesis 3:15, nga nagabutang sang kasuayon sa tunga naton kag ni Satanas.

Kon kaisa ang ebanghelyo nangin tuman ka komplikado kag teoretiko nga gamay nalang ang praktikal nga kahulugan sini para sa mga nagakabuhi sa ika-biente-uno nga siglo. Apang, sa pagkamatuud, simple lamang ini kag direkta.

Ang ebanghelyo may tatlo ka bahin:

Una, bangud wala kita sang ikasarang sa pagluwas sang aton kaugalingon, si Jesus nagkari kag napatay para sa aton mga sala. (Tan-awa ang Roma 5:6-8.)

Ikaduha, paagi sa pagbaton sang Iya kamatayon bilang aton paagi sa pagtoo, paghinulsul, kag bautismo, mapakamatarung kita kag mahilway halin sa pagkondenar sang sala. (Tan-awa ang Roma 5:9-11; Roma 6:6, 7.)

Ikatatlo, ang kabuhi nga aton ginakabuhi subong resulta sang paghiusa kay Cristo, nga naeksperiensyahan ang Iya gahum sa pagtuga liwat, kag sang Iya kabuhi sa aton. (Tan-awa ang 2 Cor. 5:17-21; Gal. 2:20)

Indi ini separado nga mga tikang ukon mga hitabo. Sarang matabo ini tanan sing tingub, sa tion nga handa na kita sa pagbaton kay Jesus sa aton mga kabuhi. Kag mahimo nga mabag-o liwat ang mga ini adlawadlaw samtang aton ginatugyan ang aton kabuhi sa Iya kada aga. Walay sapayan sang kon paano ang kada isa sa aton nakaeksperiensya sang nagaluwas nga binuhatan ni Cristo sa aton kabuhi, ang pundasyon nasandig sing dalayon sa kamatayon ni Jesus. Bangud sina, dapat naton permi ibalik sa Iya ang pagdayaw.

`Kon tolokon mo ang imo kaugalingon, ang imo karakter, kag ang imo pinakasulud nga pagkatawo, ano ang masugid sang imo makita nahanungud kon daw ano nimo ka kinahanglanon ang krus?`