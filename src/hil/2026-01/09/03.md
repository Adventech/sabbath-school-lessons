---
title:  Kon Magpadayon Ka sa Pagtoo
date:   23/02/2026
---

`Basaha ang Colosas 1:23. Ano sa banta mo ang buut silingon ni Pablo sa iya pagpabilin nga “napasad kag malig-on” sa pagtoo? (Tan-awa man ang Colosas 2:5 kag Efe. 3:17.)`

May apat ka nagkalainlain nga sahi sang “kon” nga mga pinulungan sa Griego, ang tagsa may nagkalainlain nga mga kinatuhayan. Ang isa sa diin nagsugod ang Colosas 1:23 nagahaumhaum nga ang kondisyon matuud. Kon sayoron, si Pablo nagapadasig sa mga taga-Colosas nga nagahunahuna nga magapadayon gid sila sa pagtoo. Kaangay sang ginpakita ni Pablo, nakita na niya ang pagpamatuud sang ila pagtoo kag pagkamalig-on (Col. 2:5). Walay sapayan, ang ila paglaum kondisyonal gihapon depende sa ila pagpadayon sa dalanon sang pagtoo nga ila nasudlan.

Ining ideya sang maukud nga pagpanikasug amo ang kahulugan sang Griego nga pulong nga ginbadbad “padayon” (Col. 1:23). Ginagamit ini sang mga escriba kag mga Fariseo nga nagpadayon sa pagpilit kay Jesus nga magsabat kon ano ang dapat himoon sa babayi nga nadakpan nga nagapanglahi (Juan 8:7); subong man kay Pedro nga nagapadayon sa pagpanuktuk sa ganhaan matapos nga nakilala ni Roda sang iya tingug apang ginpabay-an ini nga nakasirado kag nagdalagan pasulud agud sugiran ang iban (Bin. 12:16). Ginagamit man ini ni Pablo, nga nagapadasig kay Timoteo nga magpabilin nga matutum sa doktrinal kag praktikal nga mga pagtudlo nga iya nahatag (1 Tim. 4:16). Ang iya kahulugan diri pareho lang magluwas nga ginaaplikar ini sing kabilogan sa mga tumuloo.

Subong sang makita naton sa leksyon sa masunod nga semana, si Pablo nagakabalaka nga ang mga taga-Colosas magapangita sang tawohanon nga mga pamaagi sang kaluwasan sa baylo nga huptan ang paglaum nga gintanyag sang maayong balita (tan-awa, halimbawa, ang Col. 2:8, 20-22). Ang pulong nga “napasad” nagapatuhoy sa pag-angkon sang mapag-on nga pundasyon sang pagtoo kag gugma nga nabase sa Pulong sang Dios (tan-awa ang Mat. 7:25; Efe. 2:20; Efe. 3:17).

Ang naangot sa sini nga ideya amo ang Griego nga pulong nga ginbadbad “malig-on,” nga nagapatuhoy sa indi maidug nga tinukud kag, sa pagpasangkad, nagapatuhoy sa Cristohanon nga indi “magihit sa paglaum sa maayong balita” (Col. 1:23). Pareho man nga pulong ang gin-gamit sa 1 Corinto 15:58: “magpakalig-on kamo, nga dimationg, nga nagabugana gihapon sa buluhaton sang Ginoo, sa nahibaloan ninyo nga ang inyo pagpangabudlay indi walay pulus sa Ginoo.”

Baliskad sa naandan nga pagpati nga “kon naluwas na, maluwas nalang gid,” si Pablo nagapamulong sang lain gid nga butang.

`Ano ang imo nangin eksperiensya bahin sa importansia sang pagpadayon sa pagpakita sang pagtoo? Kon sayoron, ngaa dapat maghimo ka permi sang hungud nga pagpili sa paghimo sina? Ano ang matabo kon indi ka maghimo sini?`