---
title:  Ang Tinago Sang Dios Napahayag
date:   25/02/2026
---

`Basaha ang Colosas 1:26, 27. Kaduha si Pablo nagpamulong nahanungud sa “tinago.” Ano nga tinago?`

Sa iban nga bahin, si Pablo nagapatuhoy sa “tinago sang Dios,” nga amo ang walay katubtuban nga tinutuyo sang Dios “nga natangdoan nga daan sang Dios sa wala pa ang mga panuigon nga sa aton himaya” (1 Cor. 2:7) kag napahayag paagi sa plano sang kaluwasan. Si Pablo nagapamulong sang sini nga kamatooran bilang butang nga “ang mga manugtunda naghandum sa pagtan-aw” (1 Ped. 1:10-12). Naplano ini “sa wala pa ang pagpasad sang kalibutan” (1 Ped. 1:20) kag “gintipigan sing hipus sa malawig nga mga katuigan” (Roma 16:25). Apang, paagi sa kabuhi, kamatayon, kag pagkabanhaw ni Cristo, ang ini nga tinago napahayag (2 Cor. 3:14).

**Paano ang masunod nga mga reperensia tuhoy sa tinago sang Dios nagapakita sang nagkalailain nga aspeto bahin sa plano sang kaluwasan?**

`Efe. 1:7-10`

`Efe. 3:3-6`

Sa katapusan, “ang tanan nga butang” sa langit kag sa duta matipon sing tingub padulong sa kompleto nga pag-sa dira kay Cristo. Amo ini ang ginpatuhuyan sang pangamuyo ni Cristo sa Juan 17. Kon paano gid ini natabo nangin isa ka tinago nga napahayag na subong paagi sa maayong balita.

Ngaa higugmaon gid kita sang Dios sa bagay nga ihatag Niya si Jesus, ang hamili nga bahandi sang langit, para sa aton kaluwasan, mangin aton pagtolon-an sing dayon. Apang nahibaloan naton ini: si Cristo “napatay. . .tungud sa tanan, agud nga ang mga nagakabuhi indi na magkabuhi nga sa ila kaugalingon kondi nga sa iya nga tungud sa ila napatay kag nabanhaw” (2 Cor. 5:15). Bilang resulta, ang tanan nga nagatoo kay Cristo, mga Judio kag mga Gentil, nakigbahin sing magkapareho sa mga saad sang Dios paagi sa maayong balita kag nahiusa sing tingub sa isa ka lawas, nga amo ang iglesia.

Ang dinalan nga “Si Cristo sa inyo” (Col. 1:27) nagapatuhoy sa pagpuyo ni Cristo sa tagiposoon paagi sa pagtoo (Efe. 3:17; ipaanggid ang Gal. 2:20). Ining espirituhanon nga paghiusa kay Cristo nagapahanugot sa mga tumuloo bisan pa subong kay “ginpalingkod kita kaupud niya sa langitnon nga mga duug” (Efe. 2:6) kag tilawan ang “mga gahum sang katuigan nga palaabuton” (Heb. 6:5). Paagi sa presensia ni Cristo sa aton kabuhi, nagasugod na Sia sa paghiusa sa aton sa langit. Ang maayong balita nga nagapanghikot sa tagiposoon sang mga tumuloo amo ang “nagpakatakus sa aton sa pag-ambit sang panublion sang mga balaan sa kapawa” (Col. 1:12).