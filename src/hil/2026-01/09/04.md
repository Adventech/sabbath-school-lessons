---
title:  Walay Katubtuban nga Plano Sang Dios
date:   24/02/2026
---

`Basaha ang Colosas 1:24, 25. Ano ang ginapamulong ni Pablo nahanungud sa iya pag-antus para kay Cristo?`

Bisan pa nga nasulat ni Pablo ang Colosas samtang nabilanggo sia sa puluy-an sa Roma, siguro ang iya pinakadaku nga pag-antus naghalin indi sa iya pagpangabudlay sing maayo halin sa isa ka duug pakadto sa pihak kag indi man makapamalaybalay kaangay sang iya nahimo antes sini (Bin. 20:20). Ang ini nga mga pag-antus (ukon mga kapipit-an), nga ginpaandam na nga daan ni Cristo (Mat. 24:9, Juan 16:33), “indi takus nga ikapaanggid sa himaya nga ipahayag sa aton” (Roma 8:18). Amo ini ang mas daku nga larawan. Kaangay nga ginsulatan ni Pablo ang mga Cristohanon sa Filipos, gani karon sa mga taga-Colosas nagakalipay sia sa iya mga pag-antus, nga para sa ila kaayohan (Col. 1:24).

Mahimo nga si Pablo yara sa bilanggoan, apang “ang polong sang Ginoo wala magapus” (2 Tim. 2:9). Samtang si Pablo yara sa pagkabilanggo, ang Filipos, Efeso, kag Filemon nasulat man. Pagkatapos sang pagpagowa sa iya, ang Dios nagtuytuy sa iya nga isulat ang importante nga mga laygay sa 1 Timoteo kag Tito. Niyan, sa tion sang iya katapusan nga pagkabilanggo sa prisohan sa Roma, ginsulat niya ang 2 Timoteo. Sa pagpalip-ot nga pulong, ang ining katapusan nga mga tinuig naghatag kay Pablo sang kahigayonan nga masulat ang kinahanglanon nga mga bahin sang Bag-ong Katipan, nga mahimo naglakip sang Hebreo.

Ang walay katubtuban nga plano sang Dios naghanduraw sini tanan kag madamu pa. Ang Griego nga pulong nga ginagamit ni Pablo sa Colosas 1:25, nga sa kinaandan ginbadbad nga “pagkatinugyanan,” amo ang oikonomia. Nga ginagamit sing limitado lamang (kaangay, halimbawa, sa 1 Tim. 1:4), nagpatuhoy ini sa “pamaagi sang Dios sa pagpahamtang sang mga butang.”—Luke Timothy Johnson, The First and Second Letters to Timothy (New York: Doubleday, 2001), p. 164. Magalakip ina sa pagkaapostol ni Pablo. Apang sa mas masangkad nga kahulugan, nagalakip ini sa tanan nga sakdag ukon aman sang Dios sa plano sang kaluwasan. Ang pagministerio ni Pablo, sang iban pa nga aspotoles, kag bisan pa sang mga manalagna sa Daan nga Katipan (Efe. 2:20; Efe. 3:5), lakip na si Moises, nadesinyo “sa pagpakilala sing bug-os sang polong sang Dios” (Col. 1:25),ang tanan naangot sa langitnon nga plano.

Bisan pa nga pagaton-an naton sing maid-id ining topiko sa buwas naton nga leksyon, makabulig gid sa sini nga tion ang pagtalupangud nga ginkilala ni Pablo ang iya pagministerio bilang gamay lang nga bahin sang mas masangkad kag mas malawig nga plano sang langit nga ginsuguran sa pagpatuman “sa wala pa mapasad ang kalibutan” (Mat. 13:35, Efe. 1:4).

`Hunahunaa ang imo kaugalingon nga kabuhi. Paano ang mga desisyon nga imo ginahimo (daku kag gamay) nagasanto sa mas daku nga plano sang Dios? Mabal-an gid bala naton kon ang desisyon “gamay”? Paano ini mangin may daku nga epekto nga makita lamang sa olihi?`