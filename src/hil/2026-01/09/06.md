---
title:  Gahum Sang Maayong Balita
date:   26/02/2026
---

`Basaha ang Colosas 1:28, 29. Ano ang ginapatuhuyan ni Pablo? Ano sa banta mo ang rason kon ngaa ang “tagsa sa tawo” ginsulat sang tatlo gid ka beses?`

Ang ginapatuhuyan sang wali ni Pablo amo si Cristo kag ang paglansang sa Iya (1 Cor. 1:23). Sono sa Efeso 5:27, ang tuyo sang pag-antus ni Cristo amo nga “agud nga mapaatubang sa iya kaugalingon ang iglesia nga mahimayaon, nga walay dagta ukon ukut ukon bisan ano nga subong nga butang, agud nga manginbalaan sia kag walay kasawayan.” Gani, ang lalambuton sang pagwali ni Pablo sang maayong balita amo nga “mapaatubang nga hamtong ang tagsa ka tawo kay Cristo” (Col. 1:28). Nahimo niya ini paagi sa pagtudlo kag pagpaandam—nga ginatudlo ang nagkalainlain nga punto sang Cristohanon nga doktrina kag pagsulundan (2 Tes. 2:15; 1 Tim. 4:11; 1 Tim. 5:7; Tito 1:9) kag paandam sa mga resulta sang pagsikway sa maayong balita kag sang mga katalagman sang sayop nga mga manunudlo (Bin. 20:29-31; Roma 16:27).

Amo ini kita magtubo agud mangin hamtong nga mga Cristohanon, paagi sa pagbaton sang mga pagtudlo kag pagtalupangud sa mga paandam sang Kasulatan. Ang pagkahamtong importante nga konsepto. Ang mga ginikanan sang bag-o natawo nga lapsag nagasaulog sang tagsa ka pagtubo—una nga paghambal, pagtoon sa paglakat, kag paghibalo sa pagbasa. Sin-o nga ginikanan ang indi magkabalaka kon ang ila anak, pagkatapos sang pila ka tuig indi gihapon makalakat ukon makahambal? Ang pagtubo kag pag-uswag normal kag ginapaabut. Pareho man sini ang sa Cristohanon nga pagkabuhi.

Ang Griego nga pulong nga ginbadbad “hamtong” (teleios) nagakahulugan sang kahimpitan kag pakawalay kasawayan. Paagi sa proseso sang Cristohanon nga pagtubo, nangin mainalamon kita sa paghibalo tuhoy sa kadalumon sang kasogoan sang Dios kag nga ang mga pagsulundan sini “lakas kasangkad” (Sal. 119:96). Nahangpan naton nga nagalambot ini sa “hunahuna kag mga tinutuyo sang tagiposoon” (Heb. 4:12).

Apang dapat kita maghalong, amo ina kon ngaa si Pablo naggamit sang pulong nga “paandam” sa Colosas 1:28. Ang dalanon nga “daw matarung. . .dalanon sang kamatayon” (Hul. 14:12). Ang espirituhanon nga paghangup nagahalin sa Pulong sang Dios nga nagiyahan sang Espiritu. Ang sayop nga mga pagtudlo masami nga may pipila ka kamatooran apang nagadugang ukon nagabuhin sang ginapamulong sang Biblia (tan-awa ang Isa. 8:20). Ining naolihi sa masami nagamadinalag-on, kon indi paagi sa direkta nga pagduhaduha sa ginpamulong sang Dios, niyan kon indi paagi sa pagpamangkot kon posible gid bala ini ukon maaplikar pa bala ini sa aton panahon. Dapat kita mangin maalam kaangay sa man-ug apang indi makahalalit kaangay sa mga salampati kon bahin ini sa paghantop sang doktrinal nga kamatooran halin sa sayop.

`Paano mo hangpon ang kahulugan sang mangin “hamtong ang tagsa ka tawo kay Cristo” (Col. 1:28)? Paano ang paghangup sang nahimo ni Jesus para sa aton sa krus makabulig sa paghibalo kon ano ang kahulugan sang mangin “hamtong ang tagsa ka tawo kay Cristo?`