---
title:  Mga Komento Sang Mga Manunudlo
date:   13/02/2026
---

### Bahin I: Kabilogan nga Panan-aw

**Sadsaran nga Teksto:** Filipos 4:6

**Sentro Sang Pagtoon:** Fil. 3:17-4:23

Si Jesus kag ang aspotoles nagalaragway sang mga Cristohanon bilang nagakabuhi sing dungan sa duha ka nagkalainlain nga duug. Si Jesus nagsiling, “Busa ihatag kay Cesar ang mga butang nga iya ni Cesar, kag sa Dios ang mga butang nga iya sang Dios” (Mat. 22:21). Bisan pa mga miyembro sang tawohanon nga sosyodad, ang mga tumuloo dapat maghunahuna nga puwede na sila magkalipay sa pipila ka pribiliheyo sang ila pagkapumuluyo sa langit. Luwas pa sina, ginapaandaman sila nga pangitaon ang ining mga benepisyo bilang tanda sang ila paghiusa kay Cristo: “Niyan kon nabanhaw kamo upud kay Cristo, pangitaa ang mga butang sa ibabaw, diin si Cristo, nga nagalingkod sa too sang Dios” (Col. 3:1, ang pagpatalupangud gindugang).

Bilang mga miyembro sang langitnon nga puluy-an, dapat kita, “maggawi sing takus sa pagtawag” nga aton nabaton (Efe. 4:1). Ang ini nga pagtawag nagalakip sa pagpuyo nga may kalipay kag paghidait, walay sapayan sang mga kabudlay nga aton ginaatubang sa aton buluhaton para kay Cristo, nga nakahibalo nga ang langitnon nga siyudad amo gid ang aton puluy-an (Heb. 13:14). Paagi sa pagtoo, si Abraham “ginpangita niya ang banwa nga may mga sadsaran, nga ang manunukud kag manugbuhat sini amo ang Dios” (Heb. 11:10). May yara sang “panublion nga dimadinulunton, walay dagta, kag nagapadayon, natigana sa langit tungud sa inyo” (1 Pedro 1:4).

Ang leksyon sa sini nga semana nagapatalupangud sang tatlo ka importante nga tema:

1. Ang mga miyembro sang langitnon nga puluy-an nagakabuhi nga may pagkahamtong kag nagaserbe bilang mga huwaran nga takus pagasundon. 2. Ang Cristohanon nga kalipay, kaangay sang paghidait, wala nagadepende sa mga sitwasyon nga makita, bangud nagapangugat ini sa hapiit nga relasyon sa Dios paagi kay Cristo. 3. Ang malipayon kag kontento nga kabuhi sarang gid maangkon, bisan pa sa sining magamo nga kalibutan, apang nagakinahanglan ini sang pagtuman sa mga prinsipyo sang Biblia.

### Bahin II: Komentaryo

**Ilustrasyon**

Ginsugid ang istorya bahin kay Dr. Thomas Lambie, nga “nagkadto sa Ethiopia bilang misyonero mediko. Paglabay sang pila ka tinion gusto niya nga magbakal sang duta para sa estasyon sang misyon. Ang kasogoan sang Etiopia nagsiling nga wala sang duta nga puwede ibaligya sa mga dumuloong. Bangud nga si Dr. Lambie may daku nga gugma para kay Cristo kag sa mga taga-Etiopia, ginbuy-an niya ang iya pagkapumuluyo sang Amerika kag nangin pumuluyo sang Etiopia. Niyan ginbakal niya ang mga propiedad nga kinahanglanon para sa iya buluhaton.”—Paul Lee Tan, Encyclopedia of 7,700 Illustrations: Signs of the Times (Garland, TX: Bible Communications, Inc., 1996), p. 1176. Subong man, ang mga tumuloo nga may gugma para kay Cristo, handa nga talikdan ang ila dutan-on nga pagkapumuluyo para sa langitnon nga pagkapumuluyo. Nakita nila ang ila kaugalingon bilang “mga dumuloong kag mga umalagi sila sa duta” (Heb. 11:13).

**Mga Miyembro Sang Langitnon nga Duug**

Si Pablo nagatugda nga ang Cristohanon nga mga lider dapat mangin mga talamdan kag mga ehemplo nga masunod sang iban (Fil. 3:17). Ang ini nga panghunahuna kabaliskaran sa pagtudlo sang indi matuud nga mga manunudlo, nga ginlaragway bilang “mga kaaway sang cruz ni Cristo” (Fil. 3:18). Ginalaragway sila bilang natalana na nga laglagon, mga sumilimba sang ila kaugalingon nga mga huyog, “ang ila himaya yara sa ila kahuluy-an, nga nagatinguha sang mga butang nga dutan-on” (Fil. 3:19). Sa pihak nga bahin, ang mga Cristohanon dapat makatalupangud nga ang ila “pagkabanwahanon yadto sa langit” (Fil. 3:20) kag magakabuhi sing nagakaigo.

Ang Griego nga pulong nga ginbadbad bilang “huwaran” sa Filipos 3:17 amo ang symmimētēs. Makita ini sing makaisa lamang sa Bag-ong Katipan, nga nagatugda nga ginpili ni Pablo ang ini nga pulong agud mapaalinton ang tuman ka pat-ud kag pinasahi nga mensahe. Sa literal nga pagbadbad, nagakahulugan man ini bilang “isigkamanug-ilog,” tawo nga “nagapakig-upud sa iban bilang manug-ilog.”—William F. Arndt, et al., A Greek-English Lexicon of the New Testament and Other Early Christian Literature (Chicago: University of Chicago Press, 2000), p. 958. Sa pagkamatuud, si Pablo ang nag-imbento sang sini nga tinaga “agud mapahayag ang iya handum nga may pangkabilogan nga pagtinguha sa pagsunod sang iya ehemplo: ‘Iluga ako, tanan kamo kag magtingub!’ ”—Gerald F. Hawthorne, Philippians, Word Biblical Commentary, tom. 43, (Dallan: Word, Inc., 2004), p. 217. Ang ini nga panghunahuna pareho sa ginpamulong ni Pablo sa 1 Corinto 11:1: “Magmanug-ilog kamo sa akon, subong nga ako manug-ilog ni Cristo.” Sa katapusan, si Cristo amo ang himpit nga huwaran para sa mga Cristohanon. Sa kay Cristo, ang mga tumuloo sarang mangin maayo nga sulundan para sa iban, kaangay man sang ginpakita ni Pablo sa 1 Tesalonica 2:14: “Kay kamo, mga kauturan, nanginmanug-ilog sang mga iglesia sang Dios kay Cristo Jesus nga yadto sa Judea.”

Bilang mga pumuluyo sang langit, dapat kita magkabuhi nga may tinutuyo, nga nagahupot sang paglaum nga magakari ang aton Manluluwas halin sa langit kag magabag-o sang aton mamalatyon nga lawas pakadto sa mahimayaon nga lawas (Fil. 3:20, 21). Tubtub sa pag-abut sang sina nga adlaw, dapat magahulat kita sa Iya (Fil. 3:20) kag mangin malig-on sa Iya (Fil. 4:1), nga may kasiguradohan nga ang aton langitnon nga estado mangin mas maayo sang sa aton dutan-on nga estado.

**Kalipay kag Paghidait**

Si Pablo nagtudlo nga ang Cristohanon nga kalipay kag paghidait wala nagadepende sa makita nga mga sitwasyon. Ginpaathag niya ini sang nagpahayag sia nga “Magkalipay sa gihapon sa Ginoo; sa liwat magasiling ako, Magkalipay!” (Fil. 4:4). Sa aton nahibaloan paagi sa eksperiensya, sa kalibutan nga napun-an sang sala, imposible ang pagkabuhi nga puro lang kahimpitan ang mga sitwasyon. Gani, paano kita magkalipay sa gihapon kon ang kalipay nagadepende sa makita nga mga sitwasyon? Sa pagkamatuud, ang pag-eksperiensya sang kalipay nga tayuyon posible lamang “sa Ginoo.” Makita naton diri “ang matuud nga balasihan sang Cristohanon nga kalipay kag duug diin ini magatubo.”—Philippians, Word Biblical Commentary, tom. 43, p. 173.

Importante ang pagtalupangud nga ang panawagan nga magkalipay sa Ginoo indi lamang maayo nga laygay—isa ini ka mando. Ang pagkabuhi nga may kalipay tama ka importante para kay Pablo sa bagay nga ginpatuhuyan niya ini sing tatlo ka beses sa bug-os niya nga sulat (Fil. 3:1; Fil. 4:4, 10). Bilang ehemplo sa iya tagpalamati (Fil. 3:17), malaygayan niya sila nga magkalipay sa Ginoo (Fil. 3:1; Fil. 4:4) bangud nga sia mismo naghimo sang amo man sini (Fil. 1:18; Fil. 2:17, 18; Fil. 4:4). Ang kalipay isa sa daku nga mga tema sa sulat ni Pablo para sa mga taga-Filipos. Ang Griego nga pulong chairo (“magkalipay”) makita sang walo ka beses (Fil. 1:18 [duha ka beses]; Fil. 2:17, 18, 28; Fil. 3:1; Fil. 4:4, 10); ang pulong synchairō (“magkalipay sing tingub”) makita sing duha ka beses (Fil. 2:17, 18); kag ang tinaga chara (“kalipay”) makita sing lima ka beses (Fil. 1:4, 25; Fil. 2:2, 29; Fil. 4:1). Tama ka talalupangdon ang ining panawagan sa pagkalipay bangud ang tawo nga nagsulat sini yara sa bilanggoan!

Ang Cristohanon nga paghidait, kaangay sang kalipay, wala nagadepende sa makita nga mga kahimtangan. Si Jesus nagsiling, “Ang paghidait ginabilin ko sa inyo; ang akon paghidait ginahatag ko sa inyo; indi subong sang paghatag sang kalibutan ang paghatag ko sa inyo” (Juan 14:27). Sa liwat, ang ini nga sahi sang paghidait posible lamang sa Ginoo. Si Jesus nagsiling, “Ini napamolong ko sa inyo, agud nga kamo may paghidait sa akon” (Juan 16:33). Subong man, kon maggamit sang dinalan nga “paghidait sang Dios,” si Pablo nagapahangup nga ang Dios amo ang halalinan sang paghidait. Ang dinalan nagakahulugan man sang “paghidait nga nadolot sang Dios” ukon “paghidait nga ginahatag sang Dios.” Kon ano pa man ang nagakaigo gid nga kahulugan sini, ang mga tumuloo sarang makaeksperiensya sang paghidait nga “nagalabaw sa tanan nga paghangup” (Fil. 4:7) paagi lamang sa ila relasyon sa Dios. Si Pablo makasiling nga, ang paghidait sang Dios (Fil. 4:7) posible lamang bangud “ang Dios sang paghidait manginkaupud ninyo” (Fil. 4:9). Buut silingon, paano magkabuhi ang mga tumuloo nga nagakabalaka sang ila langitnon nga pagkapumuluyo? Nagakabuhi sila nga may kalipay kag paghidait.

**Mga Panudlo Para sa Malipayon nga Kabuhi**

Ang malipayon nga kabuhi indi nga nataboan lamang. Kinahanglan nga sundon ining pipila ka prinsipyo kag, bangud sini, si Pablo nagahatag sang pasunod nga mga panudlo sa Filipos 4, madamu sa sini kinahanglanon gid.

“Magkalipay sa gihapon sa Ginoo” (Fil. 4:4a). Ang pagsulit, “sa liwat magasiling ako, Magkalipay” (Fil. 4:4b), nagapakita nga ang ini nga mando dapat gid nga seryosohon.

“Ang inyo kalolo ipakilala sa tanan nga tawo” (Fil. 4:5). “Ang Griego nga pulong nga ginbadbad bilang ‘kalolo’ (epieikēs) makagalanyat, kag madamu sang kahulugan nga tinaga. Sa kaundan sang kon paano kita magtratar sa iban nagakahulugan ini nga mangin maayo kag malolo, samtang kon sa pagpakigrelasyon nagakahulugan ini nga mangin matinahuron kag mahinangpunon, kag sa legal nga mga sitwasyon nagapahangup ini sang pagpasensia.”—Grant R. Osborne, Philippians: Verse by Verse, Osborne New Testament Commentaries (Bellingham, WA: Lexham Press, 2017), p. 167.

“Dili kamo maghimud-os sa bisan ano” (Fil. 4:6). Ang ini nga mando mahimo nga nabase sa pagtudlo ni Jesus, “Dili kamo maghimud-os sa bisan ano” (Mat. 6:25; tan-awa man ang Mat. 6:27, 28, 31, 34). Ang paglambot sa sini nga kahimtangan indi mahapos, indi bala? Si Pablo nagapahangup nga sarang naton madaug ang paghimud-os paagi sa pagpahayag sang aton mga pangamuyo, mga pag-ampo, mga pagpasalamat, kag mga pangabay sa Dios.

“Painoinoha ining mga butang” (Fil. 4:8). Pasunod nga ginalista ni Pablo ang maayo nga mga butang nga dapat naton hunahunaon: mga butang nga matuud, halangdon, matarung, putli, hiligugmaon, kag maayo. Nagadugang sia nga ang ining mga butang dungganon kag dalayawon.

“Ang inyo naton-an kag nabaton kag nabatian kag nakita sa akon, ini buhata” (Fil. 4:9). Kon sayoron, sunda ang maayo nga huwaran!

Sa liwat, talalupangdon nga ang resulta sang pagpasunod sang sini nga mga giya napresentar paagi sa isa ka matahum nga dinalan, “Kag ang paghidait sang Dios. . .magatipig sang inyo mga tagiposoon” (Fil. 4:7). Pagkatapos sang duha lang ka bersikulo, sa halos magkapareho nga dinalan, matigdas nga gintugda ni Pablo nga ang paghidait sang Dios posible lamang tungud “ang Dios sang paghidait manginkaupud ninyo” (Fil. 4:9).

### Bahin III: Aplikasyon sa Kabuhi

Pamalandungi ining masunod nga mga tema. Niyan pangabaya ang imo mga kaupud sa klase nga sabton ang mga pamangkot sa katapusan sang sini nga seksion:

Si J.I. Packer sing makatarunganon nagsiling, “Ang kakulang sang maayo nga mga huwaran ukon mga modelo nagapanubo sang mga talaksan, kag sing makasulubo ang maayo nga mga huwaran kulang gid kaayo sa kabug-osan sang sini nga siglo.”—J. I. Packer, “Some Perspective in Preaching,” in Preaching the Living Word (Geanies House, Scotland: Christian Focus, 1999), p. 31. Ang Dios nagapaabut sa aton, bilang mga Cristohanon, nga pun-an ang ini nga kal-ang (Mat. 5:13, 14). Bilang mga pumuluyo sang langitnon nga duug, gintawag kita nga magpahamuut sa Dios nga “nagapamunga sa tagsa ka maayong buhat kag nagatubo sa pagkilala sa Dios” (Col. 1:10), tubtub sa adlaw nga maambit na naton ang panublion sang mga balaan (Col. 1:12).

Sa karon nga tion, aton maikalipay ang kasadya kag paghidait, bisan pa sa tunga sang negatibo nga mga sitwasyon sa aton palibut. Ang kaangay sa sina nga kalipay kag paghidait posible lamang paagi sa hapiit nga pagpakigrelasyon sa Dios. Bisan wala sang paghidait sa duta, makakita kita sang paghidait kay Cristo (Juan 14:27). Ang kabuhi nga may paghidait kag kalipay indi resulta sang nataboan lang. Ang Biblia nagahatag sa aton sang pasunod nga mga panudlo agud mabuligan kita nga maangkon ang bugana nga kabuhi nga gintuyo sang Dios para sa Iya kaanakan. Sa kabilogan nga tinaga, wala na sang iban pa nga hugpong sang mga panudlo nga sarang makalabaw sa Napulo ka Sogo. Si Ellen G. White mainalamon nga nagpahayag bahin sini sang sia nagsiling, “Ang aton kauswagan kag kalipay nagadepende sa aton indi mationg nga pagtuman sa kasogoan sang Dios. . . . Wala sang isa sa sadtong napulo ka pagsulundan ang malapas nga wala nagatalikud sa Dios sang Langit. Ang pagbantay sa tagsa ka kudlit ukon tuldok sang kasogoan kinahanglanon para sa aton kaugalingon nga kalipayan, kag para sa kalipay sang tanan nga may kaangtanan sa aton.”—The Signs of the Times, Marso 3, 1881.

**Mga Pamangkot:**

1. Ano ang pipila ka pamaagi nga kita, bilang mga Cristohanon, puwede nga mangin maayo nga mga huwaran subong, sa aton man mga iglesia kag sa aton mga komunidad?

2. Ano ang kaangtanan sa tunga sang pagtuman sang kasogoan kag kabuhi nga may kalipay kag paghidait?