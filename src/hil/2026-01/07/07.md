---
title:  Dugang nga Pagtoon
date:   13/02/2026
---

“Yadto lamang ang padayon nga nagabaton sang bag-o ukon preska ka suplay sang bugay, ang makaangkon sang gahum nga nagakaigo sa ila matag-adlaw nga kinahanglanon kag sa ila ikasarang sa paggamit sang sina nga gahum. Sa baylo nga magpaabut sila sa palaabuton nga tion nga, paagi sa pinasahi nga paghatag sang espirituhanon nga gahum, makabaton sila sang makatalanhaga nga paghanas para sa pagpangdaug sang kalag, nagapanugyan sila sang ila kaugalingon adlawadlaw sa Dios, agud himoon sila nga galamiton para sa Iya buluhaton. Adlawadlaw ginapauswag nila ang mga kahigayonan para sa pagserbisyo nga sarang nila mahimo. Sa matag-adlaw nagapanaksi sila para sa Agalon bisan diin man sila, bisan pa sa simple nga ulobrahon sa puluy-an, ukon sa pagtrabaho sing mapinuslanon sa publiko.

“Para sa relihiyoso nga manugpangabudlay may matahum nga pagpaumpaw sa paghibalo nga bisan pa si Cristo mismo nagpangita sa Iya Amay adlawadlaw para sa preska nga mga suplay sang kinahanglanon nga bugay sang nagkabuhi Sia diri sa duta; kag halin sa sini nga pagpakigsugilanon sa Dios naglakat Sia sa pagpalig-on kag pagpakamaayo sa iban. . . .

“Ang tagsa ka manugpangabudlay nga nagasunod sa ehemplo ni Cristo mangin handa sa pagbaton kag paggamit sang gahum nga ginsaad sang Dios sa Iya iglesia para sa pagpaluntay sang alanyon sa duta.”—Ellen G. White, God’s Amazing Grace, p. 117.

“Ang Dios nakahibalo sang aton mga gusto maangkon, kag nag-aman na sang mga ini. Ang Ginoo may balay bahandi sang mga suplay para sa Iya kaanakan, kag mahatagan sila sang ila kinahanglanon sa bisan ano nga kahimtangan. Niyan ngaa wala kita nagasalig sa Iya? Naghatag Sia sang bilidhon nga mga saad sa Iya kaanakan sa kondisyon sang matutum nga pagtuman sang Iya mga pagsulundan. Wala sang lulan nga indi Niya sarang makuha, wala sang kadulum nga indi Niya sarang dulaon, wala sang kaluyahon nga indi Niya sarang mahimo nga kusug, wala sang kahadluk nga indi Niya sarang mapakalma, wala sang takus nga handum nga indi Niya sarang matuytuyan kag mapakamatarung.

“Indi kita dapat magtolok sa aton kaugalingon. Kon mas nagapatuhoy kita sa aton kaugalingon nga mga kakulangan, mas nagagamay ang aton ikasarang sa pagdaug sini.”—Ellen G. White, That I May Know Him, p. 224.

**Mga Palamangkutanon nga Pagadiskusyunan:**

`Hunahunaa ang pipila mo ka pinakamatahum nga mga kahigayonan nga nasabat ang imo pangamuyo. Paano ini nakabulig sa imo nga maeksperiensyahan ang paghidait sang Dios nga nagalabaw sa paghangup? Paano naman ang mga pangamuyo nga wala nasabat? Paano mo sa gihapon maeksperiensyahan ang nasaad nga paghidait?`

`Sa kaundan sang Filipos 4:8, ano ang imo ginapanghunahunaan? Daw ano kaayo nga ang imo ginahunahuna nagapalig-on sang imo pagtoo kag paglakat kaupud sa Ginoo?`

`Binagbinaga ang katapusan nga pinulungan ni Ellen G. White nga bag-o mo lang nabasa. Ano ang implikasyon sang tinaga nga “Kon mas nagapatuhoy kita sa aton kaugalingon nga mga kakulangan, mas nagagamay ang aton ikasarang sa pagdaug sini”? Ano, niyan, ang yabi sa pagdaug?`