---
title:  Huwaran nga mga Modelo
date:   08/02/2026
---

Tanan kita, sa isa ka tion ukon sa isa ka higayon, may tawo nga nagustuhan kag gusto nga sundon. Para sa kabataan, labi ka importante nga may maayo kag huwaran sila nga mga modelo. Sing nagakaigo, amo ini ang ila amay kag iloy. Samtang nagatubo sila, makakita sila sang iban pa nga mga modelo nga sulundan, ayhan konektado sa ila napili nga trabaho ukon sa mga kabuhi nga ila nabasa. Makatoon man sila kon paano ang nagkalainlain nga mga karakter sa Biblia nag-atubang sa mga panghangkat kag ipaanggid ini sa ila kaugalingon nga mga eksperiensya sa kabuhi.

Apang sing makasulubo, sa media subong nga panahon, nagadamu ang indi maayo nga mga modelo. Ginapaulanan kita sang indi makagalanyat nga mga istorya nga nagasaysay sang binastos nga mga problema kag mga naguba nga kabuhi sang mga artista. Ang mga manugbasa ni Pablo sa Filipos, bisan wala pa sang internet sa ila panahon, nag-atubang na sa pareho man nga mga panghangkat.

Ang kamatooran amo nga, ang kalibutan sa panahon ni Pablo tama ka kurap, imoral, kag malaut, pareho man sa aton subong. May yara permi—kag pati sa gihapon subong, kag tubtub sa katapusan—sang tuman nga kalautan sa palibut naton. Ang pamangkot amo ini: Ano ang aton mangin reaksyon sa sini?

`Basaha ang Filipos 3:17-19. Paano ginlaragway ang maayo kag malain nga modelo sa sini nga teksto? Ano nga mga yabi ang nahatag agud makilala ini sila?`

Indi naton dapat lipatan ang paghigugma ni Pablo para sa sadtong iya wala ginaugyunan—naghibi sia para sa ila! Talupangda man nga wala niya sila gintawag nga iya mga kaaway kondi “mga kaaway sang cruz ni Cristo” (Fil. 3:18). Nakilala ni Pablo nga ang mas daku nga mga isyu yara sa katalagman, kon paano ginrumpag sang krus ang mga balabag kag nagabutang sa aton tanan sa pareho nga lebel, bilang mga makasasala nga nagakinahanglan sang Manluluwas (tan-awa ang Efe. 2:11-14).

Subong man, ang indi dapat lipatan amo ang kon paano ginlaygayan ni Pablo ang mga taga-Filipos nga magpatuhoy sa maayo nga mga ehemplo, indi sa mga malain; sa pag-obserbar sing maid-id sa mga tawo nga ang ila pagginawi parehas sa iya. Sing makagalanyat, si Pablo nagagamit sang pareho man nga pinulungan sa pagpaandam sa mga taga-Roma nga “tanda-i ninyo ang mga ginakabangdanan sang pagbinahinbahin kag mga kabudlayan, batok sa pagtolon-an nga inyo naton-an; magpahilayo kamo sa ila” (Roma 16:17). Ang mga manugdaya sa Roma ginlaragway diri bilang yadtong mga “wala nagaalagad sa aton Ginoong Cristo, kondi sa ila kaugalingon nga tiyan” (Roma 16:18).

`Sa pagkamatuud, bisan pa nga si Jesus amo lamang ang himpit nga sulundan, may mga iban nga, sa pipila ka mga bahin, mahimo nga mangin maayo nga mga modelo. Subong man, ano nga sahi sang modelo ang imo ginapresentar sa iban?`