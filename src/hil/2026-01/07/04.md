---
title:  Magkalipay sa Ginoo—sa Gihapon
date:   10/02/2026
---

`Basaha ang Filipos 4:4-7. Paano naton maeksperiensyahan ang “paghidait sang Dios”?`

Pagkatapos nga matandug liwat ang pagkakinahanglan sang paghiusa (Fil. 4:1-3), si Pablo nagsaylo sa isa naman ka tema: ang pagkalipay sa Ginoo (Fil. 4:4-7).

Pila ka beses ikaw nahool (stress) sa mga butang nga sa katapusan nadula lang man dayon? Para sa aton kaayohan, si Jesus sulitsulit nga nagapatalupangud nga indi kita dapat maghimud-os (tan-awa ang Mat. 6:25-34; Mat. 10:19), kag si Pedro nagapahanumdum nga sarang naton matugyan ang tanan naton nga mga paghimud-os ukon mga kabalaka sa Ginoo, “Kay sia nagakabalaka sa inyo” (1 Ped. 5:7). Sa pagkamatuud, ang nagadamu nga problema sa bilog nga kalibutan dapat magahatag sa aton sang paglaum nga nagahilapit nalang ang pagkari sang Ginoo (ipaanggid ang Mat. 24:33; Luc. 21:28; Sant. 5:8).

Ang bulong sa pagkabalaka sa tanan nga butang, lakip na ang tagsa ka sitwasyon, amo ang pagpangamuyo nga may pagtoo (Fil. 4:6, 7). Sing maathag, dapat kita magtoo kag magpati nga ang aton pangamuyo nasabat na bisan wala pa naton makita ang katumanan sini, bangud dapat kita magpangamuyo “nga may pagpasalamat.” Gindugang man ang pulong “pangabay” (sa Griego, deēsis), nga nagapahibalo sang tinion sang peligro kag pagkahilingagawon (tan-awa, halimbawa, ang Luc. 1:13; Fil. 1:19; 1 Tim. 5:5; Sant. 5:16). Ang aton mga pangamuyo mga “pangabay” sa gihapon, apang mahibaloan naton nga ang aton mga pag-ampo nabaton na basta nagapangayo kita “sono sa iya kabubut-on” (1 Juan 5:14). Niyan makapahuway kita kag makaangkon sang paghidait, nga nakahibalo nga ang tanan naton nga mga pangabay yara na sa kamut sang Dios.

Paano ang masunod nga mga teksto makapasangkad sang aton paghangup tuhoy sa paghidait sang Dios? Sal. 29:11; Isa. 9:6; Luc. 2:14; Juan 14:27; 1 Cor. 14:33.

Ang paghidait sang Dios indi gid mahatag sang kalibutan, bangud ang paghidait sang Dios nagahalin sa kasiguruhan nga kita may dolot sang kabuhi nga walay katubtuban paagi kay Jesus nga aton Manluluwas (Roma 5:1; Roma 6:23). Ang ini nga paghidait nagaapekto sa tagsa ka aspeto sang kabuhi kag “nagalabaw sa tanan nga paghangup” (Fil. 4:7). Indi ini mahangpan sang hunahuna lamang, kaangay sa ginpakita diri sang Griego nga pulong nous (hunahuna).

`Paano mo ilaragway sa tawo kon paano maeksperiensyahan “ang paghidait sang Dios”?`