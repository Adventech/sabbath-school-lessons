---
title:  Hunahunaa ang Ini nga mga Butang. . .
date:   11/02/2026
---

Ang paghidait nga nagalabaw sa paghangup “magatipig sang inyo mga tagiposoon kag inyo mga painoino sa kay Cristo Jesus” (Fil. 4:7). Ang kabuhi naton sa sulud nagakinahanglan sang proteksyon. Sing makagalanyat, ang Filipos 4:7 nagagamit sang militar nga pagpaanggid nga may kaangtanan sa paghidait sang Dios. Ang Griego nga pulong (phroureō) ginagamit sa paglaragway sang garison sang mga soldado nga nagabantay sang siyudad batok sa manugsalakay (2 Cor. 11:32; ipaanggid ang Bin. 9:24).

Ang isa pa ka importante nga aspeto sang paghidait sa sulud nagalakip sang pagkabuhi nga nahisuno sa kabubut-on sang Dios. “May daku nga paghidait ang mga nagahigugma sang imo kasogoan; wala sila sing kahigayonan sa pagkasandad.” (Sal. 119:165).

`Basaha ang Filipos 4:8, 9. Ano ang napat-ud nga mga binuhatan ang ginpangabay diri?`

Ginpakilala ni Pablo ang Filipos 4:8, 9 sa pulong nga “may dugang pa” kag listahan sang anum ka maayo nga kinaiya, kag ginsundan sang malip-ot nga sumaryo sini kag pagpadasig sa pag-ilog sang ehemplo ni Pablo. Ining pangtakop nga laygay sa iban nga kultura nagakabagay gid sa Griego-Romano nga kahimtangan sang Filipos, upud ang doble nga pagpatalupangud sa maayo nga kinaiya kag ehemplo sa Biblia. Makagalanyat nga ang ginapatuhuyan amo ang mga pamatasan sa Biblia, nga maathag nga wala ginmitlang ni Pablo ang apat ka nagapanguna nga Griegong mga kinaiya (kaalam, hustisya, pagpugong sa kaugalingon, kag kaisug).

1. Matuud—indi nataboan lang, ang listahan nagsugod sa nagapanguna nga biblikanhon nga kinaiya sang kamatooran sa Biblia, nga ginapatalupangud permi ni Jesus (“Sa pagkamatuud, ako nagasiling …”) kag sang bug-os nga Bag-ong Katipan (tan-awa, halimbawa, ang Bin. 26:25; Roma 1:18; 1 Cor. 13:6; 2 Cor. 4:2, Efe. 4:15; 1 Tim. 3:15; Sant. 1:18; 1 Ped. 1:22; 1 Juan 2:21).

2. Halangdon—Ang Griego nga pulong nagapatuhoy sa personal nga kinaiya (ipaanggid ang iban pa nga paggamit sini sa 1 Tim. 3:8, 11; Tito 2:2, sa diin ginbadbad ini bilang “talahuron” sa NKJV nga bersyon sang Biblia).

3. Matarung—ini nga kinaiya ginalaragway paagi sa matarung nga karakter sang Dios (ipaanggid ang paggamit sini sa Fil. 1:7).

4. Putli—panghunahuna kag binuhatan nga nagailig halin sa nagapatadlong nga pagkamatarung nga mabaton paagi sa pagtoo (tan-awa ang 1 Juan 3:3).

5. Hiligugmaon—maanyag nga katahum, makita sa mga tinuga sang Dios.

6. Dungganon—“malolo kag makagalanyat kag mainalwanon.”

Si Pablo naghatag sang duha ka dugang nga kwalipikasyon, kay basi ang pagano nga kahulugan ang mabutang sa bisan diin sa sini nga mga kinaiya: “kon may diosnon nga gahumn, kon may takus dayawon” (Fil. 4:8, NIV), dapat naton hunahunaon ang ining langitnon nga mga kinaiya. Niyan, agud makuha ang bug-os nga pangduhaduha kag posibilidad sa sayop nga paghangup, si Pablo nagapanawagan sa aton nga ikabuhi ang aton naton-an, nabaton, nabatian, kag nakita halin sa iya kaualingon nga ehemplo (Fil. 4:9).