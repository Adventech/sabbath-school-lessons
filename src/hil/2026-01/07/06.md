---
title:  Mga Yabi Para sa Pagkakontento
date:   12/02/2026
---

`Basaha ang Filipos 4:10-13, 19. Ano nga mga yabi ang ginpahayag ni Pablo para sa kontento kag malipayon nga kabuhi?`

Kon magaabut ang maluba nga mga sitwasyon (gutum, balatian, kahalitan, kamatayon, pagkadula), ang tawo nagasugod sa pagpamalandong sa mga butang nga bilidhon kag pagpaminsar sa mga pagpakamaayo nga sa masami ginabalewala lang. Kon kita gindala agud “magpakakubus” (Fil. 4:12), naton-an ang “tinago sang pagkabusug kag pagkagutum,” ukon nabatyagan ang “kinawad-on” dira pa nga ang pagtoo nagaluntad.

Sa pihak nga bahin, kon “nagakabuhi kita sa kauswagan,” dapat yara gid permi ang pagkilala nga sarang ini madula sing hinali lang (tan-awa ang Hul. 23:5). Kaangay sa ginapahanumdum ni Job kag Pablo sa aton, wala kita sing nadala sa kalibutan, kag wala gid kita sing makuha pa gowa sa kalibutan, niyan wala man kita sang madala sa lulubngan (Job. 1:21; 1 Tim. 6:7).

Talupangda ang masunod nga mga saad sa Biblia:

1. Salmo 23:1—“Ang Ginoo akon manugpahalab, wala sing makulang sa akon.”

2. Mateo 6:32—“Ang inyo Amay nga langitnon nakahibalo nga kamo may kinahanglan sini tanan.”

3. 1 Pedro 5:7—“Magtugyan sang inyo tanan nga paghimud-os sa iya, kay sia nagakabalaka sa inyo.”

4. Filipos 4:19—“Kag ang akon Dios magahimuno sang tagsa ka kinahanglan ninyo sono sa iya kamanggaran sa himaya kay Cristo Jesus.”

Kag, ang pinakamatahum sa tanan: “Makahimo ako sang tanan nga butang sa iya nga nagapabakud sa akon” (Fil. 4:13). Siguro wala sang bisan sin-o sa aton ang makahangup sing bug-os kon ano ang ginalakipan sang “tanan nga butang.” Sing pat-ud, kaangay sa bisan ano nga pangabay para sa bulig kag kusug sang Dios, dapat mangayo kita sono sa Iya kabubut-on. Apang sa madamu nga beses, wala kita nagapangayo sang mga butang nga nahibaloan naton nga nagasanto sa Iya kabubut-on. Amo ina kon ngaa nga si Santiago nagapamulong, “Wala kamo sing inyo, kay wala kamo nagapangayo.”

Yari ang pipila ka butang nga makasalig kita nga pangayuon bangud nakahibalo kita nga nagahisanto ini sa kabubut-on sang Dios:

1. Kaluwasan para sa hinigugma ukon abyan (1 Tim. 2:3, 4)

2. Kaisug sa pagpakigbahin sang pagtoo (Bug. 22:17)

3. Kapatawaran kon kita magtuad kag sikwayon ang sayop (1 Juan 1:9)

4. Kusug sa pagtuman sang kasogoan sang Dios (Heb. 13:20, 21)

5. Paghigugma sa sadtong nagadumut kag nagamaltrato sa aton (Mat. 5:44)

6. Kaalam para sa mabudlay nga mga sitwasyon (Sant. 1:5)

7. Paghangup sang kamatooran sa Pulong sang Dios (Juan 8:32)

`Paano mo ginaatubang ang mga butang nga imo ginpangamuyoan na nga wala pa nag-abut, ukon basi nga indi na mag-abut?`