---
title:  Isa ka Langitnon nga Pagkapumuluyo
date:   07/02/2026
---

### Basaha Para sa Pagtoon Sini nga Semana
Fil. 3:17-4:23; 1 Cor. 15:42-44; Juan 14:27; Sal. 119:165; Job 1:21; 1 Tim. 6:7.

> <p>Salauluhon nga Teksto</p>
> “Dili kamo maghimud-os sa bisan ano, kondi sa tagsa ka butang sa pangamuyo kag pag-ampo nga may pagpasalamat ipakilala sa Dios ang inyo mga pangabay” (Filipos 4:6).

Ang leksyon sa sini nga semana nagahinakup sang aton pagtoon sa Filipos, kag napun-an ini sang bilidhon nga mga leksyon kag mga halambalanon para sa matag-adlaw nga pagkabuhi. Daw madamu sang maayo nga mga pamatasan nga nagtuytuy sa kabuhi ni apostol Pablo ang makita sa nagahinakup nga mga bersikulo sang iya sinulatan. Pareho sa mga pagtudlo ni Jesus, nga nagapatuhoy sa nasulud nga pagkatawo, ang napakigbahin ni Pablo sa aton mga sekreto sa pagkabuhi sang malipayon nga kabuhi bilang mga Cristohanon.

Bisan wala nagakatabo ang mga butang sono sa aton gusto, nga sa masami nagakatabo bisan indi naton luyag, indi kita dapat magkabalaka ukon magkalisang ukon magkadiskuryo. Sa baylo, may mga prinsipyo nga makabulig sa aton nga makita ang kusug sa pag-atubang sang mga panghangkat nga ginadala sang kabuhi, kag gani, makaeksperiensya kita sang napahamtang kag nagapadayon nga paghidait nga ang Dios lamang ang makahatag. Ang presente kag ang palaabuton yara sa Iya mga kamut, kag sakdagon Niya ang tanan naton nga kinahanglanon.

Ang labi ka importante, indi naton kinahanglan nga ibutang ang aton paglaum sa dutan-on nga sistema sang panggobierno, nga sa masami nagapaslaw sa aton. Bilang mga Cristohanon, mga pumuluyo kita sang langitnon nga ginharian sang Dios. Kag upud sa sina nga pagkapumuluyo amo ang mga pribilehiyo, matahum nga mga pribilehiyo, kag pati ang mga responsibilidad man.

_*Ton-i ang leksyon sang sini nga semana sa pag-aman para sa Sabado, Pebrero 14._