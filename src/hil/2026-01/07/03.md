---
title:  “Magmalig-on sa Ginoo”
date:   09/02/2026
---

`Basaha ang Filipos 3:20, 21. Paano ni Pablo ginlaragway sing maathag ang Cristohanon nga “pagkapumuluyo”?`

Indi kaangay sa mga kaaway sang krus, nga “nagpahamtang sang ila panghunahuna sa dutan-on nga mga butang” kag wala na sang pinakadaku nga dios sang sa ila mga tiyan (Fil. 3:19), ang Cristohanon nga pagkapumuluyo yara sa langit, kag ang aton manugdumala amo si Jesu Cristo mismo. Agud mapahangup ang iya punto, ginpatalupangud ni Pablo ang pagkakinahanglan para sa “aton kubus nga lawas” (Fil. 3:21), nga puwede magbalatian, madunut, kag mapatay, nga mabag-o agud mangin kaangay sa mahimayaon nga lawas ni Cristo sang Sia nabanhaw.

**Paano ang masunod nga mga teksto nagalaragway sang nahimaya nga estado?**

`Job 19:25-27`

`Luc. 24:39`

`1 Cor. 15:42-44`

`1 Cor. 15:50-54`

`Col. 3:4`

Sa katapusan, paagi kay Jesus, ang kamatayon, “ang katapusan nga kaaway,” malaglag (1 Cor. 15:26). Kag amo ina ang aton pinakadaku nga paglaum, ang pinakadaku nga saad nga nahatag sa aton kay Jesus—indi lamang katapusan sang kamatayon kondi nabag-o sing bug-os nga lawas, ang “mahimayaon nga lawas” (Fil. 3:21).

Sa libro nahanungud sa kon paano makaangkon sang “kaluwasan” nga wala ang Dios, nga nagpakigbais sing binuang, nga ang pagdaug sa kahadluk sang kamatayon amo ang “kaluwasan,” ang manunulat nga si Luc Ferry nagaangkon nga ang Cristianismo “nagapahanugot sa aton nga indi lamang makalandas sang kahadluk sa kamatayon, kondi sa paglutos man sang kamatayon mismo. Kag paagi sa personal nga paghimo sini, sa baylo nga indi makita ukon makilala, daw amo lamang ini ang bahin nga nagatanyag sang matuud nga kadalag-an tuhoy sa personal nga imortalidad labaw sa aton kondisyon bilang mga mortal.”—Luc Ferry, A Brief History of Thought (New York: Harpercollins, 2011, Kindle edition), p. 90. Isa ini ka pagbaton halin sa isa ka wala nagatoo nga may Dios ukon isa ka athiest.

Gani, para kay Pablo, ang aton langitnon nga pagkapumuluyo nagalakip sa saad sang pagkabanhaw kag walay katubtuban nga kabuhi sa isa ka bag-o nga pagkabuhi nga halos indi naton mahanduraw subong.

`Ngaa ang saad tuhoy sa kabuhi nga walay katubtuban tama ka importante sa tanan nga aton ginatoohan? Ano ang posible nga matanyag sang sini nga kalibutan nga takus bayaan kay sa ginatanyag ni Cristo sa aton?`