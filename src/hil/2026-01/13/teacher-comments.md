---
title:  Mga Komento Sang Mga Manunudlo
date:   27/03/2026
---

### Bahin I: Kabilogan nga Panan-aw

**Sadsaran nga Teksto:** 1 Tesalonica 5:18

**Sentro Sang Pagtoon:** Col. 4:7-18

Ang katapusan nga mga pulong ni Pablo sa iya sulat sa mga taga-Colosas puno sang gugma kag tinagiposoon nga kabalaka para sa iglesia. Sanday Tiquico kag Onesimo pinalangga nga mag-utud (Col. 4:7, 9). Si Lucas pinalangga nga manugbulong (Col. 4:14). Ang kasingkasing ni Pablo nagaawas sa gugma. Ang iya gugma para sa iya mga masigkamanugpangabudlay nagarepresentar sang iya gugma sa simbahan. Ang iya gugma kag kabalaka sa iya mga tagpalamati nagapakita sang iya handum nga masayuran ang ila mga kahimtangan kag lipayon sila (Col. 4:8).

Ang handum ni Pablo nahanungud sa mga katapo sang iglesia sa Colosas amo nga “magtindug kamo nga hamtong kag napasalig sing bug-os” (Col. 4:12). Sa sini nga rason, sia nagtipon sang “dream team” nga magatrabaho upud sa iya. Sa pagkamatuud, ang Colosas 4:7-14 daw parada, nga nagapakita sang nagamartsa nga yunit sang maisugon nga Cristohanon nga mga soldado nga nagapakigbahin sa labing importante sa tanan nga inaway, ang espirituhanon nga inaway. Si Pablo nagatudlo sa aton nga ang misyon amo ang pagbinuligay. Sa ila buluhaton para sa iglesia sa Colosas, si Tiquico kag si Onesimo yara sa unahan, nga ginpadala ni Pablo sa paghatag, kag sa pagkuha, sang impormasyon (Col. 4:7-9). Apang, ang iban nga mga masigkamanugpangabudlay ni Pablo nagtoo man sing tudok sa mga katapo sang iglesia sa Colosas (Col. 4:10-14).

Ang leksyon sa sini nga semana nagapatalupangud sang tatlo ka dalagku nga tema:

1. Ang misyon himbon nga panikasug sang mga tawo, nga nagabinuligay sa suod nga koneksyon.

2. Bangud ang misyon pagbinuligay nga panikasug, ang mga lider sang simbahan kag mga misyonero dapat magtrabaho nga may maathag nga katuyoan sa painoino, agud nga ang mga katapo sang simbahan magatindug sing himpit kag bug-os (Col. 4:12).

3. Ang tudok nga gugma para kay Jesus nagadula sang bisan ano nga posibilidad sang kompromiso sa mga talaksan sining kalibutan kag sa materialismo nga nagapakilala sini.

### Bahin II: Komentaryo

**Ang Misyon Nagalakip Sang Pagbuligay**

Ginhatagan sang talupangud ni Jesus ang importansia sang pagbinuligay sang grupo. Halimbawa, sa Lucas 5, makita naton ang sugilanon ni Jesus sa linaw sang Genesaret, sa diin “nakita niya ang duha ka sakayan nga didto sa bibi sang linaw; apang ang mga mangingisda nagpanaug sa ila kag naghugas sang ila mga pukot” (Luc. 5:1, 2). Ining mga tawo nag-untat na sa pagpangisda, kay wala sila sing nakuha bisan isa! Ginsilingan sila ni Jesus nga iladlad ang ila mga pukot sa pagpangisda, sa liwat, “agud makadakop” (Luc. 5:4; ESV, ang pagpatalupangud gindugang). Sa hinali, “sang nahimo nila ini, nakasakup sila sing daku nga luta sang mga isda; kag sang nagakagisi ang ila mga pukot” (Luc. 5:6). Gani, ang mga yara sa isa ka sakayan “ginpaypay nila ang ila mga kumbuya sa lain nga sakayan nga magpalapit sila kag magbulig sa ila” (Luc. 5:7; ang pagpatalupangud gindugang). Daw ano ka daku nga leksyon—para sa ila kag para sa aton! Karon, si Jesus makasiling, “Kutub karon magapangisda ka sang mga tawo” (Luc. 5:10; ang pagpatalupangud gindugang).

Ang Colosas 4:7-14 nagapakita sang pangako ni Pablo sa pagbinuligay bilang grupo (tan-awa man ang 1 Cor. 3:5-9). Wala sia nagaisahanon sa iya pagmisyonero. Sa sini nga dinalan sa Colosas, ginsambit sang apostol ang isa ka grupo sang mga misyonero, nga ginahuman sang siyam ka indibiduwal! Makakuha kita sang malahalon nga mga panan-aw halin sa kon paano niya ginalaragway ang ila pagpasakop sa misyon sang ebanghelyo.

| Tiquico | (1) hinigugma nga utud; (2) matutum nga alagad; (3) masigkaulipon sa Ginoo | Col. 4:7 |
| Onesimo | (1) matutum [utud]; (2) hinigugma nga utud; (3) isa sa inyo | Col. 4:9 |
| Aristarco | (1) masigkabinilanggo ni Pablo | Col. 4:10 |
| Marcos | (1) pakaisa ni Bernabe | Col. 4:10 |
| Bernabe | Wala sing ginapakita: kilala gid nga tawo | Col. 4:10 |
| Jesus | (1) Ginatawag nga Justo | Col. 4:11 |
| Epafras | (1) isa sa inyo; (2) ulipon ni Cristo; (3) “sa gihapon nagapanumdum sa inyo sing hanuut sa iya mga pangamuyo”; (4) “nagpangabudlay sia sing daku tungud sa inyo” | Col. 4:12, 13, |
| Lucas | (1) manugbulong nga hinigugma | Col. 4:14 |
| Demas | Wala sing ginapakita | Col. 4:14 |

Ginapakita sa sining listahan sang impormasyon nga si Pablo may “dream” nga kagrupo. Ang misyon indi hilikuton nga nagaisahanon. Kon mas madamu nga tawo ang nagapakigbahin sa misyonero nga hilikuton, mas daku ang resulta. Apang, may yara man sang lugar para sa quasi-anonymous nga misyonero, pareho ni “Jesus nga ginatawag Justo” (Col. 4:11). Ini nga bersikulo amo lamang ang lugar nga sa diin sia ginsambit sa bug-os nga Bag-ong Katipan. Sing makawiwili, wala sing ginsiling si Pablo nahanungud kay Demas (Col. 4:14). Siguro, ang paghipos ni Pablo bangud wala sing positibo nga masiling, kay ayhan si Demas nagapalayo na sa pagtoo, subong sang ginsambit sang apostol sa 2 Timoteo 4:10. Talalupangdon nga ang misyonero nga grupo ni Pablo nagalakip sang mga tawo halin sa Judio kag Gentil. Ang mga kinatuhayan nagakatunaw sa paghiusa sang pagtoo.

Ang pipila pa ka komento mahimo nga himoon:

Una, sanday Tiquico kag Onesimo ginalaragway subong hinigugma kag matutum.

Ikaduha, sanday Onesimo kag Epafras “isa sa inyo,” nga nagakahulugan nga sila mga katapo sang iglesia sa Colosas.

Ikatlo, si Epafras ginlaragway pa gid subong “ulipon ni Cristo,” tawo nga mapangamuyoon, kag isa nga may daku nga kakugi para sa iglesia. Bisan pa wala sa Colosas, si Epafras “nagapanumdum sa inyo sing hanuut sa iya mga pangamuyo” (Col. 4:12). Makatoon kita sing hamili nga leksyon halin sa sini nga panimuut: kon ang isa indi makabulig sa personal, sia makapangamuyo sa gihapon.

Ikaapat, ang iban sining mga tawo makita sa libro sang Mga Binuhatan bilang mga kaupud sa pagpanglakaton ni Pablo (Aristarco [halimbawa, Bin. 19:29; Bin. 20:4, 5; Bin. 27:2]; Tiquico [halimbawa, Bin. 20:4]; Bernabe [halimbawa, Bin. 12:25; Bin. 13:1-5; Bin. 14:19-28).

Ikalima, ang paglakip kay Onesimo, bag-o nga nakombertir (Filem. 10), nagapakita nga si Pablo interesado sa paghanas sa mga tawo para sa ministerio agud sila mangin iya mga masigkamanugpangabudlay (Col. 4:11).

Ikaanum, sa una, indi luyag ni Pablo nga hatagan sang ikaduha nga kahigayonan si Marcos, isa ka nagapangalag-ag nga misyonero (Bin. 15:38), apang sang olihi ginbinagbinag niya liwat (Col. 4:10; 2 Tim. 4:11), bisan pa, sang olihi, gintawag niya sia nga iya masigkamanugpangabudlay (Filem. 24).

Ikapito, ang mga ekspresyon sang gugma ni Pablo kag ang mga panamyaw nga iya ginapadala halin sa iya mga masigkamanugpangabudlay sa simbahan nagpatubo sang balatyagon sang pag-updanay sa tunga sang mga lider sang simbahan kag sang kongregasyon.

**Pagkahimpit kag Pagkakompleto**

Sa ila buluhaton, ang Cristohanon nga mga lider dapat magsentro sa isa ka maathag nga katuyoan: ang pagbulig sa mga katapo sang simbahan nga magtubo sa pagtoo kag maghisanto sing bug-os sa kabubut-on sang Dios. Dapat sila magtrabaho kag magpangamuyo para sa ila nga mangin himpit “sing bug-os” (Col. 4:12). Sa una nga pagtan-aw, ining mga termino ayhan magapahangup sing sayop nga impresyon nga ginasakdag ni Pablo ang pagkawalay sala ukon bug-os nga kahimpitan, apang indi amo sina ang kahimtangan. Ang Griego nga tinaga nga ginbadbad nga “himpit” amo ang teleios, nga nagakahulugan lamang sing “hamtong” (1 Cor. 2:6; 1 Cor. 14:20; Fil. 3:15). Sa amo, ang Griego nga tinaga nga ginbadbad subong “kompleto” amo ang plēroō, nga, kon ginaaplikar sa mga tawo, ginagamit sa iban nga duug sa pagpatuhoy sa aksyon sang Dios sa pagpuno sang tawo sing espirituhanon nga mga pagpakamaayo (tan-awa ang Bin. 2:28; Roma 15:13). Sa Efeso 4:13, ginapakita ni Pablo nga ang “paghiusa sang pagtoo kag sang pagkilala sang Anak sang Dios” nagaresulta sa “himpit/hamtong (teleios)] nga tawo.”

Luyag ni Pablo nga ang mga katapo sang iglesia sa Colosas magpalambo sing kapareho ni Cristo nga kinaiya. Sa umpisa sang iya sulat, ginpahayag niya ang iya kabalaka sa sini nga butang (Col. 2:6, 7). Ang kapareho ni Cristo nga paagi sang pagkabuhi nagalakip sang paghibalo sang “Iya [Dios] nga kabubut-on sa bug-os nga espirituhanon nga kaalam kag paghangup” (Col. 1:9). Nagakahulugan man ini sang paggawi sing “takus sa Ginoo,” nga nagapahamuut sa Iya, “nga nagapamunga sa tagsa ka maayong buhat kag nagatubo sa pagkilala sa Dios” (Col. 1:10). Ang dugang pa nga mga kinaiya sang espirituhanon nga pagkahamtong ginapadaku sa Colosas 2:2, sa diin si Pablo nagahambal tuhoy sa “ginahiusa sila sa gugma,” agud matigayon ang “tanan nga kamanggaran sang malig-on nga paghangup.” Sa kabug-osan, si Pablo nagasiling nga ang katuyoan sang pagwali amo ang pagpresentar sang “tagsa ka tawo nga himpit kay Cristo” (Col. 1:28; tan-awa man ang Col. 1:29).

**Paandam Batok sa Materialismo**

Ang Biblia nagatudlo nga ang mga Cristohanon indi dapat magpauyon sa mga kabilihanan sang kalibutan ukon sa materialismo nga nagahatag sing kahulugan sini (Roma 12:2). Apang, si Demas nahulog sa siod sang paghigugma sining karon nga kalibutan (2 Tim. 4:10). Sa Roma 12:2 kag 2 Timoteo 4:10, ang Griegong tinaga nga ginbadbad subong “kalibutan” amo ang aiōn. Ginaaplikar ini bilang pagpatuhoy sa “sistema sang mga buhat kag mga talaksan nga naangot sa sekyular nga katilingban.”—Johannes P. Louw kag Eugene Albert Nida, Greek-English Lexicon of the New Testament: Based on Semantic Domains, tom. 1 (New York: United Bible Societies, 1996), p. 507.

Magluwas sa aiōn, ang termino nga kosmos masami nga ginagamit sa pagpatuhoy sa malaut nga mga kabilihanan kag mga sistema sining kalibutan. Halimbawa, sa 1 Juan 2:16, si apostol Juan nagagamit sang tatlo ka dinalan sa pagsumaryo kon paano nagapanghikot ining kalibutanon nga sistema: “ang kailigbon sang unud kag ang kailigbon sang mga mata, kag ang bugal sang kabuhi.” Nagaugyon ang mga iskolar nga ining trifecta sang kalibutanon nga kailigbon kag bugal isa ka radikal nga paandam batok sa materialismo. Indi katingalahan nga si Pablo nagahupot sang negatibo nga pagtamud nahanungud sa “sining kalibutan [aiōn],” (Tito 2:12), tubtub sa punto nga ginapatalupangud nga si Jesus “naghatag sang iya kaugalingon tungud sa aton mga sala agud nga maluwas niya kita gikan sini karon nga malaut nga panuigon” (Gal. 1:4, ang pagpatalungaud gindugang). Sa 1 Timoteo 6:17, si Pablo nagahatag sang maathag nga sogo para sa “mga manggaranon sa sining kalibutan, nga indi sila magmatinaastaason, ukon magbutang sang ila paglaum sa dimasaligan nga mga manggad kondi sa Dios” (ang pagpatalungaud gindugang). Sa Tito 2:12, ang apostol nagasiling nga ang mga Cristohanon dapat magsikway sang pagkadidiosnon kag kalibutanon nga mga kailigbon, kag magkabuhi sang but-anan, matarung, kag diosnon nga mga kabuhi sa sining kalibutan.”

Sing makawiwili, ang impormasyon nga ginahigugma ni Demas ining karon nga kalibutan sa pila ka paagi nagapaathag sang pahayag, “Kay si Demas nagbiya sa akon” (2 Tim. 4:10), nga nagapakita sang iya pagbiya sa mga katungdanan bilang misyonero. Ang kitaon nga tanda nga ang tawo nagahigugma sa sining karon nga panahon amo ang pagluya sang nagadabdab nga gugma para sa misyon sa ila tagiposoon. Ang mga nagahandum gid sa pag-abut sang dag-on amo gid ang mga “magkabuhi sang but-anan, matarung, kag diosnon nga mga kabuhi sa sining kalibutan” (Tito 2:12). Ini nga kahidlaw nagalakip sang aktibo nga pagpakigbahin sa misyon.

### Bahin III: Aplikasyon sa Kabuhi

Pamalandungi ang masunod nga mga tema. Dayon pangabaya ang imo mga estudyante nga sabton ang mga pamangkot sa katapusan sang seksion:

“May pagbakho sa mga sulat ni Pablo, kay ginapakita sini ang iya daku nga handum para sa katilingban, nga mangin isa upud sa iya mga nakombertir kag may maayo nga pagpakig-upud sa ila. Si Pablo indi mahilig mag-isahanon; mas kaangay sia sa ginikanan nga nahidlaw sa iya malayo nga mga kabataan. . . . Sa iya mga sulat ginapakita niya sing sulitsulit ang kolektibista nga mentalidad. Ang iya sosyal nga mga kaangtanan importante man sa iya apang importante man ang pagtuman sang hilikuton nga ginapaambit sa pagpalapnag sang maayong balita.”—Ben Witherington III, The Paul Quest: The Renewed Search for the Jew of Tarsus (Downers Grove, IL: InterVarsity Press, 1998), p. 114.

Ini nga kinutlo nagapakita sang bug-os nga panugyan ni Pablo sa pagbantala sang ebanghelyo. Dapat bala kita, nga nagakabuhi sa katapusan nga mga adlaw sang maragtas sang sining kalibutan, mangin indi tanto ka aktibo sa pagpalapnag sang ebanghelyo sang sa kay Pablo kag sa iya misyonero nga grupo sang nahauna nga siglo? Handa sila nga himoon ang ila masarangan kag magbinuligay para sa pag-uswag sang ginharian sang Dios. Subong man, ginatawag kita sa pagpangabudlay nga may paghiliusa. Ang tagsa ka tawo may papel nga dapat himoon sa kabilogan nga plano sang Dios sa pangkalibutan nga kaluwasan. Ginatawag kita sa pagbulig sa iban nga magtubo sa espirituhanon nga pagkahamtong bilang paghanda para sa palaabuton nga dag-on. Sa pagkamatuud, kon labi naton nga ginahandum ang palaabuton nga dag-on, labi nga kita nagahimo para kay Cristo sa karon nga panahon. Apang, ang aton gugma kay Jesus magaamlig sa aton halin sa katalagman sang pagkompromiso sa mga kabilihanan sang sining kalibutan sa paagi nga, bisan pa nga yara kita sa sini nga kalibutan, indi gid naton mabatyagan nga iya kita sini (Juan 15:19).

**Mga Pamangkot:**

1. Ngaa importante gid ang aton mga social network sa ministerio? Sin-o ang yara sa imo sosyal network? Paano sila nakabulig sa imo misyonero kag mga panikasug sa pagpanaksi para sa Dios?

2. Paano ang Dios nagtawag sa imo sa pagbulig sang iban nga magtubo sa espituhanon nga pagkahamtong kag sa paghanda para sa langit?

3. Sa anong mga paagi ang imo gugma kay Jesus nagaamlig sa imo halin sa pagkompromiso sa mga talaksan sining kalibutan? Ano ang buut silingon nga mangin yara sa kalibutan apang indi kabahin sini?