---
title:  Koneksyon sa Simbahan
date:   23/03/2026
---

Sa kalibutan nga konektado sang internet, sosyal media, kag indi maisip nga mga gamit, mabudlay handurawon ang hangkat nga gin-atubang ni Pablo sa pagbulig sa mga simbahan nga mabatyagan nga sila kabahin sang mas daku sang sa ila kaugalingon nga lokal nga mga kongregasyon.

`Basaha ang Colosas 4:10, 11. Magluwas sa pagpadala sang balita pabalikbalik paagi sa mga tulugyanan (Col. 4:7–9), ano pa nga mga paagi nga ginpalig-on ni Pablo ang pag-angtanay sa isa kag isa? Bangud sang pila ka problema nga gintamud ni Pablo sa sini nga sulat, ano ayhan nga mensahe ang gusto ipaalinton diri paagi sa sining mga panamyaw?`

Paagi sa sini nga mga panamyaw, si Pablo nagatuga kag nagapatubo sang koneksyon sa tunga sang mga masigkatumuloo. Nahibaloan naton diri nga si Marcos pakaisa ni Bernabe. Sa amo si Pablo nagahatag sang dalan para sa posible nga pagduaw ni Marcos sa Colosas. Si Aristarco ginalaragway sing literal subong isa ka “masigkabinilanggo sang inaway”; nga amo, ginbilanggo sia kaupud ni Pablo. Pareho sila nga mga soldado nga may “hinganiban sang Dios” (Efe. 6:10, 11), nga nagapakig-away sa paghilway sang mga bihag ni Satanas para sa pag-alagad sa ginharian sang Dios (tan-awa ang 2 Tim. 2:1–4). Si Jesus/Justo ukon Jesus/Justus (Judiohanon kag Romanhon nga mga ngalan nga pareho gid ang tunog sa Griego, kaangay sa Saul/Paul ukon Saulo/Pablo) ginadayaw man sa ila subong isa ka masaligan nga masigkamamumugon sa ebanghelyo.

Ginhungud gid ni Pablo sambiton sanday Aristarco, Marcos, kag Justo nga mga Judio nga mga tumuloo (“sang pagtuli”). Dayon nagapadayon sia sa pagsambit sang tatlo ka Gentil: Epafras, Lucas, kag Demas (Col. 4:12–14). Importante gid nga, sa pihak sang pipila ka tensyon sa simbahan sa tunga sang mga Judio kag mga Gentil, ining mga kaupud sa trabaho nakapangabudlay sing tingub, nga nagahiusa kag nagahisantuanay. Apang, paagi sa pagsiling sing “lamang,” daw ginapahangup ni Pablo ang isa ka pat-ud nga kapaslawan nga mas madamu sang Cristohanon nga mga Judio ang wala nag-unong sa iya mga pag-antus. Walay sapayan, makahulugan nga sa sini nga tion, si Juan Marcos, nga pila ka tuig antes sini nagbiya kanday Pablo kag Bernabe sa tion sang ila una nga pagpanglakaton bilang misyonero (Bin. 13:13), nagapamatuud nga indi lamang sia mainunungon kondi isa ka “lugpay” kay Pablo (Bin. 15:36–40).

Ang mga pamahog sa paghiusa indi bag-o. Sang nagligad nga mga tinuig, ang Simbahan sang Adventista nakaagi sa dalagku nga mga pagbag-o samtang nagalapnag ini sa bug-os nga kalibutan, kag ang mga puwersa nagdugmok sang paghiusa sini. Ining pagbutang sang importansia sa paghiusa mabatyagan sa tagsa ka lebel sang simbahan.

`Paano kamo, sa inyo lokal nga simbahan, makapangabudlay sa pagpahaganhagan sang mga butang nga nagabutang sa katalagman sang aton paghiusa? Ano ining mga tensyon sa lokal nga lebel, kag ano ang mahimo nahanungud sini?`