---
title:  Nagakabuhi sa Sining Kalibutan Apang Indi Iya Sang Kalibutan
date:   25/03/2026
---

`Basaha ang Colosas 4:14, 15 kag 2 Timoteo 4:10, 11. Paano napatuhay si Lucas kay Demas kag ngaa?`

Si apostol Juan nagasiling sa aton, “Dili ninyo paghigugmaa ang kalibutan, ukon ang mga butang nga yara sa kalibutan. Kon ang bisan sin-o nagahigugma sang kalibutan, ang gugma tungud sa Amay wala sa iya” (1 Juan 2:15). Ang gugma ni Lucas kay Jesus kag sa Iya ginharian nagdul-ong sa iya sa pag-unong kay Pablo tubtub sa katapusan, bisan ano man ang matabo, samtang si Demas naman naghigugma sining kalibutan sing labi pa sang sa kalibutan nga magaabut.

**Basaha ang masunod nga mga dinalan. Ano nga laygay ang ginahatag para sa mga nagahulat sang Ikaduha nga Pagkari?**

`Marcos 13:32-37`

`Tito 2:11-14`

`2 Pedro 3:10-14`

`Bugna 3:17-21`

Si Jesus kag ang mga pinadala masami nga nagapaandam sa aton nga “magbantay,” mangin mabinantayon, kag mangin handa pirme sa pag-abut sang Agalon agud indi makibot. Sing makasulubo, subong sang ginhimo sang mga gintoton-an nga napaslawan sa pagpamati sa sogo ni Jesus nga “magpulaw kag magpangamuyo” (Mar. 14:38), madamu ang indi maghimo sang kinahanglanon nga mga paghanda. Ang pinakaimportante amo ang kon sin-o ukon ano ang nagaangkon sang aton tagiposoon, bangud indi kita makaalagad sa duha ka agalon.

Sa mensahe sa Laodicea, ginhatagan kita ni Jesus sing maathag nga reseta. Una, maghinulsul sang aton mga sala. Ikaduha, dapat naton buksan ang aton mga tagiposoon kay Jesus kag tugutan Sia nga magkontrol, nga niyan (ikatlo) nagapasarang sa aton sa pagkuha sang “bulawan” sang pagtoo kag gugma nga natilawan sang pagtilaw kag nangin madinalag-on batok sa pagsulay.

`Ano nga mga detalye ayhan ang ginapangabay ni Jesus sa imo nga hinulsulan sa imo kabuhi? Ano nga bahin sang Iya reseta ang imo gid ginakinahanglan?`