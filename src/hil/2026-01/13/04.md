---
title:  Nagatindug nga Himpit kag Kompleto
date:   24/03/2026
---

Madamu nga mga libro ang nasulat nahanungud sa kabuhi nga may katuyoan kag sa simbahan nga may katuyoan. Samtang ang “paghimo sang natuytuyan nga katuyoan” daw indi gid husto, ang maathag nga “pagtumod sa katuyoan’” importante gid para sa pagtuman sang bisan ano nga makahulugan nga pagtinguha. Ang kabuhi kag ministerio ni Pablo, subong man sang iya mga kaupud sa trabaho kag iban pa nga apostoles, nagapakita sini nga pagpadayon (tan-awa ang Filipos. 3:13, 14). Ang mga resulta nagahambal para sa ila kaugalingon—ang ebanghelyo madasig nga naglapnag sa bug-os nga Emperyo sang Roma kag sa iban pa (Col. 1:23). Ang amo man nga pagtumod kinahanglanon subong.

`Basaha ang Colosas 4:12, 13. Ano nga katuyoan ang ginlaragway, kag paano ini matuman?`

Subong sang aton ginsambit sa nauna nga leksyon, si Epafras ayhan nangin instrumento sa pagpalapnag sang ebanghelyo sa Colosas kag sa malapit nga mga siyudad sang Laodicea kag Hierapolis (tan-awa ang Leksyon 1). Wala sing duhaduha nga ang iya mga panamyaw kag mga pangamuyo para sa sining mga simbahan nakapalig-on gid sa mga tumuloo didto. Ang mga pangamuyo ni Epafras may maathag nga pagtamud—nga ang mga taga-Colosas “magtindug kamo nga hamtong kag napasalig sing bug-os sa tanan nga kabubut-on sang Dios” (Col. 4:12). Binagbinagon naton sing mas maayo ang mga bahin sining pangamuyo.

Pagtindug. Ang pulong nagakahulugan nga magtindug sing malig-on kag indi mationg, nga posible lamang kon ini “napasad kag malig-on” sa pagtoo kag indi magihit sa paglaum sa maayong balita (Col. 1:23). Ang amo man nga tinaga gin-gamit sing pila ka beses ni Pablo sa pagpatuhoy sa inaway batok sa “mga daya sang yawa” (Efe. 6:11) kag batok sa mga manugdumala sang kalibutan sining kadudulman kag pagsuksok sang “bug-os nga hinganib sang Dios” (Efe. 6:10–18; ipaanggid ang 2 Tim. 2:19).

Perpekto. Ining tinaga nagapatuhoy sa kahimpitan sang kinaiya nga nakakita sang iya katapusan nga ekspresyon sa masinakripisyuhon nga gugma (Mat. 5:44, 48) sang mga indi gid mag-angkon nga “nag-abut” (Fil. 3:12–15).

Kumpleto. Ining gamhanan nga tinaga nagakahulugan sang pagbusog sing bug-os ukon pagdala sang isa ka butang sa bug-os nga sukod. Ining “nagsalig sing bug-os” gin-gamit ni Abraham tungud sang iya pagsalig nga himoon sang Dios ang Iya ginsaad, bisan pa nga imposible ini sa tawo (Rom. 4:21), kag si Pablo nga ginapabakud sang Ginoo “sa pagbantala sing bug-os sang polong” paagi sa iya (2 Tim. 4:17).

Ang tanan nga kabubut-on sang Dios. Ang tinaga nga “tanan” komprehensibo. Si Pablo mismo nagpangamuyo nga ang mga taga-Colosas mapuno sang ihibalo sang kabubut-on sang Dios, “sa paggawi sing takus sa Ginoo, sa bug-os nga pagpahamuut sa iya,” (Col. 1:9, 10) paagi sa Iya “mahimayaon nga kagamhanan” (Col. 1:11)