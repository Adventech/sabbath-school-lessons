---
title:  Mga Leksyon sa Paglab-ot Sang mga Tagasagwa
date:   22/03/2026
---

Madamu kita sang naton-an halin kay Pablo parte sa pagpalapnag sang ebanghelyo. Ang iya mga pagpanglakaton ginabantabanta nga mga 13,400 ka milya (labanlaban 21,500 ka kilometro). Makatilingala ini, kay sa iban nga tion yara sia sa bilanggoan.

Si Pablo naghinguyang sing malawig nga tion sa mga sentro sang negosyo, subong sang Corinto kag Efeso, sa diin ang mensahe mahimo maglapnag sa mga banwa sa sulud sang pungsud. Nagbalik man sia sa mga simbahan nga iya ginpatindug agud palig-unon kag pabaskugon ang mga bag-o nga tumuloo didto. Kon indi sia makaduaw sing personal sa mga simbahan, nagpadala sia sang mga sulat. Sa sini nga paagi, nahibaloan sang mga tumuloo nga ginadumdum kag ginakabalak-an niya sila.

`Basaha ang Colosas 4:7–9; ipaanggid ang Efeso 6:21. Paano ginalaragway si Tiquico, kag ano nga mga rason ang ginahatag ni Pablo sa pagpadala sa iya kag kay Onesimo sa Colosas?`

May mga butang nga mas maayo nga ipaalinton paagi sa baba sang sa sulat. Makawiwili hibaloon kon ano nga balita ang ginpaalinton sang duha ka tawo sa mga taga-Colosas. Pasad sa katuyoan ni Pablo nga ining mga butang “magalugpay” kag “magapalig-on” sa ila (Col. 4:7–9), mahimo nga naglakip ini sang mga detalye nahanungud sa mga nagkalatabo kay Pablo sa bilanggoan. Sa bisan ano nga hitabo, ang amo nga komunikasyon importante man bilang isa ka paagi sa paghupot sang personal nga mga kaangtanan nga nagabugkos sa mga tumuloo.

Si Tiquico, nga ang ngalan nagakahulugan sing “mapalaron,” maathag nga isa ka masaligan nga tinugyanan. Nga ginlaragway subong “matutum nga ministro” kag “masigkaalagad,” isa sia sa duha ka tawo halin sa Asya nga ginpili ni Pablo (Bin. 20:4) sa pag-upud sa iya sa iya pagpanglakaton sa pagpangolekta para sa imol nga mga tumuloo sa Jerusalem. Kaupud man niya si Pablo sa iya ikaduha nga pagkabilanggo sa Roma, sa diin ginpadala sia sa Efeso sa pagpabakud sang buluhaton didto (2 Tim. 4:12). Ginhunahuna man ni Pablo nga ipadala sia kay Tito, sa Creta (Tito 3:12). Kaupud niya si Onesimo, nga naliso ni Pablo sa Roma (tan-awa ang Leksyon 1) kag ginalaragway subong “matutum.”

Daw luyag man mahibaloan ni Pablo ang mga kahimtangan sang mga tumuloo sa Colosas. Indi mabudlay nga magpadala sing mensahe pabalik sa iya paagi sa isa ka tawo, kon indi paagi kay Tiquico mismo. Isa man ini ka paagi agud mapaalinton ni Pablo ang iya gugma kag kabalaka sa mga tumuloo didto, bisan pa nga wala sia makaduaw sing personal sa simbahan, kag kon paano niya sila ginpabakud sa pagtoo agud nga malab-ot nila ang iban.

`Paano ining personal nga mga butang sa mga sulat ni Pablo nagapakita indi lamang sang iya pagkatawo, sa diotay nga paagi, kondi nagapamatuud sang pagkabalido sang iya ministerio?`