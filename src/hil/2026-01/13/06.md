---
title:  Isa ka Mensahe Para sa Laodicea
date:   26/03/2026
---

`Basaha ang Colosas 4:16–18; ipaanggid ang Colosas 2:1–3. Sa paghunahuna nahanungud sa mensahe ni Jesus sa Laodicea (tan-awa ang pagtoon kahapon), ano nga mga kaangtanan ang imo makita sa mga taga-Colosas, nga dapat basahon man sa simbahan sang Laodicea sa panahon ni Pablo?`

Sa bug-os nga maragtas sang katawohan sang Dios sa sulud sang mga dag-on, ang amo gihapon nga mga problema ang nagakatabo sing sulitsulit. Ginsabdong sang mga manalagna ang Israel tungud luyag nila nga magsimba kaangay sa kalibutan kag ginpangabay sila nga maghinulsul antes mangin olihi na ang tanan. Nagpanalambiton pa gani si Isaias, “Daw ano nga ang matutum nga banwa nanginmakihilawason!” (Isa. 1:21) kag gin-engganyo ang mga tawo nga magbalik sa Dios para sa kapatawaran kag pagtinlo (Isa. 1:16–20). Si Juan Bautista (Mat. 3:2; 8–10) kag si Jesus (Mat. 4:17; Mat. 12:33–37) nagtawag sa mga Israelinhon nga maghinulsul kag magpamunga sing bunga nga makabatas sa pagtilaw sang paghukom sa katapusan nga mga adlaw. Ang apostoles nagdala sang kaanggid nga mensahe (Bin. 2:38; Bin. 3:19; Bin. 17:30; 2 Cor. 7:9, 10).

`Ipaanggid ang masunod nga mga dinalan: Ang Isa. 60:1–3 sa Bug.18:1–4, kag ang Isa. 62:1–5 sa Bug. 19:7, 8. Ano ang mga kaanggid nga makita sa tunga sang mga mensahe sa duha ka tulun-an?`

Ang Dios magahiusa sang langit kag duta. Apang bangud sang daku nga pagsumponganay, dapat himoon ina sa mga hugna:

1. Didto sa Kalbaryo, nadula ni Satanas ang gugma nga nabilin para sa iya sa tunga sang langitnon nga mga manugtunda.

2. Paagi sa paghukom nga ministerio ni Cristo sa langitnon nga santuario, ang katawohan sang Dios bug-os “sa tagsa ka maayong buhat sa paghimo sang iya kabubut-on” (Heb. 13:21) kag nagakabagay para sa langit.

3. Paagi sa isa ka libo ka tuig nga paghukom kag sa katapusan nga paghukom pagkatapos sang milenyo, ang tanan nga nabilin nga pamangkot husayon sing dayon, kag ang sala kag ang wala naghinulsul nga mga makasasala laglagon sa linaw sang kalayo nga wala sing katapusan, nga nagatinlo man sang duta (Bug. 21:8).

4. Sa tion lamang nga matapos ang sala nga ang langit kag duta sa katapusan mahiusa (Bug. 21:3).

`Ano ang mahimo mo mismo (nga wala nagatolok sa iban) agud magpabilin nga matutum sa Dios kag sa kamatooran nga Iya ginhatag sa aton? Buut silingon, ano nga mga pagpili ang imo ginahimo nga nagapakita kon sin-o gid ang nagaangkon sang imo tagiposoon?`