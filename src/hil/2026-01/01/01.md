---
title:  Ginhingabut Apang Wala Ginpabay-an
date:   27/12/2025
---

### Basaha Para sa Pagtoon Sini nga Semana
Efe. 3:1; 2 Cor. 4:7-12; Bin. 9:16; Fil. 15, 16; Col. 4:9; Fil. 1:1-3; Col. 1:1, 2.

> <p>Salauluhon nga Teksto</p>
> “Magkalipay sa gihapon sa Ginoo; sa liwat magasiling Ako, Magkalipay!” (Filipos 4:4).

Ang isa ka Adventista nga pastor, nga napriso bangud sa dimatuud nga mga panumbungon, nagpabilin didto sa sulud sang lapit duha ka tuig. Nga sang primero naligban gid sia, iya narealisar sang olihi nga ang prisohan amo ang duug sang misyon nga ginhatag sang Dios para sa iya. Sang ang iya kaupdanan nga mga priso nakahibalo nga isa sia ka pastor, ginpangabay nila sia nga magwali. Ginhimo niya ini, kag naghatag man sia sang mga balasahon. Ginbautisohan pa gani niya ang mga priso kag nagdumala sang pag-alagdan sa komunyon. Gin-ako niya nga, “may mga tinion nga mabudlay ang pagministeryo sa prisohan, apang may yara man sang kalipay, ilabi na gid kon makita nimo ang nasabat nga mga pangamuyo kag nabag-o nga mga kabuhi.”

Si Pablo nagsulat sang Filipos kag Colosas sang didto sia sa prisohan (tan-awa ang Fil. 1:7, Col. 4:3). Sa pagkamatuud, didto gid sa Filipos mismo, pagkatapos nga si Pablo kag Silas gin-akusahan sang indi makatarunganon nga panumbungon, ang manugbantay sang bilanggoan nagtakud sang “ila mga tiil sa pandug” (Bin. 16:24). Sa tungang gab-i, sila “nagpangamuyo kag nag-ambahan sa Dios, kag ang mga binilanggo nagpamati sa ila” (Bin. 16:25). Sing matuud, nakahibalo sila kon paano “magkalipay sa gihapon.”

Sa sini nga semana magatoon kita tuhoy sa mga kahimtangan nga naatubang ni Pablo. Nakita niya ang mas daku nga katuyoan bahin sa kon ano ang natabo sa iya, kag mahimo nga makatoon man kita halin sa iya kon indi naton malikawan nga makaatubang man sa mga pagtilaw.

_*Ton-i ang leksyon sang sini nga semana sa pag-aman sa Sabado, Enero 3._