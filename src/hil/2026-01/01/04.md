---
title:  Si Pablo sa Filipos
date:   30/12/2025
---

Sa ikaduha nga pagpanglakaton ni Pablo bilang misyonero, pagkatapos lamang nadugang si Timoteo sa grupo, ginadumilian sila sang Balaan nga Espiritu nga magpadayon sa pagtabok sa Asia Minor (Bin. 16:6). Gani, sa palanan-awon sa kagab-ihon, nakakita si Pablo sang isa ka tawo nga nagapangabay sa iya, “Tabok ka sa Macedonia kag tabangi kami” (Bin. 16:9). Sa gilayon nagpadulong sila sa pantalan nga pinakamalapit sa Macedonia kag nagpanakayon halin sa Troas tabok sa Dagat Aegean padulong sa Neapolis, sa kontinente sang Europa. Apang sa baylo nga magpangwali didto, si Pablo, Silas, Timoteo, kag Lucas, nga nag-upud sa ila sa Troas (subong sang ginpakita sang paggamit sang pulong nga “kami” sa Bin. 16:11), nagpadulong sa Filipos.

Sa iya buluhaton sa pagpangwali, si Pablo nagahunahuna permi sing mainalamon nga pagplano. Ang Filipos “bantug nga siyudad sa sina nga bahin sang Macedonia” (Bin. 16:12). Sa pagkamatuud, isa ini sa pinakaginpasidunggan nga siyudad sang emperyo sang Roma, nga ginhatagan sang estado bilang Ius Italicum—ang pinakamataas nga puwede mahatag nga pagkilala sa isa ka siyudad. Ang mga pumuluyo sini may pareho man nga mga pribilehiyo nga daw nahamtang ang siyudad sa Italia, lakip na ang hilway sa pagbayad sang buhis sa duta kag buhis nga para sa kada isa, kag ang bisan sin-o nga matawo sa sini nga siyudad mangin isa gilayon ka pumuluyo sang Roma. Isa man ini ka importante nga duug nga ginahapitan sa Via Egnatia, nga amo ang panguna nga alagyan nga nagaangot sa Roma kag sa Sidlangan. Ang pagtukud sang maayo nga presensia sang Cristohanon didto nagpasarang sa ila nga madala ang maayong balita sa malapit pa nga mga siyudad, lakip na ang Anfipolis, Apolonia, Tesalonica, kag Berea (tan-awa ang Bin. 17:1, 10).

Sing makawiwili, ang opisyal nga linguahe sa Filipos sa una nga siglo amo ang Latin, nga napamatud-an paagi sa nagapangibabaw nga mga sinulatan nga Latin. Sa Filipos 4:15, si Pablo nagtawag pa sa ila sa ngalan nga Latin ang tunog, Philippēsioi, maathag nga isa ka pagkilala sang ila pinasahi nga estado sa Roma. Walay sapayan sina, ang Griego amo ang linguahe sa merkado kag sa palibut nga mga banwa kag mga siyudad kag pamaagi sa diin ang maayong balita napalapnag. Si Lucas nagalaragway kon paano si Pablo kag ang iya grupo nagtingub upud sa katawohan para sa pagpangamuyo sa higad sang suba, sa diin si Lidia kag ang iya panimalay naliso (Bin. 16:13-15). Bilang negosyante nga babayi (“manugbaligya sang purpura”), mangin isa kuntani sia ka daku nga manugsuporta sa pinansyal nga kinahanglanon sang ministeryo ni Pablo sa Filipos. Sa tion nga si Pablo kag Silas yara sa bilanggoan nagdul-ong ini sa pagkaliso sang isa pa ka bug-os man nga pamilya—ang iya sang manugbantay sang bilanggoan.

Ang Balaan nga Espiritu nakahibalo nga ang Filipos amo ang mangin panguna nga duug para sa pagpalapnag sang maayong balita sa bug-os nga Europa, bisan pa may paghingabut. Bisan ano pa ini ka malaut, ang paghingabut, sa pila ka kahimtangan, nagapahanugut sa maayong balita nga makalambot sa katawohan nga ayhan indi kuntani malambot.

`Basaha ang Binuhatan 9:16. Paano ini makabulig sa aton sa paghangup sang pipila ka pagtilaw kay Pablo? Paano ini makabulig sa aton nga mahangpan ang pipila man naton ka mga pagtilaw?`