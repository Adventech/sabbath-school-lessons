---
title:  Dugang nga Pagtoon
date:   02/01/2026
---

“Ang Dios nagpili nga ikaw maluwas paagi sa pagpakabalaan sang espiritu kag pagtoo sang kamatooran. Gani magmalig-on. . . . Kon magaalagad ka sing matutum sa Dios, magaatubang ka sang diskriminasyon kag pagpamatok; apang indi ka magkaakig kon ginpaantus ka sa sayop nga kabangdanan. Indi ka magbalus. Palig-ona ang imo integridad sa kay Jesu-Cristo. Ipahamtang ang imo nawung nga nagasentro sing malig-on paibabaw. Pabayai ang iban nga maghambal sang ila kaugalingon nga mga pulong, kag magpadayon sang ila kaugalingon nga binuhatan; yara sa imo ang desisyon nga padayunon ang pagkamalolo kag pagkamapainubuson ni Cristo. Himoa ang imo buluhaton nga may malig-on nga katuyoan, nga may putli sang tagiposoon, sa bug-os mong ikasarang kag kusug, nga nagasandig sa butkon sang Dios. Ang matuud kag nabayaw nga kinaiya sang imo buluhaton mahimo nga indi mo mahibaloan. Ang bili sang imo pagkatawo matakus lamang paagi sa kabuhi nga nahatag sa pagluwas sa imo. . . .

“Sa tagsa ka kalag nga nagatubo kay Cristo may mga tinion sang hanoot kag dugay na nga nagapadayon nga kabudlay; kay ang mga gahum sang kadulum determinado nga magpamatok sa dalanon sang pag-uswag. Apang kon magtolok kita sa krus ni Cristo para sa bugay, indi gid kita mapaslawan. Ang saad sang Manunubos amo ini, ‘Indi ko ikaw nga mas-a pagpalugaw-an ukon patumbayaan ko ikaw.’ ‘Ako kaupud ninyo sa gihapon, tubtub sa katapusan sang katuigan.’ ”—Ellen G. White, sa The Youth’s Instructor, Nov. 9, 1899.

**Mga Palamangkutanon nga Pagadiskusyunan:**

`Si Pablo nabilanggo sang madamu nga beses, nga indi makatarunganon permi. Ano ang imo reaksyon kon indi patas ang pagtratar sa imo? Ano nga mga saad sa Biblia ang imo matugda para sa kaangay sina nga mga tinion?`

`Nahanungud sa paghingbut sang mga Cristohanon, si Tertullian, isa ka una nga lider sang iglesia, nagsiling, “Sa masunsun nga pagpapas ninyo sa amon, nagadugang pa gid ang amon kadamuon; ang dugo sang mga Cristohanon amo ang binhi.”—Alexander Roberts and James Donaldson, eds., Ante-Nicene Fathers (Peabody, MA: Hendrickson Publishers, Inc., 1999), tom. 3, p. 55. Subong man, ang paghingabut sa pipila ka duug kag kapanahonan nag-upang gid sing daku sa buluhaton sang iglesia. Ano ang mga pamaagi nga sarang kita makasuporta sa sadtong nagaantus sang paghingabut bangud sang ila pagtoo?`

`Hunahunaa ang salauluhon nga teksto sa sini nga semana sa kapawa sang mga kabudlay nga naantus ni Pablo. “Magkalipay sa gihapon”? Ano ang buut silingon sina? Paano naton ina mahimo? Ang tawo nga imo ginahigugma nagbalatian ukon napatay. Nadulaan ka sang trabaho. Nagaantus ka sa tuman nga kasakit sang imo lawas. Mahimo nga ang yabi sa paghangup sini amo ang pagpamangkot, “Magkalipay sa gihapon sa ano?” Kon sayoron, bisan ano pa man ang aton sitwasyon, ano ang aton maikalipay permi?`