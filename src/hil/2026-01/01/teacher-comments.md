---
title:  Mga Komento Sang Mga Manunudlo
date:   02/01/2026
---

### Bahin I: Kabilogan nga Panan-aw

**Sadsaran nga Teksto:** Filipos 4:4

**Sentro Sang Pagtoon:** Roma 8:12-39

Si Pablo nakaatubang sang madamu nga pagtilaw kag kapipit-an samtang nagapalapnag sang mensahe sang Dios bahin sa kaluwasan. Magluwas kay Jesus, pipila lamang ka tawo ang nakabatas sang pareho nga pag-antus ni Pablo para sa maayong balita. Ang iya listahan tuhoy sa mga kabudlay takus sang aton maid-id nga pagtamud kag pagpamalandong. Ining mga kabudlay ginalakipan, apang indi limitado sa, kapipit-an, kalisud, paghingabut, tiggulutum, kagutum, kauhaw, pagkahubo, ang espada, mga pagbakul, walay puluy-an, mga pag-insulto, pagyaguta, mga kalibog, pagkakulang sang mga kinahanglanon, mga paglapdus, mga kagamo, tuman nga kabudlay, indi makatulog, mga pagpuasa, mga pagdisiplina, kasakit, kaimolon, pagpakahuya, mga pagbato, mga pagkalunod, tayuyon nga mga panglakaton, delikado nga mga sitwasyon sa nagkalainlain nga sahi—mahimo nga halin sa mga suba, mga kawatan (halin sa tunga sang iya mismo katawohan kag sa mga Gentil), ukon sa siyudad, sa kamingawan, sa dagat, kag iban pa. Ang mga pag-antus ni Pablo naghalin man sa iya pag-atubang sa mga kasablagan sa lawas kag mga kaluyahon, upud sa mga panghangkat sa pag-atipan sang mga iglesia. Sing maathag, ang mga pagbilanggo sa iya indi man puwede mabalewala (ipaanggid ang Rom. 8:35; 1 Cor. 4:11-13; 2 Cor. 4:8, 9; 2 Cor. 6:4, 5 ,9, 10; 2 Cor. 11:23-29; 2 Cor. 12:10; Efe. 4:1). Ang kabuhi ni Pablo indi mahapos!

Ang tawo dapat magginhawa anay sing madalum agud mapahayag nga wala sing untat ang bug-os nga listahan nga bag-o lang naton nabasa. Sa masami, madamu sa aton ang nagakadiskuryo sa gagmay lang nga rason. Walay sapayan, kon ang listahan sang mga pag-antus ni Pablo dalayawon, ang iya indi mationg nga pagsalig mas makatilingala. Nagpamulong sia nga, “Wala, sa tanan sining butang labi pa kita sa mga mandadaug paagi sa iya nga naghigugma sa aton” (Rom. 8:37).

Ang leksyon sa sini nga semana nagapatalupangud sang duha ka dalagku nga tema:

1. Ang mga pag-antus ni Pablo para sa maayong balita, ilabi na gid ang pagbilanggo sa iya.

2. Ang mga estratehiya ni Pablo para sa pagwali sang maayong balita sa pinakaepektibo nga paagi, bisan pa sa pinakabudlay nga mga kahimtangan.

### Bahin II: Komentaryo

**Ilustrasyon**

Si G. Curtis Jones nagasugid sang istorya nahanungud sa misyonero mediko nga si Wilfred Grenfell (1865-1940). Sang ginpamangkot kon ngaa gintugyan niya sing bug-os ang iya kaugalingon sa Cristohanon nga mga misyon, si Grenfell nagsabat paagi sa masunod nga istorya:

“Isa ka gab-i, sa ospital sa diin ako nagtrabaho bilang isa ka residente nga doktor, may babayi nga gindala didto nga tama gid kalubha ang pagkasunog sa iya. . . . Ang iya bana nagpauli nga hubog kag naghaboy sang isa ka lampara nga may gas sa iya. Gintawgan ang mga pulis kag sang olihi gindala nila sa iya ang medyo naumpawan na nga bana. Ang manughukom nagpalapit kag nagpilit nga isugid sang pasyente sa pulis kon ano gid ang matuud nga natabo. Ginpabatyag niya sa iya ang importansia sang pagsugid sang bug-os nga kamatooran bangud nga gamay nalang gid ang tion nga sia mabuhi.

“Ang masinulub-on nga asawa nagbulubaliswa agud malikawan ang pag-atubang sa iya bana, nga nagatindug sa tiilan sang iya higdaan. Sang olihi ang iya mga mata nagtolok sa makusug nga kamut sang iya bana, nagpadayon sa pagtolok sa iya mga butkon kag mga abaga kag niyan sa iya nawung. Nagtolokay sila. Ang iya pag-antus sing kadali nadula, sang ang kalolo kag gugma nakita sa iya dagway. Gintolok niya ang manughukom kag kalmado nga nagsiling, ‘Sir, aksidente lang gid ang natabo,’ kag naghigda liwat sa iya ulunan, kag niyan nabugtuan sang ginhawa. Si Grenfell nagdugang sa pagsiling, ‘Kaangay ini sa Dios, kag ang Dios kaangay sina. Ang Iya gugma makita bisan pa sa aton mga sala.’ ” Si Curtis Jones nagalaragway sang sini nga sahi sang gugma bilang “nagaantus nga paghigugma.”—G. Curtis Jones, 1000 Illustrations for Preaching and Teaching (Nashville, TN: Broadman & Holman Publishers, 1986), p. 55.

Magsugot ka man ukon indi sa ginhimo sining babayi, kag sigurado may mabakud nga kaso nga sala ang iya nahimo, sa gihapon ang punto tama gid kagamhanan. Pareho man sa gugma nga ginpakita sang babayi sa istorya ni Grenfell, ang gugma ni Pablo nakaagi man sang pag-antus.

**Nagaantus nga Gugma**

Sa Roma 8:35, si Pablo nagapabutyag sang iya hapiit nga kasiguruhan tuhoy sa gugma ni Cristo para sa iya—kag para sa aton tanan—paagi sa retoriko nga pamangkot, “Sin-o bala ang magapahamulag sa aton sa gugma ni Cristo?” Ang ginapaabut nga sabat amo ang isa ka mabaskug nga, “Wala gid!” Kon ang Dios “wala magpaiway sang iya kaugalingon nga Anak” (Roma. 8:32), ngaa ang bisan ano nga kabudlay makapahamulag pa sa aton halin sa gugma ni Cristo? Ang Dios nagpamatuud sang Iya gugma paagi sa paghatag sa aton sang Iya bugtong nga Anak, kag upud sa Iya ang tanan nga mga butang (Roma 8:32). Indi na kinahanglan ni Pablo ang dugang pa nga pagpamatuud tuhoy sa ebidensia sang gugma sang Dios. Amo man kita.

Daku gid ang pagsalig ni Pablo sa gugma sang Dios sa bagay nga ginabalikbalik niya ini sa pagmitlang (Roma 8:37, 39). Tungud sa gugma, kinabubut-on si Jesus nga nagbatas sang pag-antus kag kamatayon para sa aton (Juan 13:1, 34; Juan 15:9, 12). Sa amo, si Pablo handa man magbatas sang pag-antus kag kamatayon para sa Iya. Sa pagkamatuud, ang gugma lamang ni Cristo para sa aton ang sarang makapalig-on sang aton pagtoo sa mga panahon sang pagtilaw.

Sa Roma 8:35, ginalista ni Pablo ang iya mga kabudlay sa pito-ka-pilo nga listahan: kangitngitan, kasakit, paghingabut, tiggulutum, pagkahublas, katalagman, kag espada. Mahimo nga ining pasunod nga pito ka pagtilaw

nagatugda sang pagkakompleto sa bahin nga ini nagarepresentar sa kabug-osan sang tanan nga kabudlay nga nabatas ni Pablo. Kaangay sa una nga napahayag, ang listahan sang mga pag-antus ni Pablo mas masangkad pa sang sa sini nga listahan. Tubtub sa sini nga tion, nabatas na niya ang tanan nga kapipit-an sa sini nga teksto magluwas sa ikapito nga elemento, ang espada. Ang espada amo ang mangin katapusan niya nga pagtilaw, kag gin-atubang niya ini nga may daku nga kaisug. Ang iya indi mationg nga kasiguruhan kay Cristo nagpasarang sa iya nga atubangon ang kamatayon nga may paghidait. Sa tion sang iya kamatayon, si Pablo “nagatolok sa daku nga palaabuton, indi nga may pagduhaduha ukon kahadluk, kondi nga may kalipay kag pagpaabut. Sang nagtindug sia sa duug diin sia pagapatyon wala niya nakita ang nagainggat nga espada sang manugpatay sa iya ukon ang berde nga duta nga sa indi madugay magabaton sang iya dugo; kondi nagatolok sia sa ibabaw sa kalmado kag asul nga langit sa sinang tinion sang tig-ilinit padulong sa trono sang Walay Katubtuban nga Dios. Ang iya pulong amo nga, O Ginoo, Ikaw ang akon manugpaumpaw kag akon bahin. San-o ko Ikaw mahakus? San-o ko Ikaw makita, nga wala sing nagatabon sa tunga naton?”—Ellen G. White, The Story of Redemption, pp. 317, 318.

Sigurado si Pablo nga kon magpakigbahin kita sa mga pag-antus ni Jesus, “paghimayaon man kita kaupud niya” (Roma 8:17). Nakapakig-away sia sang maayong pag-away, natapus niya ang dalaganon, kag natipigan ang pagtoo. Nakahibalo sia nga ang purungpurung sang pagkamatarung igahatag sa iya sa panahon sang pagkabanhaw, kon magbalik na si Cristo (tan-awa ang 1 Cor. 15:51-55; 2 Tim. 4:7, 8).

**Ang mga Estratehiya ni Pablo sa Pagwali Sang Maayong Balita**

Tungud sa mabudlay kag makakalapoy nga mga sitwasyon sa diin nagwali ni Pablo sang maayong balita, kinahanglan niya maggamit sang mainalamon nga mga estratehiya agud masiguro ang kadalag-an sang iya buluhaton.

Una, gintuyo ni Pablo ang pagpili sang importante nga mga siyudad sa dumaan nga kalibutan sa diin mas mahapos ang iya pagpalapnag sang mensahe sang maayong balita. Gani, para ehemplo, ang Corinto ginpili bangud sang iya sini maayo nga lokasyon. “Gani napahayag ang kahigayonan para sa pagpalapnag sang maayong balita. Kon mapalig-on na ini sa Corinto, mangin handa na ini nga mapaalinton sa tanan nga bahin sang kalibutan.”—Ellen G. White, Sketches from the Life of Paul, p. 99. Si Pablo nagpatuhoy man sa Filipos bangud nga isa ini sa “pinakaimpluwensiado nga mga sentro sang siyudad sa iya rota. . . . Ang estratehiko nga importansia sa kasaysayan sang emperyo naghimo sini nga isa ka natural nga tikang para sa nagapreparar sa paglambot sang Roma.”—Craig S. Keener, Acts: An Exegetical Commentary, tom. 3 (Grand Rapids, MI: Baker Academic, 2014), pp. 2380, 2381. Subong man, ang Efeso isa sa pinakadaku nga mga siyudad sa Emperyo sang Roma, nga may halos 250,000 ka tawo sa panahon ni Pablo.

Ikaduha, si Pablo naghinguyang sang tion sa paghanas sang katawohan para sa pagpangwali nga buluhaton. Sa pagkamatuud, “ginhimo niya nga bahin sang iya buluhaton ang paghanas sa mga pamatan-on para sa buluhaton sang

ebanghelyo. Gin-upud niya sila sa iya mga panglakaton bilang misyonero, kag gani nakaangkon sila sang mga eksperiensya nga sang olihi nagpasarang sa ila nga himon-an ang mga posisyon sang palangakuan. Sang nahilayo sia sa ila, nagapadayon gihapon sia sa pagpakig-angot sa ila buluhaton, kag ang iya mga sulat kay Timoteo kag Tito pagpamatuud kon daw ano kadalum ang iya handum para sa ila kadalag-an.”—Ellen G. White, Gospel Workers, p. 102. Sa bahin naman ni Timoteo, ginkuha sia ni Pablo indi lamang nga mangin iya isigkamanugpangabudlay kondi subong man isa ka isigkamanunulat (tan-awa ang 2 Cor. 1:1; Fil. 1:1; Col. 1:1; 1 Tes. 1:1; 2 Tes. 1:1; kag Filem. 1:1).

Ikatatlo, ginsunod ni Pablo ang “sa-Judio-anay-una” nga sahi sang pagpangabudlay (Bin. 13:46; Rom. 1:16), kaangay sa maathag nga ginmando ni Jesus (Luc. 24:47; Bin. 1:8; Bin. 3:25, 26). Ang ini nga pamaagi nagpaathag kon ngaa nga nagsugod si Pablo sang iya pagpangabudlay sa bag-o nga siyudad didto sa sinagoga (Bin. 9:20; Bin. 13:5, 14, 46; Bin. 14:1; Bin. 17:1, 2, 17; Bin. 18:4). Sa pagpamalandong sa pagtudlo nga ang buluhaton sang mga gintoton-an dapat magsugod sa Jerusalem, si Ellen G. White nagasiling, “Kon sa diin man nahamtang ang katawohan sang Dios, sa nagaginutok man nga siyudad, sa mga kabaranggayan, ukon sa mga pungsudnon nga mga banas, may yara gid sang duug sa pagministeryo. . . . Una sa tanan amo ang buluhaton sa pamilya; sunod sina dapat sila magtinguha nga madaug ang ila mga kaingod padulong kay Cristo, kag ipahayag sa ila ang daku nga kamatooran sa sini nga tion.”—Ellen G. White, The Advent Review and Sabbath School Herald, Mayo 22, 1888, p. 1160.

Ikaapat, nagpadayon si Pablo sang tayuyon nga pagpakig-angot sa mga iglesia paagi sa pagpadala sang mga sulat sa ila. Bangud sang iya “paghimud-os tungud sa tanan nga iglesia” (2 Cor. 11:28), sa masami nga indi sia makapabilin sing malawig sa bag-ong mga naliso sa mga siyudad nga iya nawalihan. Gani, gin-gamit niya ang pagsulat bilang pamaagi sa pagpakig-angot sa mga iglesia kag sa paghatag sang mga pagtudlo sa ila. Ang mga sulat nangin paagi sa pagpuno sang kakulangan bangud nga wala ang iya pisikal nga presensia (1 Cor. 5:3; Fil. 2:12).

### Bahin III: Aplikasyon sa Kabuhi

Magpamalandong sa masunod nga mga tema. Sunod sina, pangabaya ang imo mga upud nga sabton ang masunod nga mga pamangkot:

Ang pagwali sang maayong balita makahalangkat para sa madamu nga Cristohanon, ilabi na gid kon ang mga pagsulundan sang sosyodad nagasumpakilay sa Pulong sang Dios. Sa malawig na nga tinuig, indi na maisip nga mga tawo ang nakaatubang sang pag-antus, kag bisan pa kamatayon, sa pagtuman sang ila buluhaton sa pagministerio. Ang ini nga realidad matuud sa nahauna nga inadlaw sa misyon sang mga Cristohanon, kag wala sang kinalain sa katapusan sini (Bug. 14:13). Samtang nagapadayon kita sa buluhaton bilang misyonero kag nagabatas sang mga pag-antus nga nalakip sa sini, may isa lamang ka puwersa nga sarang makasakdag sa aton: ang gugma ni Cristo.

Natalupangdan sang kalabanan nga mga Cristohanon ang tuhoy sa risgo nga nalakip sa pagsunod kay Cristo, apang dapat man naton hangpon ang daku

nga importansia sa pagtuman sang mando nga, “Lakat kamo kag himoon nga gintoton-an ang tanan nga kapungsuran” (Mat. 28:19). Ang buluhaton tama kabudlay, apang nagasalig kita sa pagtuytuy sang Dios sa tagsa ka tikang nga aton himoon. Bisan pa ini may dala nga katalagman sa nagkalainlain nga sahi, ang buluhaton tama ka bilidhon. Si Jesus nagsiling, “Magpakatutum ka tubtub sa kamatayon, kag hatagan ko ikaw sang purungpurung sang kabuhi” (Bug. 2:10).

Sa iya paghimo sang misyonero nga hilikuton, si Pablo naggamit sang nagkalainlain nga mga estratehiya agud masiguro ang pagkaepektibo sini: (1) Ginpili niya ang importante nga mga siyudad bilang pamakud nga mga estasyon agud mangin mas mahapos ang iya pagpalapnag sang maayong balita. (2) Naghinguyang sia sang panahon para sa paghanas sang iban. (3) Gin-una niya ang paglambot sa sadtong pinakamalapit sa iya. (4) Tayuyon sia nga nagapakig-angot sa sadtong iya napangabudlayan. Dapat ilakip naton ang ini nga mga estratehiya sa aton kaugalingon nga misyonero nga mga hilikuton. Apang nakahibalo si Pablo nga bisan pa importante ang mga estratehiya, indi ini sarang makabulos sa papel sang Balaan nga Espiritu (1 Cor. 12:1-11; Efe. 4:1-6). Indi naton dapat kalimutan ining importante nga punto.

**Mga Pamangkot:**

1. Ano ang pipila ka mga panghangkat nga imo naatubang sa pagwali sang maayong balita?

2. Paano mo naaplikar ang apat ka estratehiya ni Pablo nga nalista kaina, kag ano ang nangin resulta?