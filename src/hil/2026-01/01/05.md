---
title:  Si Pablo kag ang Colosas
date:   31/12/2025
---

Wala kita sang rekord nga si Pablo nakabisita sa Colosas, nga nagasugid liwat sa aton sang isa ka butang nahanungud sa pagkaepektibo sang iya estratehiya sa pagpang-ebanghelyo. Una, si Epafras, nga pumuluyo sang Colosas (Col. 4:12), ang nagdala sang maayong balita sa sina nga siyudad (Col. 1:7). Apang paano bala sia nakonbertir? Mahimo nga natabo ini sa tungatunga sang dekada 50, sang si Pablo yara malapit sa Efeso kag “ang tanan nga nagpuyo sa Asia nakabati sang polong sang Ginoo” (Bin. 19:10; ipaanggid ang Bin. 20:31).

Ang tolon-an sang Bugna nagapanaksi kon daw ano kalapad ang paglapnag sang maayong balita sa sini nga duug (Bug. 1:4). Ang pinakamakatarunganon nga pagpaathag para sa sini nga kadalag-an, lakip na ang paglapnag sini sa Colosas, resulta sang buluhaton sang mga naliso ni Pablo, nga nakabati una sang mensahe sa Efeso, ang pinakaimportante nga siyudad sa Asia Minor kag panguna nga pantalan. Si Epafras nakabati sang wali ni Pablo sa Efeso kag, nangin isa sa iya mga isigkamanugpangabudlay, gindala niya ang maayong balita balik sa iya dutang natawohan nga amo ang Colosas.

Ang siyudad mismo, mga siyam ka milya (15 kilometros) sa nabagatnan-nasidlangan sang Laodicea, ginakutkut palang subong, gani gamay lamang ang aton nahibaloan sa sini kon ipaanggid sa mas prominente nga mga siyudad sa sina nga rehiyon. Nakahibalo kita nga medyo madamu ang Judio nga mga pumuluyo sa sina nga duug “sa kadamuon nga mga napulo ka libo nga mga Judio ang nagapuyo sa sina nga duug sang Frigia.”—Arthur G. Patzia, New International Biblical Commentary: Ephesians, Colossians, Philemon (Peabody, MA: Hendrickson Publishers Inc., 1990), tom. 10, p. 3. Ang kuwarta nga nahimo sa Colosas nagapakita sang katawohan didto, kaangay man sa madamu nga siyudad sa Roma, nga nagasimba sa nagkalainlain nga mga dios. Ang pagano nga mga binuhatan kag mabakud nga mga inpluwensia sang kultura sing maathag nagapahayag sang malala nga mga kabudlayan sang mga Cristohanon didto, indi lamang sa pag-ebanghelyo sa siyudad kondi sa pagpabilin man nga matutum sa putli nga pagtoo sang maayong balita. Ang isa pa ka prominente nga Cristohanon sa Colosas amo si Filemon, nga ayhan nakonbertir sa halos pareho man nga tion sa kay Epafras.

`Basaha ang Filemon 15, 16. Tan-awa man ang Colosas 4:9. Ano nga butang ang ginpangabay ni Pablo sa kay Filemon nga iya himoon upud sa kay Onesimus?`

Bisan pa nga ang kasogoan sang Roma nagasogo kay Pablo nga ibalik si Onesimus sa kay Filemon, si Pablo nagapangabay sa tagiposoon kag konsensia ni Filemon bilang isigkatumuloo kag nagbuyok sa iya nga kabigon si Onesimus, indi bilang isa ka ulipon, kondi bilang isa ka utud nga lalaki (Fil. 16).

`Bisan pa nga ginakangil-aran naton ang ideya bahin sa bisan ano nga sahi sang pagpang-ulipon, kag nagahandum nga kuntani ginkondenar ni Pablo ang ini nga hilimoon, paano naton hangpon ang ginpamulong ni Pablo diri? (Daw ano ka makagalanyat nga, sa panahon sang pagpang-ulipon sa Amerika, ginhambalan gid ni Ellen G. White ang mga Adventista nga pamatukan ang kasogoan nga nagmando sa katawohan nga ibalik ang mga ulipon nga nagpalagyo.`