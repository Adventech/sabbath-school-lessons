---
title:  Si Pablo Nakadenahan
date:   29/12/2025
---

Samtang didto sia sa Macedonia, si Pablo nagamitlang sang madamu nga pagkabilanggo (2 Cor. 6:5; 2 Cor. 11:2; 2 Cor. 7:5). Ang una nga hitabo nga narekord amo ang sa Filipos (Bin. 16:16-24). Sang olihi nabilanggo sia sa Jerusalem sing makadali antes ginsaylo sa bilanggoan didto sa Cesarea.

Sa bisan diin nga bahin, si Pablo nagamitlang nga “sa akon mga gapos” (Filem. 10:13). Bisan ginbilanggo sia sa iya puluy-an didto sa Roma, nagapos sia sa pinakaale kag pinakamaayo nga soldado sang Roma. Si Ignatius, isa ka Cristohanon sa panugud sang ikaduha nga siglo nga nagapos man sa kaangay sini, naglaragway sa mga soldado nga daw kaangay “sa mapintas nga mga sapat. . .nga nangin mas malala kon ginatratar sila sing maayo.”—Michael W. Holmes, ed., The Apostolic Fathers (Grand Rapids, MI: Baker Academic, 2007), p. 231.

`Basaha ang 2 Corinto 4:7-12. Sa sini nga teksto, ano ang ginapahayag bahin sa kon paano si Pablo nakabatas sa mga pagtilaw nga iya naatubang? Ano ang daw ginapatuhuyan sang iya kabuhi?`

Bisan daw ano pa kabudlay ang nadangatan sang iya kabuhi, si Pablo nakakita sang masanag nga bahin, kag naghatag ina sa iya sang kaisug nga mangin malig-on sa pihak sang kahuol. Walay sapayan nga ginabalabagan ni Satanas ang tanan nga puwede niya mahimo, nakahibalo si Pablo nga wala sia ginpabay-an.

`Basaha ang 2 Corinto 6:3-7. Ano ang espirituhanon nga mga butang ang yara kay Pablo nga makabulig sa iya sa pag-atubang sang sining kabudlayan?`

Sa masami, masulay kita nga tolokon ang aton mga kahimtangan, ang aton mga kaluyahon, ukon ang aton nagligad nga mga kapaslawan kag madiskuryo kita. Sa sining mga tinion kinahanglan naton dumdumon ang tanan nga makatalanhaga nga mga pagsakdag nga nahimo sang Dios para sa aton kadalag-an sa pagpakig-away sa kalautan. Ang isa sa pinakaimportante amo ang Biblia mismo, “ang polong sang kamatooran,” bangud makatoon kita halin sa mga sayop sang iban kag makatoon man kon paano nangin madinalag-on ang ini nga katawohan. Subong man, ang Balaan nga Espiritu “nagapanghikot nga mangin epektibo ang nahimo sang Manluluwas sang kalibutan. Paagi sa Balaan nga Espiritu ang tagiposoon ginapaputli. Paagi sa Espiritu ang tumuloo mangin umalambit sang langitnon nga kinaiya. Ginhatag ni Cristo ang Iya Espiritu bilang langitnon nga gahum agud madaug ang tanan nga napanubli kag duna nga posibilidad sa paghimo sang kalautan, kag sa pagpahayag sang Iya karakter sa Iya iglesia.”—Ellen G. White, The Desire of Ages, p. 671.

`Paano kita, bilang mga layko ukon pangulo sa iglesia, “makapakilala sang aton kaugalingon bilang mga alagad sang Dios” (2 Cor. 6:4)? Ano ang buut silingon sina?`