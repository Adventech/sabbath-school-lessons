---
title:  Si Pablo, Binilanggo Tungud kay Cristo Jesus
date:   28/12/2025
---

Ang Filipos kag Colosas ginatawag nga mga sinulatan sa bilanggoan bangud nga ginsulat ini sang yara si Pablo sa prisohan (ang iban pa amo ang Efeso kag Filemon). Kalabanan sang mga komentarista nagahunahuna nga nasulat ini sila sang yara si Pablo sa Roma, mga a.d. 60-62 (tan-awa ang Binuhatan 28:16).

`Basaha ang Efeso 3:1 kag Filemon 1. Ano ang importansia sang kon paano ginlaragway ni Pablo ang iya pagkabilanggo?`

Gintugyan ni Pablo ang iya kabuhi para sa pag-alagad kay Jesu-Cristo. Kon ang ina nga pag-alagad ginalakipan sang pagkabilanggo, handa gid sia. Ginalaragway ni Pablo ang iya kaugalingon bilang “embajador nga may mga talikala (Efe. 6:20). Yara sia sa mga pagpanglakaton bilang misyonero, nga nagatukud sang mga iglesia kag nagahanas sang mga manugpangabudlay para sa Ginoo. Ayhan nakapamangkot sia sini, “Ngaa ari ako diri nga daku pa kuntani ang akon mahimo kon wala ang ini nga mga talikala?” Si Pablo nabilanggo man sang olihi, sang ginsulat niya ang 2 Timoteo. Gani, mga lima ka tolon-an sa Bag-ong Katipan ang nasulat samtang yara sia sa bilanggoan.

Wala nagamitlang si Pablo sa iya mga sinulatan halin sa bilanggoan kon diin sia napriso: gani, ang iban nagtugda nga basi sa Efeso ukon sa Cesarea. Apang wala sang pagpamatuud sa Biblia nga si Pablo nabilanggo sa Efeso. Ang Cesarea may daku nga posibilidad, magluwas nga wala sang nakita nga peligro sa kabuhi ni Pablo sa sina nga punto. Apang, mahimo nga may peligro gid man sa tion nga ginsulat ang Filipos (tan-awa ang Filipos 1:20; 2:17).

Ang ini nga sinulatan nagahatag sa aton sang ideya tuhoy sa kon diin si Pablo sa tion sang iya pagkabilanggo. Una, may praetorium. Nagapatuhoy ini sa opisyal nga puluy-an sang gobernador sang puud ukon probinsia, kaangay sang yara sa Jerusalem, diin si Jesus gin-usisa ni Pilato (Mat. 27:27; Juan 18:33), kag sa Cesarea, sa diin si Pablo ginbilanggo (Bin. 23:35). Apang si Pablo maathag nga nagagamit sang sini nga tinaga, indi nga nagapatuhoy sa isa ka duug, kondi sa katawohan. Nagasiling sia nga “ang bug-os nga palacio” nakahibalo sang maayong balita (Fil. 1:13). Sa Roma, pinili ini nga mga soldado, mga 9,000, nga nagpangapin sa emperor kag nagbantay sang iya mga binilanggo.

Si Pablo nagapadala man sang pagpanamyaw halin sa mga tumuloo sa “panimalay ni Cesar” (Fil. 4:22). Nagapakita ini nga si Pablo isa ka binilanggo sang Roma kag may pagpakig-angot sa mga nagaalagad sa panimalay sang emperyo.

`Paano naton maton-an ang paghimo sang pinakamaayo sa bisan ano nga mabudlay nga mga sitwasyon nga aton maagihan? Ngaa indi gid ina permi hapos himoon?`