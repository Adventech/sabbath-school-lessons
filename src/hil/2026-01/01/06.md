---
title:  Ang mga Iglesia Sang Filipos kag Colosas
date:   01/01/2026
---

`Basaha ang Filipos 1:1-3 kag Colosas 1:1, 2. Paano ginlaragway ang mga iglesia sang Filipos kag Colosas, kag ano ang importansia sang sini nga paglaragway?`

Ang kinaandan nga pagpanamyaw ni Pablo sa iya mga sinulatan nagatawag sa mga Cristohanon sa sina nga mga duug bilang “mga balaan”; kon sayoron, paagi sa bautismo ginpain sila bilang pinasahi nga katawohan sang Dios, kaangay sa katawohan sang Israel, paagi sa paghimo sang circuncision (Exo. 19:5, 6; ipaanggid ang 1 Ped. 2:9, 10), ginpain bilang isa ka “balaan nga pungsud.” (Wala ini sing kahilabtanan sa ginahimo sang Romano Katoliko nga ginadeklarar ang katawohan bilang “mga santo.”)

Makagalanyat man ang pagkaanggid sang mga pagpanamyaw sa sining duha ka sinulatan. Si Pablo nagapatuhoy sa “mga manugtatap kag mga diacono” (Fil. 1:1) sa Filipos kag “kauturan nga matutum kay Cristo” (Col. 1:2) sa Colosas. Kon ang Bag-ong Katipan magpamulong sang “matutum nga mga utud,” may pat-ud sila nga pagministeryo sa iglesia (tan-awa ang Efe. 6:21; Col. 4:7; 1 Ped. 5:12). Gani, makita nga si Pablo nagapatuhoy indi lamang sa mga miyembro sang iglesia kondi sa mga pangulo man sang iglesia sa sini nga mga siyudad. Ang reperensia sa mga katungdanan nga nalaragway sing sibo sa iban nga mga duug (halimbawa, sa 1 Tim. 3:1-12; Tito 1:5-9) nagasaksi sa pagluntad kag importansia sang pag-organisar halin pa sa nahauna nga kapanahonan sang iglesia.

Ang paghanas sang mga isigkamanugpangabudlay kaangay kay Timoteo kag Epafras kag pagsakdag sang magadumala sa iglesia amo ang dapat pagaunahon gid para kay Pablo kag nagpauswag ini sang iya mga pagpangabudlay sa pagpangwali. Kon sayoron, may mainalamon nga pamaagi sa pagpangwali sa gowa kag pagpalig-on sa sulud. Ang aton Adventista nga katigulangan nagsunod sa modelo sang Bag-ong Katipan bahin sa pag-organisar sang iglesia kaangay sang napakita sa mga sinulatan sa Review and Herald sang 1850s. Sa pagkamatuud, si James White nagsiling, “Ang langitnon nga sulundan sang Bag-ong Katipan nagakaigo na sa pag-organisar sang iglesia ni Cristo. Kon may dugang pa nga kinahanglan, nahatag na kuntani ini paagi sa inspirasyon.”—“Gospel Order,” The Advent Review, and Sabbath Herald, Dec. 6, 1853, p. 173. Madugay na antes pa si Pablo nagsulat sa sini nga mga iglesia, ang apostoles nagsugod na sa pagtangdo sang opisyales para sa iglesia sa Jerusalem (tan-awa ang Bin. 6:1-6; Bin. 11:30), nga “nangin modelo para sa pag-organisar sang mga iglesia sa kada lain nga lugar sa diin ang mga mensahero sang kamatooran dapat magpangdaug sa maayong balita.”—Ellen G. White, The Acts of the Apostles, p. 91.

Bantug nga may mga tinion nga si Pablo naggamit sang kabulig sa pagsulat sang kaundan sang iya sinulatan. Si Timoteo ginhingadlan man bilang isa ka isigkamanugpadala (tan-awa, halimbawa, ang 2 Cor. 1:1; Filem. 1). Ang kamatooran nga si Pablo naggamit sang “ako” sa baylo sang “kami” nagapakita nga ang iya kinamatarung nagatindug man sa likod sining sinulatan.