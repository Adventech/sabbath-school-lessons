---
title:  Pagbinahinbahin sa Filipos
date:   18/01/2026
---

`Basaha ang Filipos 2:1-3. Ano ang mga kabangdanan nga nagdolot sang pagbinahinbahin sa sulud sang iglesia? Ano ang gintugda ni Pablo bilang solusyon sa sini?`

Sigurado nga daku yadto nga kapaslawan para kay Pablo nga makita ang iglesia nga iya gintukud kag ginhigugma sing lubos nga napun-an na sang pagpaindisanay kag nalamon sang pagbinaisay. Naghambal sia sang tama katigdas nga mga tinaga sa paglaragway sang mga problema. Ang “maiyaiyahon nga handum” nagabadbad sa pulong (sa Griego, eritheia), nga gin-gamit anay sa Filipos 1:16, sa pagapatuhoy sa maiyaiyahon nga mga kasumpong ni Pablo sa Roma nga nagapasanyog sang ila kaugalingon sa baylo nga pauswagon ang buluhaton ni Cristo.

Ang “maiyaiyahon nga handum” kaupud sa buhat sang unud (Gal. 5:20) kag, kaangay sang ginsulat ni Santiago, “Kay kon diin ang kahisa kag maiyaiyahon nga handum, didto ang kagamo kag tagsa ka malaut nga buhat” (San. 3:16). Ang Griego nga pulong para sa “pagpadayawdayaw ukon paghinambog” ginagamit lamang diri sa Bag-ong Katipan, apang makita sa mga sinulatan nga indi kabahin sang Biblia nga literatura nga nagapahangup sang pagkamatinaastaason, walay pulus nga bugal, kag pagpahambog sa kaugalingon. Si Pablo nagagamit sang halos pareho nga pulong sa paglaygay sa mga taga-Galacia: “Dili kita magpadayawdayaw, nga nagahangkatanay, nga nagahinisaay” (Gal. 5:26).

Talupangda ang mga solusyon nga ginlista ni Pablo para sa sini nga mga problema:

_Pagpalig-on kay Cristo._ Si Pablo magapadayon sa paggamit sang ehemplo mismo ni Cristo bilang daku nga motibasyon.

_Paglipay sang paghigugma._ Si Jesus nagapahayag sang langitnon nga gugma kag nagamando sa aton nga “maghigugmaanay kamo subong nga ako naghigugma sa inyo” (Juan 15:12).

_Pagpakighiambit sa Espiritu._ Ang presensia sang Balaan nga Espiritu nagatuga sang hapiit nga pagpakigrelasyon sa mga Cristohanon kaangay sang nagluntad sa nahauna nga iglesia (Bin. 2:42; ipaanggid ang 2 Cor. 13:14).

_Pagpalangga (ukon kaawa)._ Makita naton sing masunsun ining langiton nga kinaiya nga napahayag sa kabuhi ni Cristo (tan-awa ang Mat. 9:36; Mat. 20:34; Mar. 1:41) kag nalaragway sa mga paanggid bahin sa maayo nga Samariahanon (Luc. 10:33) kag sa nadulang anak (Luc. 15:20).

_Kalooy._ Ang ini nga kinaiya, nga ginpakita ni Jesus, dapat makita man sa kabuhi sang Iya mga sumulunod (Luc. 6:36).

_Magkapareho sing paminsaron, nga may isa ka gugma, nga may paghiusa, kag isa sing hunahuna._ Daw ano katahum nga talan-awon! Mabudlay handurawon kon paano napatalupangud ni Pablo ang importansia sang paghiusa nga tama kalig-on. Kaangay sa pagpatalupangud ni Pablo, ang hunahuna nga aton maangkon “yara man sa kay Cristo Jesus” (Fil. 2:5).