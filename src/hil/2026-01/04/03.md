---
title:  Ang Ginahalinan Sang Paghiusa
date:   19/01/2026
---

Hunahunaa sing dugang ang pagpatalupangud ni Pablo nahanungud sa paghiusa sa Filipos 2:2, nga nagapamulong sang pareho nga butang sa apat ka nagkalainlain nga pamaagi. Talupangda man ang iya pagpatuhoy sa painoino, mga panghunahuna, kag mga balatyagon. Samtang ang relihiyoso nga mga lider nagapatalupangud sang makita nga mga pamatasan, si Jesus nagapatuhoy sa aton mga panghunahuna kag mga balatyagon. Halimbawa, ang manggaranon nga manugdumala nga pamatan-on nag-angkon nga dalayon niya nga ginatuman ang kasogoan. Apang, paagi sa paghambal sa iya nga ibaligya ang tanan niya nga pagkabutang kag ihatag sa mga imol, kag magsunod sa Iya, gintilawan ni Jesus ang iya kaangtanan sa kalibutanon nga mga butang. Nagsiling man Sia nga ang nagagowa halin sa tagiposoon (ukon hunahuna) amo ang nagadagta sa tawo: “Kay sa tagiposoon nagagikan ang malaut nga mga hunahuna, pagpatay, panglahi, pakighilawas, pangawat, dimatuud nga pagsaksi, pasipala” (Mat. 15:19), kag “sa kabuganaan sang tagiposoon nagapamolong ang baba” (Mat. 12:34).

`Basaha ang Filipos 2:3, 4. Ano ang praktikal nga mga tikang ang ginalaygay ni Pablo agud may paghiusa sa iglesia?`

Ang mga pulong ni Pablo nagahatag sang larawan sang pagkamapainubuson: pagkakubos sing hunahuna, paghatag sang bili sa iban labaw sa aton kaugalingon, pag-una sa kaayohan sang iban kag indi lamang sang aton kaugalingon. Mas mahapos ihambal sang sa himoon ang mga ini, indi bala? Apang mga prinsipyo ini nga dapat gid huptan sa tanan naton nga pagpakig-angot sa iban. Masami sa pagpakigsugilanon may huyog kita nga magpatuhoy sa aton igasabat kay sa magtamud sa pagpamati agud mahangpan ang ginapamulong sang iban kag pagtinguha nga makita ang isyo halin sa ila panan-awan. Sa masami, nagakatabo ang pagbinaisay bangud sa simple lamang nga indi panghangpanay nga malikawan lang man kuntani paagi sa maid-id nga pagpamati. Ayhan indi kita mag-ugyunanay, apang ang pagpamati kag pagtinguha nga mahangpan ang pagtamud sang iban amo ang una nga tikang para mapauswag ang maayo nga pag-inistoryahanay kag pagsalig.

Si Pablo nagpamulong sang paghiusa “[nga nadolot] sang Espiritu” (Efe. 4:3), nga nagatuga sang “pagtipig sang paghiusa sang Espiritu sa higot sang paghidait” (Efe. 4:3). Kon may kinagamo sa iglesia, ang Balaan nga Espiritu sarang makapakalma sang mga tubig kag magadala sa aton sa paghiusa, nga nagatuga sang harmoniya. Sa amo man nga kapitulo, si Pablo nagapamulong sang “paghiusa sang pagtoo kag sang pagkilala sang Anak sang Dios” (Efe. 4:13). May kaangtanan ini sila nga duha. Ang pag-angkon sang pareho nga pagtoo, pareho nga paghangup sang Kasulatan nga nagaluntad halin sa pagkilala kay Cristo kag sa Iya mga panudlo, kinahanglanon para magluntad ang paghiusa sa tunga naton.

`Ano nga sahi sang kamatayon sa kaugalingon ang madagul-ong sa aton sa pagtahud sing labi sa iban kay sa aton kaugalingon? Paano naton maton-an ang paghimo sina? Ano ang mangin kinalain sang aton pagpakigrelasyon kon kita tanan magakabuhi sang kaangay sina?`