---
title:  Ang Tinago Sang Pagtoloohan
date:   22/01/2026
---

Ang isa ka bantug nga bersikulo sa Biblia amo ang 1 Corinto 8:2: “Kon ang bisan sin-o nagahunahuna nga nakahibalo sia sing bisan ano, wala pa niya mahibaloi subong nga dapat mahibaloan niya.” Wala sang topiko nga nahibalon naton ang tanan nga butang. May dugang gid kita nga maton-an permi nahanungud sa bisan ano nga butang. Daw ano pa gid ka matuud ina kon bahin sa walay katubtuban nga realidad nga naangot sa Pagka-Dios kag sa Pagpakatawo! Si Pablo masunsun nga nagapatuhoy sa makatalanhaga nga pagpakaubos ni Cristo sa pagpakatawo. Suheto ini nga bisan pa ang walay katubtuban kulang pa sa paghangup sini.

`Basaha ang Roma 8:3, Hebreo 2:14-18, kag Hebreo 4:15. Ano ang ginpakita sang pagpakaubos ni Jesus kag sang Iya pagpakatawo?`

Paano nangin posible para sa walay katubtuban nga Anak sang Dios, paagi sa pagpanghikot sang Balaan nga Espiritu (tan-awa ang Lucas 1:35), nga mangin diosnon-tawohanon nga persona sa taguangkan ni Maria? Nagapalibog sa panghunahuna kon paano ang walay tupong kag walay katubtuban sa hinali lang mangin tawo nga puwede mapatay. Amo ina ang tagiposoon sang gintawag ni Pablo nga “misteryo sang Pagka-Dios” ukon “tinago sang pagtoloohan” (1 Tim. 3:16).

Sa matahum nga pagsaysay sang Filipos 2, si Pablo nagapahangup sing bug-os tuhoy sa pagpakaubos ni Jesus sa pila ka bahin kay sa bisan diin sa Kasulatan.

“Sa dagway sia sang Dios” (Fil. 2:6). Ang pulong nga morphe (dagway) nagapatuhoy sa Iya langitnon nga kinaiya, nga si Jesus kapareho sa Amay (ipaanggid ang Juan 1:1).

“Gin-ula Niya ang Iya kaugalingon” (Fil 2:7). Ang misteryoso nga kinaiya ni ni Jesus sa pag-ula sang Iya kaugalingon sang Iya langitnon nga mga kinamatarung—agud mangin bug-os Sia nga tawo kag masulay pareho sa aton—makatilingala gid nga butang.

“Nagpaubos sang Iya kaugalingon” (Fil. 2:8). Sa pagsuklob sang tawohanon nga lawas, si Jesus nagsaylo halin sa pagkahari sang uniberso pakadto sa pagkaalagad, baliskad sa ginhandum ni Lucifer.

“Kamatayon, bisan kamatayon sa cruz” (Fil. 2:8). Wala na sang mas makahuluya pa nga pamaagi sang kamatayon sang sa paagi nga ginpili ni Jesus, nga ginplano ini upud sa Amay sa “makidaiton nga paghangpanay” (Zac. 6:13), nga ginlaragway ini sang una pa paagi sa pagbayaw ni Moises sang man-ug (Num. 21:9; Juan 3:14), kag gani nangin “sia nga wala makakilala sing sala ginhimo niya nga nanginsala tungud sa aton, agud nga kita manginpagkamatarung sang Dios sa iya” (2 Corinto 5:21).

`Paano ang pagpatuhoy sa ginhimo ni Jesus para sa aton sa krus—nga ginatolok ang krus bilang aton ehemplo tuhoy sa pagpanugyan kag pagpaubos—makabuyok sa aton nga mangin mapainubuson, subong man mangin mapinanugyanon sa Dios?`