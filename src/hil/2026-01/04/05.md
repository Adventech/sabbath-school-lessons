---
title:  Ang Panghunahuna ni Cristo
date:   21/01/2026
---

Si Muhammad Ali nagsiling sang una, “Ako ang pinakabaskug.” Sang Agosto 1963, anum ka bulan antes ang pagdaug sang world heavyweight boxing championship, nagpagowa sia sang rekord nga album nga gintitulohan “Ako ang Pinakabaskug.” Sa wala sing pagpangduhaduha, si Ali makusug nga atleta, apang indi sia ehemplo nga sulundon kon gusto sang tawo ang panghunahuna ni Cristo.

Sa kabaliskaran, si Jesus himpit nga walay sala. Bisan pa nga Sia ginsulay “sa tanan nga bagay kaangay naton” (Heb. 4:15), wala Sia nakasala, bisan pa sa panghunahuna. Apang, ang Hebreo 5:8 nagapakita nga, “Bisan sia Anak, nakatoon sia sang pagkamasinolondon paagi sa Iya gin-antus.” Ang pagpanugyan ni Jesus sa kabubut-on sang Amay dalayon nga himpit. Wala sang tion nga nagpamalibad Sia sa pagpanugyan, bisan pa nga sa wala sing pagpangduhaduha sa madamu nga tinion indi ini mahapos.

`Basaha ang Filipos 2:5-8, nga ginakabig sang iban nga pinakagamhanan kag pinakamatahum nga mga teksto sa Kasulatan. Ano ang ginapamulong ni Pablo para sa aton diri? Ano ang ginapahangup sang sini nga mga pulong? Ang labi ka importante, paano naton maaplikar sa aton kaugalingon nga kabuhi ang prinsipyo nga napahayag diri?`

Si Jesus, nga kapareho sa Dios, nga Dios mismo, wala lamang nagsuklub sa Iya kaugalingon sang tawohanon nga unud kondi nangin “ulipon” (doulou, alagad, ulipon) kag nagtugyan sang Iya kaugalingon bilang halad para sa aton mga sala! Sa iban nga bahin, si Pablo nagsiling nga Sia nangin “ginpakamalaut tungud sa aton” (Gal. 3:13). Ang Dios, nga aton Manunuga, napatay sa krus agud mangin aton man nga Manunubos, kag nagkinahanglan nga Sia mangin ginpakamalaut tungud sa aton.

Paano naton suguran sa paghangup ang ginapamulong diri? Dugang pa, paano naton himoon ang ginasiling sang teksto nga aton himoon, kag ina amo ang pag-angkon sang pareho man nga sahi sang kabubut-on sa pagpaubos kag pagsakripisyo sang kaugalingon para sa kaayohan sang iban?

Sa iban nga bahin, si Jesus nagsiling: “Ang labing daku sa inyo mangin-alagad ninyo; ang bisan sin-o nga magpakataas sang iya kaugalingon paubson, kag ang bisan sin-o nga magpaubus sang iya kaugalingon pataason” (Mat. 23:11, 12). Sa madamu nga paagi, nagapakita ini kon ano ang ginapamulong sa aton ni Pablo nga pagahimoon sa Filipos 2:5-8.

Sa mas gamhanan nga mga tinaga, si Pablo nagpamulong diri kon ano ang iya una nga ginpamulong nahanungud sa indi paghimo sang bisan ano nga butang “gikan sa pagkamaiyaiyahon ukon pagpadayawdayaw” (Fil. 2:3).

`Ano ang aton mangin sabat sa nahimo ni Cristo para sa aton, kaangay sang napahayag sa Filipos 2:5-8? Ano nga sabat ang posible nga “nagakaigo” ukon takus sa nahimo ni Cristo para sa aton, ayhan magluwas sa pagluhud naton kag pagsimba? Ngaa tama ka sayop ang paghunahuna nga ang aton mga binuhatan sarang makadugang sa nahimo na ni Cristo para sa aton?`