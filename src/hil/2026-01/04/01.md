---
title:  Paghiusa Paagi sa Pagkamapinaubuson
date:   17/01/2026
---

### Basaha Para sa Pagtoon Sini nga Semana
Fil. 2:1-8; Jer. 17:9; Fil. 4:8; 1 Cor. 8:3; Roma 8:3; Heb. 2:14-18.

> <p>Salauluhon nga Teksto</p>
> “Himun-i ninyo ang akon kalipay nga mag-isa kamo sing hunahuna, nga may isa ka gugma, nga may paghiusa kag isa sing hunahuna” (Filipos 2:2).

Ang paghiusa isa ka kusug. Apang ang paghibalo sang kon ano ang matuud indi pareho sa paghimo sini. Tanan kita nagakapaslawan kon kaisa, walay sapayan sang aton pinakamaayo nga pagpaninguha sa paghiusa. Apang indi ina pareho sa hungud nga pagpaluya sang paghiusa. Indi katingalahan nga sang nagapadayon sa pagsulat si Pablo sa mga taga-Filipos, gusto niya nga “mag-isa kamo sing hunahuna, nga may isa ka gugma, nga may paghiusa kag isa sing hunahuna.”

Ginbase ni Pablo ang pagkakinahanglan sang paghiusa sa pagtudlo kag ehemplo ni Jesus. Amo ini nga tema ang aton makita sa bug-os nga Bag-ong Katipan kag ilabi na gid sa mga sinulatan. Ang ginhalinan sang indi paghiusa sa uniberso naghalin sa bugal kag kauhaw para sa posisyon kag gahum sang isa ka manugtunda sa langit, sentimento nga naglapnag sing madasig, bisan pa sa himpit nga duug (tan-awa ang Isa. 14:12-14). Nakaangkon ini sang mapag-on nga puwesto sa Eden paagi sa pareho man nga pagkadikontento sa mga pagsulundan nga ginpahamtang sang Dios kag ang handum nga mangin mas mataas pa ang estado sang sa gindesinyo sang Dios (Gen. 3:1-6).

Sa sini nga semana pagaton-an naton ang mga basehanan sa Biblia para sa paghiusa sa iglesia, nga nagapatuhoy sing labi sa makatalanhaga nga pagpakaubos ni Jesus, ang mga leksyon nga aton makuha sa pagtolok sa Iya, kag paano kita magtubo nga mangin kaangay sa Iya.

_*Ton-i ang leksyon sang sini nga semana sa pag-aman para sa Sabado, Enero 24._