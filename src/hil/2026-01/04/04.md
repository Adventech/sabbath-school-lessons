---
title:  Pagpatudok sa Utok Ukon Operasyon sa Utok?
date:   20/01/2026
---

Nagadamu na nga kompanya sa bilog nga kalibutan ang nagamaniobra sa teknolohiya nga nagahugpong sa proseso sang ikasarang sang kompyuter sa utok sang tawo. Kon sayoron, paagi sa pag-angot sang mga utok sa mga kompyuter, ang mga siyentipiko nagalaum nga maapektuhan ang aton hunahuna paagi sa kompyuter. Bisan ang paggamit sang patudok sa utok sang tawo ayhan nagasaad sang positibo nga mga resulta, nga nagalakip sa pagbulig nga makontrolar ang kuyap, depresyon, kag sakit nga Parkinson’s, may posibilidad nga magamit ini sa kalainan. Ang pagkontrol sa panghunahuna indi gid malayo.

Sa pila ka paagi, ari na ina diri. Ang aton utok kaangay sa kompyuter, ugaling mas labaw gid kaayo sang sa sini. Ang dalayon nga inpormasyon nga nagapanalaytay sa kon ano ang aton makita adlawadlaw “nagaprograma” sang aton utok, nagakondisyon sang aton panghunahuna, kag nagagiya sang aton mga binuhatan. Kon magsigi kita lantaw sa media, ang kalibutanon nga panghunahuna sang katawohan makaapekto sa aton utok, kag magasugod na kita sa paghunahuna kaangay nila. Daw kaangay lang nga ang utok sang iban nga katawohan natudok ukon nasimpon sa aton panghunahuna.

Kaangay kay Jesus, dapat naton “paghunahuna sono sa Espiritu” (Roma 8:6). “Walay sin-o nga nakahangup sang mga painoino sang Dios luwas ang Espiritu sang Dios,” nga ginapatuhay ni Pablo sa “espiritu sang kalibutan” (1 Cor. 2:11, 12). Sin-o ang aton manunudlo? Kag ano ang aton ginaton-an?

`Basaha ang Filipos 2:5. Ano sa banta mo ang buut silingon sang pag-angkon sang “panghunahuna” ni Cristo?`

Sa katapusan, mahimo naton bag-ohon ang aton panghunahuna, apang indi naton mabag-o ang aton tagiposoon; ang Dios lamang ang makahimo sini. Kinahanglan sang Balaan nga Espiritu nga maghimo sang operasyon sa aton tagiposoon, nga gamit ang “espada sang Espiritu” (Efe. 6:17), ang “buhi kag gamhanan” nga pulong sang Dios, “nga nagalapus tubtub sa nautlan sang kalag kag espiritu, sang mga lutalutahan kag utuk, kag nagahantup sang mga hunahuna kag mga tinutuyo sang tagiposoon” (Heb. 4:12). Paagi lamang sa Balaan nga Espiritu nga makilala naton ang aton kaugalingon bangud nga, sa kinaugali, ang aton kaugalingon nga tagiposoon nagalimbong sa aton (Jer. 17:9). Ang Hebreo nga pulong para sa “malimbongon” (‘aqov) nagapatuhoy sa batsihon nga dalan nga nagapasandad sa aton; sa pagpasangkad, nagakahulugan ini sang mga panghunahuna nga likoliko, tiko, kag balingag. Dapat kita maliwat paagi sa “pagbag-o” sang aton painoino agud nga aton “matilawan kon ano ang maayo kag kalahamut-an kag himpit nga kabubut-on sang Dios” (Roma 12:2).

`Ngaa tama ka importante nga sundon naton ang ginpamulong ni Pablo diri: “Sa katapusan, mga kauturan, ang bisan anong matuud, ang bisan anong halangdon, ang bisan anong matarung, ang bisan anong putli, ang bisan anong hiligugmaon, ang bisan anong dungganon, kon may diosnon nga gahum, kon may takus dayawon, painoinoha ining mga butang” (Filipos 4:8)?`