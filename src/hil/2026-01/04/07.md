---
title:  Dugang nga Pagtoon
date:   23/01/2026
---

“Ang tanan nga paghigugma sang isa ka amay nga napasa halin sa isa ka henerasyon pakadto sa isa paagi sa mga tagiposoon sang tawo, ini tanan nga pagkaayo nga yara sa tawo, kaangay lamang sa tama ka gamay nga sapa sa walay latid nga kadagatan kon ipaanggid sa walay katapusan kag indi maubos nga gugma sang Dios. Walay pulong nga makapahayag sini; walay sulat nga makalaragway sini. Mahimo nga pamalandungan mo ini adlawadlaw sang imo kabuhi; mahimo nga usisaon mo sing maid-id ang Kasulatan agud mahangpan ini; mahimo nga gamiton mo ang tagsa ka gahum kag ikasarang nga ginhatag sang Dios sa imo, sa pagtinguha nga mahangpan ang gugma kag kalooy sang langitnon nga Amay; apang sa gihapon wala sing makalabaw pa sa sini. Mahimo nga ton-an mo ang ina nga gugma sa malawig nga panahon; apang indi mo mahangpan sing bug-os ang kalabaon kag kasangkaron, ang kadalumon kag kataason, sang gugma sang Dios sa paghatag sang Iya Anak nga mapatay para sa kalibutan. Ang walay katubtuban mismo indi makapahayag sing bug-os bahin sini. Apang samtang ginaton-an naton ang Biblia kag ginapamalandungan ang kabuhi ni Cristo kag ang plano sang pagtubos, ining daku nga mga tema mabuksan sing amat-amat para aton ini nga mahangpan.”—Ellen G. White, Testimonies for the Church, tom. 5, p. 740.

“Kon kita nagaangkon sang paghanas, kaangay kay Moises sa eskuwelahan ni Cristo, ano ang aton maton-an?—para mangin hambog bala?—para maangkon ang mataas nga opinyon sa aton kaugalingon?—Sa pagkamatuud, indi amo sina dapat. Samtang nagadugang ang aton naton-an sa sini nga eskuwelahan, nagadugang man ang aton pagkamapainumuron kag pagkamapainubuson sang hunahuna. Indi naton paghunahunaon nga naton-an na naton ang tanan nga butang nga takus hibaloon. Dapat naton gamiton sa pinakamaayo ang mga talento nga ginhatag sang Dios sa aton, nga nabag-o kita halin sa pagkamamalatyon pakadto sa dimamalatyon, indi naton pagbayaan ang aton naangkon, kondi puwede naton madala ini sa pihak nga bahin. Sa bug-os nga walay katubtuban sang eternidad, si Cristo kag ang Iya binuhatan sa pagtubos mangin tema sang aton pagtoon.”—Ellen G. White, Manuscript 36, 1885.

**Mga Palamangkutanon nga Pagadiskusyunan:**

`Ano ang mga paagi nga imo naeksperiensyahan ang realidad sang gugma sang Dios? Sa imo klase, isugid ang nagkalainlain nga mga paagi nga nahibaloan kag naeksperiensyahan mo ang Iya gugma.`

`Ano gid bala ang buut silingon nga si Jesus nagkari “sa kaanggid sang mga tawo” (Fil. 2:7)? Ipaanggid sa Roma 8:3. Binagbinaga ang ini nga mga teksto sa kapawa sang kada isa sa ila.`

`Ano ang mga panghangkat tuhoy sa paghiusa ang ginaatubang sang iglesia sa imo duug? Bisan ano pa man ang mga isyu, ngaa nga ang pagkahanda sa pagpaubos, kag ang indi paghimo sang bisan ano nga butang paagi sa “pagkamaiyaiyahon ukon pagpadayawdayaw” (Fil. 2:3) mangin daku nga paagi sa pagsugod nga masolbar ang ini nga mga isyu?`