---
title:  Ang mga Pangabay ni Pablo sa Iya Pangamuyo
date:   05/01/2026
---

Mga pila na ka tuig ang nagligad, may pastor nga nagpamulong nahanungud sa pangamuyo nga nagapatuhoy gid lamang sa ako, ako, ako, kag akon kinahanglanon ukon mga handum. Ginhingadlan niya ini bilang “malip-ot kag maiyaiyahon nga pangamuyo,” bangud ang Dios may mas daku pa nga mga butang sa panghunahuna.

`Basaha ang pangamuyo ni Pablo sa Filipos 1:9-11. Ano ang ginapatuhuyan sini kag ano ang dalagku nga mga pangabay ang iya ginpangayo? Ano ang masugid sini sa imo nahanungud sa pangamuyo?`

Ang ini nga pangamuyo may kap-atan kag tatlo lamang ka tinaga sa Griego, apang nagasakop na ini sang tanan nga ginakabalak-an ni Pablo, nga iya igapasangkad sa iban pa niya nga sinulatan: gugma, kaalam, pagtalupangud, pagkasinsero, walay kasawayan, kag pagkamatarung nga aton naangkon paagi kay Jesu-Cristo. Ang yara sa likod sang sini nga pangamuyo subong man sa nauna nga pagpabutyag sang pagpasalamat ni Pablo amo ang pagpatalupangud sing bug-os sa iglesia. Ang pangamuyo ni Pablo nagapatuhoy sing bug-os sa kabilogan nga iglesia kag para sa kaayohan sini. Tan-awon naton sing mas maid-id ang pipila ka elemento sang pangamuyo:

Ang gugma magabugana sing labi. Si Pablo wala lamang nagpangamuyo para sa dugang nga gugma kondi para sa gugma nga nagiyahan sa isa ka napat-ud nga direksyon: “sa kaalam kag bug-os nga pagpatalupangud” (Fil. 1:9). Ang basehanan sang kaalam indi lamang sa kalibutanon nga ihibalo kondi nagapahangup sang kaalam tuhoy sa espirituwal nga mga butang nga sarang lamang maangkon paagi sa pagpakighalobilo sa Dios kag sa pagtoon sang Iya Pulong (tan-awa ang Efe. 1:17; Efe. 4:13; 1 Tim. 2:4).

Paghantop ukon pagtalupangud. Ginpaathag ini ni Pablo bilang “pagsuporta sa kon ano ang pinakamaayo” (nga ginapakilala ang pagkalain sini sa kon ano ang malaut) “kag magputli kag walay kasawayan” (Fil. 1:10).

Pagkasinsero. Ang pulong sa Griego nagakahulugan “ginhukman sa kasanag sang adlaw” kag nagapatuhoy sa walay dagta nga pagkaputli sang binuhatan: “Ang tanan nga butang nga ginahimo sang mga Cristohanon dapat mangin maathag ukon klaro kaangay sa silak sang adlaw.”—Ellen G. White, Reflecting Christ, p. 71.

Walay kasandaran. Nagakahulugan ini nga indi mangin salandaran, wala nagahambal ukon nagahimo sang bisan ano nga butang nga magadolot sang kabudlay para ang tawo magatoo.

Pagkamatarung paagi kay Cristo. Si Pablo nagasaysay sing mas detalyado sini sa sinulatan sang Roma kag Galacia kag magapasangkad man sini sa Filipos 3. Wala kita sang pagkamatarung halin sa aton kondi kon ano gid lamang ang aton mabaton paagi kay Cristo.

`Bisan ano ang aton ginahimo, paano ang aton gugma “magbugana sing labi kag labi pa gid” (Fil. 1:9)? Ngaa tama ini ka importante para sa Cristohanon nga pagkabuhi? (Tan-awa man ang 1 Cor. 13:1-8.)`