---
title:  Mga Komento Sang Mga Manunudlo
date:   09/01/2026
---

### Bahin I: Kabilogan nga Panan-aw

**Sadsaran nga Teksto:** Filipos 1:6

**Sentro Sang Pagtoon:** Fil. 1:1-18; Efe. 5:18-21; Col. 1:4-8.

Ang manunulat nga si D. A. Carson nagahaumhaum kon ano ang pinakadaku nga kinahanglanon sang Cristohanon nga iglesia subong, nga nagahunahuna sang nagkalainlain nga mga sabat nga puwede isabat sang katawohan sa pamangkot. Si Carson naglista sang mga pulong kaangay sang pagkaputli sa sekswal nga mga butang, pinansyal nga integridad kag pagkamaalwan, pag-ebanghelyo, pagtukud sang mga iglesia, biblikal nga panghunahuna, kag tampad nga eksperiensya sang tingub nga pagsimba. Naghinakop sia sa pagsiling: “May balatyagon sa diin ang ining hilingagawon nga mga kinahanglanon patimaan lamang sang mas seryoso nga kakulangan. Ang isa ka butang nga pinakakinahanglanon gid naton sa Cristianismo amo ang madalum nga pagkilala sa Dios. Dapat naton kilalahon sing maayo ang Dios. . . . Isa sa sadsaran nga mga tikang agud makilala ang Dios sing maayo, kag isa sa naandan nga pagpakita nga aton nakilala ang Dios amo ang pangamuyo—espirituhanon, tatuyon, kag biblikanhon nga pagpangamuyo.”—D.A. Carson, A Call to Spiritual Reformation: Priorities from Paul and His Prayers (Grand Rapids, MI: Baker Books, 1992), pp. 15, 16.

Si Pablo padayon nga nagapatalupangud sang Cristohanon nga mga disiplina nga nagapabaskug sang aton espirituhanon nga pagtubo, kaangay sang pagpangamuyo kag pagpasalamat. Ang pagpasalamat tama ka importante nga elemento sang iya mga pangamuyo kag kinaandan nga bahin sang iya sinulatan. Wala lamang sia nagapabutyag sang pagpasalamat sa Dios paagi sa iya tayuyon nga pagpangamuyo kondi ginapadasig man niya ang iya mga tagpalamati nga himoon ang pareho man sini (Col. 3:17; 1 Tes. 5:18). Nakita niya ang pagpasalamat bilang bunga sang pagpanghikot sang Dios sa aton tagiposoon (Fil. 1:6, 10, 11).

Ang leksyon sa sini nga semana nagapatalupangud sang duha ka dalagku nga tema:

1. Ang pagpasalamat kag pangamuyo natural nga nagaupdanay pareho sa duha ka bahin sang sinsilyo.

2. Ang pagpasalamat kag pangamuyo, lakip sa iban pa nga butang, nangin mga halimbawa sang mga pagpatuhoy sang maayo nga pagpanghikot sang Dios sa sulud naton.

### Bahin II: Komentaryo

**Ilustrasyon**

Ang psychologist nga si Robert A. Emmons nagkutlo sang matahum nga panghunahuna halin kay Meister Eckhart: “Kon ang pangamuyo lang nga imo mahambal sa imo kabuhi amo ang ‘salamat,’ bastante na ini.” Sa sini nga konteksto, si Emmons nagasugid tuhoy sa istorya sang isa ka babayi nga may

post-polio syndrome, nga nagalaragway sing matahum tuhoy sa relasyon sa tunga sang pagpasalamat sa Dios sa pangamuyo kag sa makahulugan nga kabuhi. Ini ang iya sulat kay Emmons:

“Ang isa sa akon pinakadaku nga eksperiensya sa pagpasalamat natabo sa pagbun-ag sang akon una nga bata. Nakapaminsar ako, sa bug-os nga tinuig sang akon pagdaku, kon bala makaangkon ako sang kabataan, kon makaatipan bala ako sa akon kabataan nga isa lamang ang butkon, kag kon ang Dios bala magadesisyon nga pakamaayohon ako sa sina nga paagi. Sang natawo na ang akon anak nga babayi, ang mga nars sa sina nga ospital wala sing pagsalig sa akon ikasarang bilang manug-atipan sa akon bata. Apang, narealisar ko nga ang Dios nagpili nga bugayan ako sang anak kag tagaan Niya ako sang pisikal nga ikasarang para maatipanan sia. Bangud ang Dios wala nagpalikaw sa akon gikan sa polio, nakahibalo ako nga indi man sigurado ang pag-angkon ko sang anak. Gani, sang natawo sia, gindayaw ko ang Ginoo bangud sa pagpahanugut sa akon kag sa akon bana nga makapakigbahin sang kalipay sa paghanas sang bag-o nga tawo nga mangin pagpakamaayo sang Dios. . . . Ano pa ang pinakadaku nga tinutuyo nga akon maangkon magluwas sa pagpadaku sang isa ka anak? Wala, kag amo ina ang kalipay sa akon pagpasalamat. Ang kalipay sang kahulugan kag tinutuyo sa kabuhi.” Dugang pa, si Emmons nagpahayag sini, “Maathag ang pagpamatuud nga ang pagpalambo sang pagpasalamat, sa aton kabuhi kag sa aton pagtamud sa kabuhi, nagahimo sa aton nga mas malipayon kag mahimsog nga katawohan.”—Robert A. Emmons, Thanks! How the New Science of Gratitude Can Make You Happier (New York: Houghton Mifflin Company, 2007), pp. 90, 110, 185.

**Ang Pagpasalamat kag Pangamuyo Duna nga Nagaupdanay**

Ang kinaandan nga bahin sa sinulatan ni Pablo amo ang nahanungud sa pagpasalamat, nga nangin hilikuton sang pangamuyo. Ang ini nga ideya malaragway sing mas maathag sa masunod nga ilustrasyon

| Teksto | Pagpasalamat kag Pangamuyo |
| Roma 1:8-10 | “Nagapasalamat ako sa akon Dios paagi kay Jesu- Cristo. . . . Kay saksi ko ang Dios. . .nga sa walay langan ginasambit ko kamo sa gihapon sa akon mga pangamuyo.” |
| 1 Corinto 1:4 | “Nagapasalamat ako gihapon sa akon Dios tungud sa inyo.” |
| Efeso 1:15, 16 | “Sa sining kabangdanan. . . wala ako nagauntat sa pagpasalamat tungud sa inyo, nga nagadumdum sa inyo sa akon mga pangamuyo |
| Filipos 1:3, 4 | “Nagapasalamat ako sa akon Dios… sa gihapon sa tagsa ka pangamuyo nakon.” |
| Colosas 1:3 | “Nagapasalamat kami. . .nagapangamuyo kami tungud sa inyo.” |
| 1 Tesalonica 1:2 | “Nagapasalamat kita sa Dios sa gihapon. . .nga nagasambit sa inyo sing masunsun sa amon mga pangamuyo.” |
| 2 Tesalonica 1:3 | “Kinahanglan kami sa gihapon magpasalamat sa Dios tungud sa inyo” |
| 1 Timoteo 1:12 | “Nagapasalamat ako sa nagpabakud sa akon tungud sini, si Cristo Jesus nga aton Ginoo.” |
| 2 Timoteo 1:3 | “Nagapasalamat ako sa Dios…sa ginadumdum ko ikaw sa walay langan sa akon mga pangamuyo. |
| Filemon 4 | “Nagapasalamat ako sa akon Dios sa gihapon sang ginadumdum ko ikaw sa akon mga pangamuyo. |

Tatlo ka importante nga obserbasyon ang sarang makuha halin sa bag-o lang nabasa nga ilustrasyon. Una, para kay Pablo, ang pagpasalamat buhat sang pangamuyo, bangud ang pagpasalamat naangot sing suod sa pangamuyo. Ikaduha, bisan pa nga ang bahin sang pangamuyo sa pipila ka sinulatan ni Pablo wala nagmitlang sang tinaga nga “pangamuyo,” importante talupangdon nga ang iya pagpasalamat napatuhoy direkta sa Dios (2 Tes. 1:3; 1 Tim. 1:12). Ikatatlo, ang pagsulit sang tinaga nga “sa gihapon” nagatugda nga ang pagpangamuyo kag pagpasalamat tayuyon, kag kabahin gid, nga elemento sang kabuhi ni Pablo.

Importante ang pagtalupangud nga si Pablo nagpaabut nga ang iya tagpalamati magailug sa iya nahanungud sa pagkabuhi nga mapinasalamaton kag mapinangamuyoon. Para kay Pablo, makita nga ang kinaugali sang indi diosnon nga tawo amo ang ila kapaslawan sa pagpasidungug ukon pagpasalamat sa Dios (Roma 1:12). Sa pihak nga bahin, ginpadasig niya ang mga miyembro sang iglesia sa Roma nga mangin mapinasalamaton sa Dios (Roma 14:6). Sang ginpangabay niya ang mga taga-Corinto nga magpangamuyo para sa iya kag sa iya isigkamanugpangabudlay, naghandum si Pablo nga madamu ang magapasalamat para sa ila (1 Cor. 1:11).

Sa Efeso 5:18-21, ginalaragway ni Pablo ang mga kinaiya sang mga tawo nga ang kabuhi napun-an sang presensia sang Balaan nga Espiritu. Sila (1) nagapalig-onanay kag “nagahinambalanay sa salmos kag mga ambahanon kag mga kalantahon nga espirituhanon”; (2) ginapuno nila ang ila mga kabuhi sang mga pagdayaw sa Dios “nga nagaambahan kag nagadayaw sa Ginoo” sa ila bug-os nga tagiposoon; (3) nagapabutyag sang pagpasalamat “sa gihapon tungud sang tanan nga butang sa Dios nga Amay sa ngalan sang aton Ginoong Jesu-Cristo”; kag (4) nagapasakop “ang isa kag isa sa pagtahud kay Cristo.” Sa sini nga paagi, ang pagpasalamat sa Dios kapareho ang lebel sa pag-amba sang mga pagdayaw sa Iya: isa man ini ka buhat sang pagsimba.

Sa Colosas 3:17, nagapadayon pa si Pablo sa pagsiling, “Kag bisan ano ang inyo himoon, sa polong ukon sa buhat, himoa tanan sa ngalan ni Ginoong Jesus, nga nagapasalamat sa Dios nga Amay paagi sa iya” (ang pagpatalupangud gindugang). Sa amo man, si Pablo nagapamulong sa mga taga-Tesalonica nga, “Magpasalamat sa tagsa ka butang” (1 Tes. 5:18). Ginbuyok ni Pablo ang iya tagpalamati nga ipahayag sa ila kabuhi ang pagpasalamat kag pagpangamuyo, agud maipakita ang madalum nga pagkatampad sa sini nga mga butang.

**Ang Pagpanghikot Sang Dios sa Aton**

Ang sinulatan sa mga taga-Filipos nagaunud sang isa sa pinakatalalupangdon nga mga tinaga sa bug-os nga sinulatan ni Pablo: “Kag nagasalig ako nga sia nga nagsugud sing maayong buhat sa inyo magahimpit sini sa adlaw ni Jesu-Cristo” (Fil. 1:6). Ang iban nga mga manugbasa ayhan masulay sa indi nagakaigo nga paghangup sang “maayong buhat,” nga nagatolok sini bilang reperensia sa pag-atipan kag gugma sang mga taga-Filipos kay Pablo, nga napakita paagi sa ila pinansyal nga suporta sa tion nga nabilanggo sia. Bisan ang ila kabalaka kay Pablo kag ang pagpalapnag sang maayong balita pat-ud nga resulta sang pagpanghikot sang Dios sa ila mga tagiposoon, si Pablo nagapatuhoy sa mas masangkad nga konsepto sang kaluwasan paagi kay Cristo.

Ang Dios ginalaragway bilang ang Isa nga nagsugod sang maayong buhat sang kaluwasan kag magabug-os sang katumanan sini sa pagbalik ni Cristo. Talalupangdon katama nga ang ini nga panghunahuna napahayag sa bahin sang pagpasalamat. Sa sini nga bahin, ang pagpasalamat ginatan-aw bilang daku nga pagpamatuud tuhoy sa pagpanghikot sang Dios sa tagiposoon sang tawo. Si Pablo nagapamulong sang pareho nga pululungon sa Filipos 2:12, 13: “Panikasugi ang inyo kaluwasan nga may kahadluk kag pagkurug; kay ang Dios amo ang nagahikot sa inyo, sa pagbuut kag sa pagbuhat tungud sa iya maayong kabubut-on” (ang pagpatalupangud gindugang).

Ang laygay ni Pablo—nga panikasugan ang kaugalingon nga kaluwasan—makaintriga. Kon aton talupangdon, paano naton mahimo ina? Ang maayo nga sabat makita sa Hebreo 12:2, sa diin si Jesus ginalaragway bilang “ang pangolo kag manughimpit sang aton pagtoo.” Gani, si Pablo nagapamilit, nga dapat kita magdalagan “nga may pagbatas sang dalaganon nga ginabutang sa aton atubang, nga nagatolok kay Jesus” (Heb. 12:1, 2). Apang indi lang amo sina. Dapat “isikway ta man ang tagsa ka kabug-atan, kag ang sala nga nagatapik gid” (Heb. 12:1). Ang mga teksto, kaangay sa Filipos 1:6 kag Hebreo 12:2, nagapahanumdum sa aton nga ang kaluwasan hilikuton sang Dios, indi aton. Apang, ginatawag kita gihapon nga magpanikasug sang aton kaugalingon nga kaluwasan ukon, sa iban nga pinulungan, “magdalagan. . .sang dalaganon nga ginabutang sa aton atubang” (Heb. 12:1) paagi sa pagkabuhi nga mapinangamuyoon, nga nagapangita sang ginhatag sang Espiritu nga Cristohanon nga mga kinaiya (Fil. 1:9-11; Col. 1:4-8), kag mangin mapinasalamaton sa binuhatan sang Dios sa aton (Fil. 1:3-6). Sa kabug-osan, dapat naton tinguhaon sa “paggawi sing takus sa Ginoo, sa bug-os nga pagpahamuut sa iya, nga nagapamunga sa tagsa ka maayong buhat kag nagatubo sa pagkilala sa Dios” (Col. 1:10).

### Bahin III: Aplikasyon sa Kabuhi

Magpamalandung sa masunod nga mga tema. Tapos pangabaya ang imo mga upud sa grupo nga sabton ang mga pamangkot sa katapusan sang sini nga seksion:

Nanamian kita kon maayo ang mga nagakatabo sa aton. Ayhan ini pagbakal sang bag-o nga salakyan, pagbakal sang balay, paggradwar pagkatapos sang tuman kag maid-id nga pagtoon, ukon pagpalagyo halin sa delikado nga sitwasyon, ginapasalamatan naton ang Dios tungud sining mga butang. Importante ini nga mga lalambuton nga nagapuno sang aton mga tagiposoon sang kalipay kag pagpasalamat. Apang, kon talupangdon naton sing maayo ang tanan nga butang sa aton palibut, makita naton ang indi maisip nga mga rason agud mangin mapinasalamaton. Apang, wala na sang makabuyok sa daku nga pagpasalamat sang sa pagkilala sang maayong binuhatan sang Dios sa aton. Si Ellen G. White nagapamulong, “Ang aton mga painoino nagakinahanglan sang pagpasangkad, agud mahangpan naton ang importansia sang pagsakdag sang Dios. Dapat naton mapakita ang pinakamataas nga kinaiya sang karakter sang Dios. Dapat kita magpasalamat nga wala kita ginpabay-an nga sa aton lang kaugalingon.”—That I May Know Him, p. 302 (ang pagpatalupangud gindugang).

Ang Dios nagapaabut sa aton nga magpahayag sang sinsero nga kinaiya sang pagpasalamat sa aton mga pangamuyo. Para sa halimbawa, sa 1 Tesalonica 5:17, 18, ang laygay nga “magpasalamat sa tagsa ka butang” nagasunod dayon pagkatapos sang mando nga “magpangamuyo sa walay langan.” Ang ini nga ideya nagapahangup indi lamang nga may dalayon nga rason sa pagpasalamat kondi nga ang aton mga pangamuyo dapat magalakip permi sang pagpabutyag sang pagpasalamat sa Dios. Talalupangdon ka tama nga si Pablo wala nagasiling, “Magpasalamat para sa (for) tanan nga hitabo” kondi “sa (in) tanan nga hitabo.” Ang kamatooran nga ginhatag sang Dios ang Iya bugtong nga Anak agud mapatay para sa aton nagakaigo na nga rason agud magpasalamat kita adlawadlaw, nga nagapakita sang aton pagpasalamat paagi sa mga pulong sang pagdayaw sa aton mga pangamuyo kag maayong binuhatan sa aton matag-adlaw nga pagkabuhi!

**Mga Pamangkot:**

1. Para sa ano nga espirituhanon nga mga pagpakamaayo ang imo mapasalamatan sa Dios? Ano ang pisikal kag materyal nga mga pagpakamaayo ang imo man mapasalamatan sa Iya?

2. Ano ang buut silingon sang pagpasalamat sa Dios sa tanan nga butang, nga baliskad sa para sa tanan nga butang? Ano ang importante nga kinalain sini?

3. Ano ang buut silingon sang wala kita ‘ginapabay-an sa aton lang kaugalingon,” kaangay sa pinulungan halin kay Ellen G. White nga aton nabasa bag-o lang? Ngaa batyagon naton ang pagpasalamat para sa sini nga kasiguruhan?