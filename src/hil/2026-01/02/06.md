---
title:  Gahum Sang Pangamuyo
date:   08/01/2026
---

`Basaha ang Colosas 1:9-12. Ano ang sibo nga mga pangabay ang imo makita sa pangamuyo ni Pablo?`

Si Pablo nagapangamuyo “nga mapun-an kamo sang ihibalo sang iya kabubut-on.” Si Pablo nagalaragway sang paghibalo sang kabubut-on sang Dios bilang “kaalam kag espirituhanon nga paghangup” (Col. 1:9). Ang kaalam nagaabut, una sa tanan, pinaagi sa pagsalig sing bug-os sa Dios, handa sa paghimo sang Iya kabubut-on (Juan 7:17), kag indi pagsalig sa aton kaugalingon nga paghangup (Hul. 3:5). Sa masami nga nagaluntad ang pamangkot, “Ano ang kabubut-on sang Dios para sa akon sa sini nga sitwasyon?” May tatlo ka panguna nga halalinan sa diin aton maton-an ang kabubut-on sang Dios samtang ginapangita naton ini sing mapinangamuyuon:

1. Ang pinakaimportante nga ginahalinan sang kaalam amo ang Biblia mismo. “Ang imo polong suga sa akon mga tiil kag kapawa sa akon banas” (Sal. 119:105).

2. Ang kabubut-on kag paggiya sang Dios mahimo nga mahibaloan man paagi sa natuytuyan nga mga kahimtangan, paagi sa pagpangabay sa Iya nga buksan ukon siraduhan ang mga alagyan (tan-awa ang Col. 4:3).

3. Ang Balaan nga Espiritu nagagiya sa aton kon maton-an na naton ang pagkilala sang Iya tingug: “Kag ang imo mga idulungug magapamati sang polong sa likod nimo, nga nagasiling, ‘Ini amo ang dalan, lakat kamo sa sini,’ kon magliso kamo sa too nga kamut ukon magliso kamo sa wala” (Isa. 30:21).

Si Pablo nagapangamuyo nga maton-an sang mga taga-Colosas ang “paggawi sing takus sa Ginoo” (Col. 1:10). Sa pagkamatuud, wala sang isa nga “takus” na nga daan, apang ang Dios nagakabig sa aton nga takus paagi sa Iya bugay kag nagapanawagan sa aton nga magkabuhi sono sa sinang mataas nga panawagan (Efe. 4:1; 1 Tes. 2:12). Si Pablo nagagamit sang pulong “maggawi” ukon “naggawi” sang tatlo pa gid ka beses sa sini lamang nga sinulatan (Col. 2:6; Col. 3:7; Col. 4:5). Nagakahulugan ini nga magkabuhi kag magbuhat sono sa kasogoan sang Dios (Exo. 18:20), nga mahimo lamang paagi sa pagpanghikot sang Balaan nga Espiritu (Ezeq. 36:27).

Si Pablo nagapangamuyo man nga ang ila (kag aton) mga kabuhi mahimo nga mangin “kahalamut-an sing bug-os” sa Ginoo kag niyan nagalista sang pipila ka pamaagi agud mahimo ina: “Magapamunga sa tagsa ka maayong buhat” (Col. 1:9, 10); niyan “nagatubo sa pagkilala sa Dios” (Col. 1:10); kag sa katapusan, “nagahatag sang pagpasalamat” (Col. 1:12).

`Kon may mamangkot, “Paano mo mahibaloan nga ang Dios nagagiya sa imo sa isa ka direksyon ukon sa iban?” ano ang imo sabat—kag ngaa?`