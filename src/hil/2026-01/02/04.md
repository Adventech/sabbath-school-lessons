---
title:  Naaplikar ang Espirituhanon nga Paghantup
date:   06/01/2026
---

Ang mga taga-Filipos sigurado nga nalisdan sang nabatian nila ang pagkabilanggo ni Pablo. Karon nangin limitado na ang iya buluhaton. Indi na sia makapanglakaton. Indi na sia makawali. Indi na sia makabisita sa mga sinagoga kag makatudlo sa katawohan nahanungud kay Jesus bilang Mesias. Indi na sia makatukud sang mga simbahan. Ang mga taga-Filipos nagpadala kay Epafroditus agud mapat-ud ang kondisyon sang pinadala, agud mapadasig sia, kag masiguro nga nasakdagan ang iya pisikal nga kinahanglanon.

`Basaha ang Filipos 1:12-18. Ano ang pagkabig ni Pablo sa iya pagkabilanggo? Ano nga mga leksyon ang aton maton-an halin sa iya panimuut, walay sapayan sang iya kahimtangan?`

Ang mensahe nga ginpadala balik ni Pablo kay Epafroditus nagpasorpresa gid sa mga taga-Filipos. Gintan-aw ni Pablo ang iya kahimtangan sa lain nga panolokan. Ang iya espirituhanon nga paghantup nagdul-ong sa iya nga kabigon ang iya pagkabilanggo bilang maayo nga hitabo. Wala ini nag-upang sang iya buluhaton, kondi “nanginsa kauswagan sang maayong balita” (Fil. 1:12). Nga makita lamang sang iban ang mga gapos kag mga rehas, si Pablo nakakita sa Romanhon nga mga guardia bilang kandidato nga mga kalag para sa ginharian sang Dios. Nakita man niya nga ang iya pagkabilanggo nagpadasig sing tuman sa iban nga mangin mas aktibo kag mangin mas determinado sa pagpalapnag sang maayong balita, sa pagpamulong sing dayag para kay Cristo nga wala sang kahadluk sa mangin resulta sini.

Mabudlay handurawon, apang ang iban nakahunahana na nga makabenepisyo halin sa pagkabilanggo ni Pablo. Sing maathag, naghunahuna sila nga ang pagkawala ni Pablo magadul-ong sa mas labi nga atensyon para sa ila kaugalingon kag sa ila mismo pagpangwali sang maayong balita. Daw ano ka talalupangdon apang makasulubo nga ehemplo sang tawohanon nga pagkamaiyaiyahon, bisan pa sa sulud sang iglesia. Kaangay sang ginpamulong ni Jeremias madugay na antes pa kay Pablo: “Ang tagiposoon malimbongon labaw sa tanan nga butang, kag lakas gid kadunut; sin-o bala ang makahibalo sini?” (Jer. 17:9).

Baliskad sa sina, maayo lang kay ang iban nga matutum nga mga manugpangabudlay nangin mas maukud sa pagpalapnag sang maayong balita. Palangga gid kaayo nila si Pablo sa bagay nga ang pag-antus nga ila nakita sa iya pagbatas bangud sa iya pagtoo nagdul-ong sa ila nga magsalig pa gid kay Cristo kag nagbuyok sa ila nga mangin mas aktibo para sa Ginoo. Nagpadasig ini sa ila nga magkadto sa duug nga sang una nahadluk sila magkadto; nagdul-ong ini sa ila nga magpamulong sa mga sitwasyon nga sang una nagahipos lang sila; nagdolot pa ini sa mas madamu nga katawohan nga nagbaton kay Cristo kag nagpalapnag sang maayong balita sang kaluwasan.

`Ano nga leksyon ang aton naton-an halin sa mga eksperiensya nga, bisan pa malain gid, nagdolot man sang pipila ka benepisyo? Bisan pa sa mga sitwasyon sa diin ang benepisyo daw indi makita, paano naton maton-an nga magsalig sa Dios walay sapayan sini?`