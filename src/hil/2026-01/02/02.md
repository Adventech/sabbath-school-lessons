---
title:  Ang Pagpakig-ambit sa Maayong Balita
date:   04/01/2026
---

`Basaha ang Filipos 1:3-8. Ano ang ginpasalamatan ni Pablo? Ano nga pagpasalig ang ginpamulong ni Pablo sa taga-Filipos, kag ngaa nga importante ina?`

Si Pablo ang nagtukud sang iglesia sa Filipos; gani, makita naton ang kainit sang Cristohanon nga pagpakig-ambit nga mabatyagan sa iya sulat. Bisan naseparar sila sang ginatos ka milyahe, si Pablo, nga nagapos kag nabilanggo, yara gid sa iya tagiposoon ang iglesia kag mga miyembro sini; ginahandum niya sila “sa paghigugma ni Jesu-Cristo” (Fil. 1:8); nagahatag sia sang pagpasalamat sa Dios para sa ila. Ang pangamuyo sang pagpasalamat ni Pablo nagahatag sang pagpasiplat sa pagpatunga ni Jesus para sa aton didto sa langit.

Sa limbutong sang pinakamataas nga sacerdote yara ang dose ka bato nga nagarepresentar sa 12 ka kabikahan sang Israel. Ang katawohan dapat mangin “sa dughan sa ibabaw sang iya tagiposoon” samtang nagapatunga sia para sa ila (Exo. 28:29). Sa mas maatas pa gid nga paagi bilang aton Pinakamataas nga Sacerdote sa langitnon nga santuario, ginadala ni Jesus upud sa Iya ang mga ngalan sang Iya katawohan sa atubangan sang Amay.

Makagalanyat nga ang pinulungan sa Filipos 1:3 may madamu nga kahulugan, nga nagapatalupangud sang hapiit nga relasyon sa tunga ni Pablo kag sang mga taga-Filipos. Sa kinaandan ginahangup ini nga ginadumdum sila ni Pablo sa pangamuyo, apang mahimo nga nagapatuhoy man ini sa ila pagdumdum sa iya. Bisan diin man sa sina, nagapatalupangud ini sang hapiit nga relasyon nila sa isa kag isa, nga ang pulong “pagpakig-ambit” (sa Griego: koinonia) nagapatalupangud man. Kaangay nga si Pablo may pagpakig-ambit sa pag-antus ni Cristo (Fil. 3:10), ang mga taga-Filipos “nagpakigbahin” (sa Griego: sunkoinoneo) sa mga pag-antus ni Pablo kag nagpakigbahin sang pinansyal nga suporta sa ministerio ni Pablo (Fil. 4:14, 15). Ang ini nga pagpakig-ambitanay, nga “kutub sang nahaunang adlaw tubtub karon” (Fil. 1:5), nagdul-ong sa iya nga pasalamatan ang Dios para sa ila kag magpangamuyo para sa ila “nga may kalipay” (Fil. 1:4).

Sing makagalanyat, ginalaragway ni Pablo sing positibo ang iya pagkabilanggo—nga nagahatag sang kahigayonan para “sa pag-apin kag pagpalig-on sang maayong balita” (Fil. 1:7). Ang iya paggamit sang sining duha ka legal nga tinaga nagatugda nga nagahilapit na ang paglitis sa iya, apang si Pablo aktibo man nga nagapalapnag sang maayong balita sa mga soldado kag mga bisita. Ang pagdepensa sini (sa Griego apologia) batok sa atake kag pagpalig-on sang walay katubtuban nga kamatooran sini pareho nga kinahanglanon. Si Pablo daw wala nagakabalaka nahanungud sa iya palaabuton sang sa nahanungud sa pagbindikar sang maayong balita mismo. Bisan pa nga mabuhi sia ukon mapatay, may kompiansa si Pablo nga ang Dios magatapos sang “maayo nga buhat” nga Iya ginsugdan sa tanan nga nagasalig sa Iya (Fil. 1:6).

`Paano mo hangpon ang saad nga ang Dios magatapos sang “maayong buhat sa inyo” (Fil. 1:6)? Ano ang buut silingon sina? Matapos bala ang ini nga buluhaton antes ang Ikaduha nga Pagkari?`