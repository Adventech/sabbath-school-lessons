---
title:  Bunga Sang Maayong Balita
date:   07/01/2026
---

Ang relasyon ni Pablo sa mga taga-Colosas lain kay sa taga-Filipos. Ginlakip niya sila upud sadtong “wala makakita sang akon nawung” (Col. 2:1). Walay sapayan, ginpasiguro sila ni Pablo, kaangay sang iya nahimo sa mga taga-Filipos, nga ginapasalamatan niya ang Dios para sa ila kag “sa masami” nga nagapangamuyo para sa ila.

`Basaha ang Colosas 1:3-8. Ano ang tatlo ka butang nga ginapasalamatan ni Pablo sa Dios?`

Si Pablo nagtingub sang tatlo ka kinaiya nga iya ginmitlang sa iban nga mga tolon-an sang Kasulatan: pagtoo, paglaum, kag gugma (tan-awa ang 1 Cor. 13:13; 1 Tes. 1:3; 1 Tes 5:8). Talupangda nga wala naghatag sang pagpasidungug si Pablo sa mga taga-Colosas para sa sini nga mga butang. Ginpasalamatan niya ang Amay, bangud upud sila sa “tagsa ka maayong hatag kag ang tagsa ka dolot nga himpit” nga nabaton naton halin sa Iya (Sant. 1:17). Kon makita naton ang gugma sang Dios para sa aton, nagadul-ong ini sa aton nga magtoo kay Cristo (Efe. 2:4-8), kag mabaton naton ang paglaum sang langit. Si Pedro nagalaragway sini bilang “panublion nga dimadinulunton, walay dagta, kag nagapadayon, natigana sa langit tungud sa inyo” (1 Ped. 1:4).

Si Pablo nagapatalupangud man nga ang maayong balita masaligan bangud nga nabase ini sa “polong sang kamatooran.” Ini pagpabutyag nga ginagamit ni Pablo sa bisan diin nga bahin sa pagpatuhoy sa natuytuyan nga pulong sang Dios (tan-awa ang 2 Cor. 6:7; 2 Tim. 2:15). Indi pareho sa “polong sang tawo,” nagapanghikot ini sing “mabungahon” sa mga nagatoo (1 Tes. 2:13) kag nagatuman sang kabubut-on sang Dios (Isa. 55:11). Gani, kon mabantala ang maayong balita, ang gahum sang Dios mapahayag paagi sa pagpanghikot sang Balaan nga Espiritu sa mga tagiposoon sang mga tagpalamati, kag ang katawohan magasabat. Ang maayong balita mismo nagapatubas sang bunga bangud amo ini ang “polong sang kabuhi” (Fil. 2:16).

Mahimo nga ang pinakamakatalanhaga amo ang paglapnag sang maayong balita sa kaangay sina kalip-ot nga panahon. Sa sulud sang katloan ka tuig halin sa kamatayon kag pagkabanhaw ni Cristo, si Pablo nakasiling na nga naglapnag na ini sa “bug-os nga kalibutan” (Col. 1:6). Pagkaligad sang malip-ot nga tion sa amo man nga kapitulo, nagsiling sia nga ang maayong balita “ginwali sa bug-os nga tinuga sa idalum sang langit” (Col. 1:23). Ang masangkad nga sistema sang Roma sa pagpaobra sang dalan nangin kabahin sa pagpadasig sang komunikasyon kag pagbiyahe, nga nangin rason ngaa ang mga sinulatan ni Pablo napalapnag sing masangkad kag tama kadasig. Apang ang gahum sang Dios amo ang nagapanghikot paagi sa pulong nga nagahatag sang pagtubo sa espirituhanon nga kabuhi sang tawo (Sant. 1:18; 1 Ped. 1:23), nga nagahimo sa ila nga bag-o nga mga tinuga sa kay Cristo (2 Cor. 5:17).

`Sa Colosas 1:5, si Pablo nagasulat nahanungud sa “. . .paglaum nga natigana sa inyo sa langit.” Ano ang imo paghangup sa sina nga paglaum, kag ngaa nga maaplikar ini sa imo sing personal, bisan pa nga indi ka gid takus sini?`