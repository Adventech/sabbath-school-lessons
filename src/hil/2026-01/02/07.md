---
title:  Dugang nga Pagtoon
date:   09/01/2026
---

“Madamu ang wala nakahimo sang pat-ud nga mga plano para sa palaabuton. Wala mapahamtang ang ila kabuhi. Indi nila mahantop ang resulta sang mga hitabo, kag sa masami mabatyagan nila ang kabalaka kag kagamo. Dumdumon naton nga ang kabuhi sang kaanakan sang Dios sa sini nga kalibutan isa ka panglakaton sang kabuhi. Wala kita sang nagakaigo nga kaalam sa pagplano sang aton kaugalingon nga kabuhi. Wala sa aton ang pagdihon sang aton palaabuton. ‘Bangud sa pagtoo si Abraham nagtuman sang gintawag sia sa pagkadto sa duug nga iya batonon nga panublion; kag naglakat sia, nga wala makahibalo kon diin sia makadto.’ Hebreo 11:8.

“Sang nagkabuhi si Cristo sa duta, wala Sia sang plano para sa Iya kaugalingon. Ginbaton Niya ang plano sang Dios para sa Iya, kag kada adlaw ginpahayag sang Amay ang Iya plano. Gani dapat magadepende man kita sa Dios, agud nga ang aton kabuhi mangin pagpanghikot sang Iya kabubut-on. Kon itugyan naton ang aton mga handum sa Iya, pagatuytuyan Niya ang aton pagahimoon.

“Ang halos kalabanan nga nagplano para sa ila maanyag nga palaabuton ang napaslawan lamang sing bug-os. Tuguti nga ang Dios ang magplano para sa imo. Kaangay sa gamay nga bata, magsalig sa Iya pagtuytuy nga ‘magabantay sang mga tiil sang iya mga balaan.’ 1 Samuel 2:9. Ang Dios wala nagatuytuy sa Iya mga kaanakan magluwas lamang kon magdesisyon sila nga pagatuytuyan, kon makita nila ang katapusan halin sa sinugdan kag mahantop ang himaya sang katuyoan nga ila ginatuman bilang isigkamanugpangabudlay upud sa Iya.”—Ellen G. White, The Ministry of Healing, pp. 478, 479.

**Mga Palamangkutanon nga Pagadiskusyunan:**

`Hunahunaa ang nagligad nga semana kag listaha ang mga butang nga imo ginapasalamatan. Ayhan may mas madamu ka pa bala nga dapat pasalamatan sang sa imo nahibaloan?`

`Pamalandungi ang katapusan nga tinaga sang ginpamulong ni Ellen G. White nga bag-o mo lang nabasa. Tama yadto ka gamhanan nga pagpahayag sang pagtoo. Paano mo maton-an nga magsalig sa Dios sa kaangay sina kadalum nga pamaagi?`

`Sa kapawa sang Colosas 1:6, 23, binagbinaga ang masunod nga tinaga: “Sa sulud sang kap-atan ka tuig ang pagkadimatinoohon, pagkumudkumud, kag pagrebelde amo ang nagpagowa sa dumaan nga Israel halin sa duta sang Canaan. Ang pareho man nga mga sala amo ang nagpalantang sa pagsulud sang moderno nga Israel sa langitnon nga Canaan. Sa bisan diin nga sitwasyon wala gid nagsayop ang mga saad sang Dios. Ang pagkadimatinoohon, ang pagkakalibutanon, pagkadibalaan, kag kagamo sa tunga sang nagatuad nga katawohan sang Dios amo ang nagapabilin sa aton sa sining kalibutan sang sala kag kasubo sa madamu nga tinuig. Kon ang iglesia ni Cristo naghimo sang natalana nila nga buluhaton nga gintangdo sang Ginoo, ang bug-os nga kalibutan napaandaman na kuntani kag si Ginoong Jesus nagkari na kuntani sa gahum kag daku nga himaya.”—Ellen G. White, Last Day Events, p. 38. Sa ano nga paagi kita man subong makasala sang pareho sa ila nahimo nga mga butang?`