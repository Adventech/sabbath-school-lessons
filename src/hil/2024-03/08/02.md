---
title:  Ang Plano Sang Dios Para sa Pag-asawahay
date:   18/08/2024
---

`Basaha ang Marcos 10:1-12, subong man ang Genesis 1:27 kag Genesis 2:24. Ano nga siod ang nakatago sa idalum sang pamangkot sang mga Fariseo nahanungud sa pag-asawahay, kag ano nga mga leksyon ang gintudlo ni Jesus sa Iya sabat?`

Sa sini nga teksto, ang mga Fariseo namangkot kay Jesus kon tugut bala para sa bana nga magbulag sa iya asawa. Para sa mga Fariseo, ginakabig nga tugut ang pagbulag. Ang pamangkot amo nga kon sa ano nga rason. Ang School of Shammai mas labi ka estriktoâ€”puwede lamang kon indi makabata ang imo katiayon, wala nagasuporta sa material kag emosyonal nga kinahanglanon, ukon pagluib sa pag-asawahay. Ang School of Hillel indi tama ka estrikto, nga nagapahanugut sang pagbulagay para sa halos bisan ano nga rason, ugaling nga ang ila proseso sa pagpahanugut sang pagbulagay tama ka komplikado, para makabulig nga indi madalidali ang ini nga butang.

Gani, daw indi kinaandan nga namangkot pa sila kay Jesus sang sini nga palamangkutanon kon ang pagbulagay ginabaton lang man. Ang nakatago sa likod sang sini nga pamangkot amo ang isa ka siod agud magkaproblema si Jesus sa kay Herodes Antipas, ang manugdumala sang rehiyon sa sidlangan sang Jordan, nga kon sa diin si Jesus yara sa sina nga tion. Si Antipas nagbulag sa iya asawa kag ginpangasawa si Herodias, ang asawa sang iya utud nga lalaki. Si Herodes nagpapugut sang ulo ni Juan Bautista tungud sang iya pagsabdong bahin sa sining ginadumilian nga relasyon (tan-awa ang Mat. 14:1-12).

Si Jesus nagsabat sa ila paagi sa Iya kaugalingon nga pamangkot sa mga Fariseo kon ano bala ang ginsogo ni Moises bahin sa sini. Ang teksto nga pagabasihan sang mga Fariseo sa sabat amo ang Deuteronomio 24:1-4, sa diin nagalaragway ini sang isa ka sahi sang kahimtangan bahin sa pagpangasawa liwat pagkatapos sang pagbulagay. Ang mga Israelinhon sa panahon ni Moises nagahimo na sang pagbulagay. Ang sitwasyon sa kasogoan nga ginlaragway sa Deuteronomio 24 may tuyo sa paghatag sang mga proteksyon para sa babayi. Apang sa panahon ni Jesus ginpatiko ini sang School of Hillel agud mapahapos ang pagbulagay para sa bisan ano nga rason. Gani, ang kasogoan nga gintuyo kuntani para proteksyonan ang babayi gin-gamit agud mapahapos ang pagbiya sa iya.

Sa baylo nga magdebate sa sitwasyon sang kasogoan sa Deuteronomio 24, nagapatuhoy si Jesus pabalik sa orihinal nga plano sang Dios para sa pag-asawahay, sa Genesis 1 kag 2. Ginapahayag Niya nga sa ginsuguran ang Dios nagtuga sang isa ka lalaki kag isa ka babayi (Gen. 1:27), duha ka persona. Ginasugponan Niya gilayon ang ini nga kamatooran sang Genesis 2:24, nga ang lalaki magabiya sang iya mga ginikanan kag maghiusa sa iya asawa, kag ang duha mangin isa ka unud. Ang ini nga konsepto sang paghiusa nangin sadsaran sang pagpalig-on ni Jesus sang paghugpong sa pag-asawahay. Ang gintingub sang Dios, indi dapat pagbulagon sang tawo.

`Ano ang sarang mahimo sang imo kongregasyon agud mapalig-on ang pag-asawahay sa tunga ninyo? Paano ka makabulig sa mga tawo nga naguba na ang ila pag-asawahay?`