---
title:  Mainum Mo Bala ang Akon Tagayan?
date:   21/08/2024
---

`Basaha ang Marcos 10:32-45. Paano ang ini nga mga bersikulo nagapahayag sang padayon nga pagkaignorante sang mga gintoton-an bahin sa indi lamang misyon ni Jesus kondi sa kon ano ang buut silingon sang pagsunod sa Iya?`

Si Jesus nagahilapit na sa Jerusalem sa Iya mga pagpanglakaton, kag samtang nagalakat Sia ginapahayag Niya sa Iya mga gintoton-an kon ano ang matabo didto. Indi ini nga senario ang ila ginapatihan ukon gusto mabatian. Ang pagkapat-ud ni Jesus sa detalye sang Iya kamatayon kag pagkabanhaw tama ka talalupangdon. Apang kon indi ini ang gusto mo nga mabatian, mahapos lamang ang pagbalewala sini.

Makita nga amo ini ang ginhimo ni Santiago kag Juan sang nagpalapit sila kay Jesus nga may pribado nga pangabay. Nangayo gilayon si Jesus sang dugang nga mga pamat-ud, kag nagsabat sila nga gusto nila maglingkod sa too kag wala sang Iya himaya. Mahapos ang pagmulay sang ila ginpangabay bilang paghandum sang posisyon kag bugal. Apang ang ining duha ka gintoton-an nagdedikar sang ila kaugalingon sa buluhaton ni Jesus, kag ang ila handum mahimo nga indi maiyaiyahon sa kinaiya.

Gusto ni Jesus nga magdalum ang ila paghangup bahin sa kon ano ang ila ginapangabay. Ginpamangkot Niya sila kon makainum bala sila sa Iya tagayan ukon mabautisohan sa Iya bautismo. Ang Iya tagayan amo ang tagayan sang pag-antus sa Getsemani kag sa krus (ipaanggid sa Marcos 14:36), kag ang Iya bautismo amo ang Iya kamatayon kag paglubong (Mar. 15:33-47), sa diin ang mga hitabo didto nagkaanggid sa Iya bautismo nga nasulat sa Marcos 1.

Apang wala ini nakita ni Santiago kag ni Juan. Nagsabat sila nga makasarang sila. Pagkatapos sina si Jesus nagtagna nga sa pagkamatuud magainum sila sang Iya tagayan kag mabautisohan sang Iya bautismo. Si Santiago ang una sa mga pinadala nga napatay bilang martir (Bin. 12:2). Si Juan amo ang pinakalawig nga nabuhi sa mga pinadala kag gintapok sia sa Patmos (Bug. 1:9). Apang ginapakita ni Jesus nga ang mga duug sang himaya ginapahamtang sang Dios.

Ano ang reaksyon sang iban nga mga gintoton-an sa sabat ni Jesus? Indi maayo. Ang pareho nga pulong sa Griego, aganakteo “maakig, masingkal,” ang nagamit sa Marcos 10:41 subong man sa Marcos 10:14, nahanungud sa kaakig ni Jesus sa pagpapalayo sang kabataan halin sa Iya.

Niyan gintawag ni Jesus sing tingub ang grupo agud mahatag ang isa sa Iya pinakamainalamon nga mga pagtudlo. Ginpakita Niya nga ang mga manugdumala nga Gentil nagagamit sang gahum para sa personal nga kaayohan. Apang sa ginharian sang Dios ang gahum dapat magamit permi sa pagbayaw kag pagpakamaayo sa iban. Si Jesus nagdumala sang pamaagi bilang Hari sang ginharian sang Dios. Paano? Paagi sa paghatag sang Iya kaugalingon nga kabuhi bilang isa ka bayad—indi pareho sa ginapaabut nga mabatian sang Iya mga sumulunod.

`Ano ang buut silingon para sa isa ka Cristohanon nga mangin isa ka “alagad” sa iban? Kon sayoron, paano mo mapahayag ang ini nga prinsipyo sa imo matag-adlaw nga pagpakighalobilo sa katawohan?`