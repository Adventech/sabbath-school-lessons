---
title:  Ang Pinamakaayo nga Pamuhunan
date:   20/08/2024
---

`Basaha ang Marcos 10:17-31. Ano ang importante nga mga leksyon ang napahayag diri nahanungud sa pagtoo kag bili sang pagkagintoton-an, para sa tanan, manggaranon man ukon imol?`

Ang pagpalapit sang tawo nagapakita sang iya pagkasinsero kag pagtahud kay Jesus. Nagdalagan sia, nagluhud sa Iya atubangan, kag namangkot sang palamangkutanon nga sadsaran sa padulungan sang tagsa ka kalag—Ano ang mga kinahanglanon agud makapanubli sang kabuhi nga walay katapusan? Nagsabat si Jesus paagi sa pagpatuhoy sa ikaduha nga tapitapi sang Kasogoan. Sa liwat, ang ini nga tawo nagpakita sang iya idealismo paagi sa pagsiling nga nabantayan na niya ini tanan, halin pa sa iya pagkapamatan-on.

Sa apat ka tolon-an sang Ebanghelyo, ang Marcos lamang ang nagasiling nga ginhigugma ni Jesus ang ini nga tawo. May isa ka bagay nga makagalanyat nahanungud sa idealismo sang sini nga tawo. Apang gintilawan ni Jesus ang iya sinseridad paagi sa paghambal sa iya nga ibaligya ang tanan niya nga pagkabutang kag magsunod sa Iya. Ang ini nga tawo nagbiya nga masinulub-on tungud nga tama kadaku ang iya mga pagkabutang. Sa pagkamatuud, wala gid sia nagabantay sang kasogoan. Ginlapas niya ang nahauna, paagi sa pagbutang sang isa ka butang sa iya kabuhi nga mas labaw sang sa Dios. Ang iya manggad amo ang iya diosdios.

Ginpaathag dayon ni Jesus kon daw amo ka makagalanyat ang manggad kag nga mas mahapos pa para sa isa ka daku nga sapat kaangay sang kamelyo nga magsulud sa isa ka magamay nga buho sang dagum sang sa isa ka manggaranon nga magsulud sa langit.

Ang mga gintoton-an natingala sa mga pulong ni Jesus kag nagpalibog kon sin-o nalang ang maluwas. Si Jesus nagpahayag sang sini nga mga pulong sa Marcos 10:27. “Sa mga tawo ini indi mahimo, apang indi sa Dios; kay sa Dios ang tanan nga butang mahimo.”

Ang Marcos 10:27 daw kaangay sang matahum nga bahin para tapuson ang istorya: indi ka makakadto sa langit nga sa imo kaugalingon lamang, nagakinahanglan ka sang bugay sang Dios agud maluwas.

Apang pagkatapos sina si Pedro nagbantala nga sia kag ang iya mga abyan nagbiya sang tanan nga butang agud magsunod kay Jesus. Si Jesus nagsabat nga kon ano ang inyo ginbayaan para sa pagsunod sa Iya wala sing bili kon ikomparar sa kon ano nga imo mabaton, karon kag sa “umalabut nga panahon.”

Yari ang punto: ang kamatayon ni Cristo amo ang naglubad sang sala sang tawo, kag niyan ang bugay ni Cristo, kag ang Iya nabanhaw nga kabuhi, amo ang magahatag sang gahum sa pagtuman sang Iya mga mando.

`Basaha ang Roma 6:1-11. Paano ang ini nga mga bersikulo nagpahayag sang realidad bahin sa bugay sang Dios sa aton kabuhi, sa pagpakamatarung sa aton kag sa paghimo sa aton bilang bag-o nga katawohan sa Iya atubangan?`