---
title:  Si Jesus kag ang Kabataan
date:   19/08/2024
---

`Basaha ang Marcos 10:13-16. Ano ang ginhimo ni Jesus sa sadtong mga nagdala sang kabataan sa Iya?`

Bisan pa nga ginahandum gid ang kabataan sang una nga kapanahonan (ilabi na gid ang mga lalaki sa kultura nga ginapangibabawan sang mga lalaki), ang pagbun-ag kag pagpadaku indi mahapos. Nga wala sang moderno nga pagbulong, mas daku ang risgo para sa mga iloy sa pagbun-ag, sa bag-o natawo nga lapsag, kag sa mga kabataan. Madamu sang mga kultura ang may tradisyonal nga mga medisina kag mga anting-anting nga ginagamit sa pagpangapin sang sining maluya nga mga persona batok sa malaut nga puwersa.

Bisan pa nga ginahandum ang kabataan, manubo ang ila estado sa sosyodad, nga daw katupong lamang sa mga ulipon (Gal. 4:1, 2). Sa Griego-Romano nga panahon, yadtong mga may kasablagan ukon indi maayo ginabuyagyag, ukon ginahaboy pa gani sa suba. Ang mga lalaki ginatagaan sang bili labaw sang sa mga babayi; kon kaisa ang mga lapsag nga babayi ginapabay-an lang nga mapatay upud sa mga elemento. Kon kaisa ang ining ginpangbayaan nga mga lapsag “ginaluwas” para mapadaku kag mabaligya lang bilang mga ulipon.

Ang mga gintoton-an wala nakahangup sang ginatudlo ni Jesus sa Marcos 9 nahanungud sa pagbaton sang ginharian sang Dios nga kaangay sa isa ka bata (Mar. 9:33-37). Karon ginsabdong nila ang mga nagdala sang kabataan sa kay Jesus para pakamaayohon, ayhan nagahunahuna nga wala na Sia sang tion para sa kaangay sina ka simple nga hilimoon.

Nagsala sila. Naakig si Jesus. Sa bug-os nga tolon-an ni Marcos, si Jesus may pipila ka talalupangdon nga reaksyon sa katawohan, kag makahulugan nga ang isa sang Iya makusog nga reaksyon amo ang sa katawohan nga nagapapalayo sang kabataan halin sa Iya.

Ginapilit gid Niya nga ang mga gintoton-an indi magpugong sa kabataan. Ngaa? Tungud ang ginharian sang Dios ginapanag-iyahan nila, kag ang isa ka tawo dapat magbaton sini sa panimoot kag panan-aw sang isa ka bata—ayhan isa ka pagbase sa simple kag bug-os nga pagsalig sa Dios.

“Indi pagpahanuguti ang imo indi kaangay kay Cristo nga karakter nga magarepresentar sing sayop sa kay Jesus. Indi pagpapalayoa ang mga magamay halin sa Iya paagi sa imo pagkabugnaw kag pagkaparas. Indi maghatag sa ila sang rason sa pagbatyag nga ang langit indi maayo nga duug para sa ila kon didto ka. Indi magpamulong sang relihiyon bilang butang nga mabudlay hangpon sang kabataan, ukon maghulag nga daw wala sila ginapaabut nga magbaton kay Cristo sa ila pagkabata. Indi sila paghatagi sang sayop nga pamatyagan nga ang relihiyon ni Cristo relihiyon sang kadulum, kag nga sa pagpalapit sa Manluluwas dapat nila talikdan ang tanan nga makalipay sa kabuhi.”—Ellen G. White, _The Ministry of Healing_, pp. 43, 44.

`Paano mo mapahayag sing maayo si Jesus sa bisan ano nga sahi sang kabataan sa imo palibut?`