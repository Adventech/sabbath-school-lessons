---
title:  Komento ng Guro
date:   23/08/2024
---

### Bahin I: Kabilugan nga Panan-aw

Sadsaran nga Teksto: Marcos 10:15, 21, 22, 44, 45

Sentro Sang Pagtoon: Marcos 10

**Panugod**: Sa nauna nga mga kapitulo nga aton naton-an, si Marcos nagpahangup sang pinasahi nga konsiderasyon nga ginhatag ni Jesus sa Iya pagpangwali nahanungud sa ginharian sang Dios. Apang sa kapitulo 10, si Marcos nagapatalupangud sa epekto sang ginharian sang Dios sa tagiposoon sang katawohan nga nagbaton sang mga prinsipyo sini sa ila mga kabuhi. Si Marcos nagapakigbahin man kon paano man kita makaeksperiensya sang ginharian samtang nagahulat kita sa daku nga katumanan sini sa katapusan nga tion.

**Mga Tema Sang Leksyon**: Ang aton pagtoon sa sini nga semana magapatuhoy sa pamangkot kon paano kita makasulud sa ginharian sang Dios. Magatoon man kita sa mga panghangkat nga ginaatubang sang katawohan sa ila handum nga makasulud sa ginharian ukon sa pag-eksperiensya sang ginharian subong. Aton pagaton-an ang masunod nga tatlo ka punto:

1. Si Marcos nagalaragway nga ang katawohan nga gusto magsulud sa ginharian sang Dios dapat mag-angkon sang natural nga kinaiya sang gagmay nga kabataan.

2. Ang Dios nagatawag sa mga manggaranon, subong man sa mga imol, nga magsulud sa ginharian sang Dios.

3. Para maeksperiensiahan ang ginharian sang Dios subong, dapat naton huptan sa aton paminsaron ang pipila ka prinsipyo.

### Bahin II: Komentaryo

**Ang Ginharian Sang Dios kag ang Gagmay nga Kabataan**

Kaangay sa nauna nga mga kapitulo sang Ebanghelyo ni Marcos, ang topiko nahanungud sa ginharian sang Dios isa man ka sadsaran nga tema sa kapitulo 10. Apang, sa sini nga kapitulo, ang manunulat nagapamalandong sa isa ka kaangtanan nga kabalaka: Paano makasulud ang mga tawo sa ginharian sang Dios? Kon sayoron, daw ano kabudlay para sa katawohan ang paghimo sini? Si Marcos nagapahayag sang sini nga pamangkot pinaagi sa duha ka palamangkutanon: “Ano bala ang akon himoon agud mapanubli ko ang kabuhi nga walay katapusan?” (Mar. 10:17), kag “Niyan sin-o bala ang maluwas?” (Mar. 10:26). Ining duha ka pamangkot nagapabutyag sang pareho nga ideya kon sin-o ang makasulud sa ginharian sang Dios. Dugang pa, ang mga sabat sa pareho nga pamangkot nagapalig-on sa importansia nga ginhatag ni Jesus sa ginharian sang Dios sa Iya nga pagwali.

Para makasulud sa ginharian sang Dios, ang katawohan dapat magbaton sini kag magtoo sa sini nga may bug-os nga pagsalig kag pagtoo sang isa ka gamay nga bata. Ang Marcos 10:15 nagapat-ud sini, “Sa pagkamatuud, nagasiling ako sa inyo, ang bisan sin-o nga indi magbaton sang ginharian sang Dios subong sang bata nga diotay indi sia makasulud sini.” Ang mga ginikanan magauyon nga kon hatagan nila ang ila gagmay nga kabataan sang mga regalo, ang mga kabataan wala nagapamangkot kon ano ang ila dapat himoon agud mabaton ang mga regalo. Ang mga kabataan magadaho lang sang ila kamut kag kuhaon gilayon ang regalo. Nagahandum si Jesus nga makita ang pareho sini nga sahi sang pagkalangkag kag pagbaton sa mga tagiposoon sang Iya tagpalamati bangud sang ila sabat sa Iya mensahe nahanungud sa ginharian kag sa ginharian mismo. Ang Griego nga pinulongan daw nagasuporta sa sini nga ideya. Ang pulong nga ginbadbad bilang “magbaton” sa bersikulo nga yara sa ibabaw halin sa Griego nga pulong dechomai, nga buut silingon “sa pag-uyat sang isa ka butang,” “pagkahanda sa pagbaton sang inpormasyon kag pagkabig sini bilang matuud—sa pagbaton gilayon, sa pagbaton, sa pagtoo”; “sa pagbaton sang presensia sang isa ka persona nga mainabyanon, ‘sa pag-abiabi.’ ”—Johannes P. Louw and Eugene Albert Nida, Greek-English Lexicon of the New Testament: Based on Semantic Domains, tom. 2 (New York: United Bible Societies, 1989), pp. 220, 372, 453. Sa iban pa nga pinulongan, si Jesus nagsiling sa Iya mga gintoton-an, kaupud sang Iya mga auditor, nga kon gusto nila magsulud sa ginharian, kinahanglan nila nga magtoo sa ginharian, kinahanglan nila nga abiabihon ang ginharian, kag kinahanglan nila nga huptan ang ginharian nga may kapagsik sang isa ka gamay nga bata kon sia magabaton sang isa ka regalo. Sa malip-ot nga pulong, makasulud kita sa ginharian kon aton batonon ang maayong balita nahanungud sini. Kon toohan naton ang maayong balita, ginaangkon naton ang ginharian.

**Si Cristo Nagatawag sa mga Manggaranon, Subong man sa mga Imol, nga Magsulud sa Ginharian**

Ang istorya nahanungud sa manggaranon kag batan-on nga manugdumala nagasunod gilayon pagkatapos mapahayag ni Jesus ang Iya pagpakamaayo sa magagmay nga kabataan. Ang manggaranon kag batan-on nga pamatan-on mahimo nga upud sa katawohan nga nakasaksi sa kay Jesus nga nagkongkong sang kabataan kag nagpakamaayo sa ila. Karon si Jesus nagapamulong kon paano ang katawohan makasulud sa ginharian sang Dios. Siguro ang pamatan-on natandug sa kalooy ni Jesus sa mga bata, kag ang iya pamangkot halin sa tagiposoon nga natandug sa sina nga tion sang kalooy sang Manluluwas. Nga nabuyok kay Jesus, ang pamatan-on namangkot, “Manunudlo nga maayo, ano bala ang akon himoon agud mapanubli ko ang kabuhi nga walay katapusan?” (Marcos 10:17). Sa sini nga pamangkot, si Marcos nagaangot sang duha ka ideya: pagpanubli sang walay katubtuban nga kabuhi sa ginharian sang Dios. Sa mga bahin nga nagasunod sa kapitulo 10, si Jesus nagapresentar sang duha ka sablag nga ayhan makapugong ukon makabalabag sa mga tawo sa pag-eksperiensya kag pagsulud sa ginharian sang Dios. Halin sa sabat ni Jesus, aton maton-an nga ang pagsulud sa ginharian indi komplikado. Subong man, dapat makahibalo kita sang mga panghangkat ukon mga tugalbong nga puwede makasiod sa aton sa pagpanglakaton padulong sa ginharian. Ang una nga siod ginalakipan sang materyal nga mga pagkabutang.

Pagkatapos mabasa sang istorya bahin sa manggaranon kag batan-on nga manugdumala, natalupangdan naton nga ang manunubli sang ginharian sang Dios may isa ka malig-on nga ihibalo sang Iya kasogoan kag mga Kasulatan. Ang Dios nagahigugma sa mga nagasunod sang Iya mga pagtudlo. Apang ang pagkamatinumanon lamang indi pa sampat agud masiguro ang pagsulud sa ginharian sang Dios. Sa Marcos 10:21, 22, si Jesus nagakilala sang importante nga punto nga nagapabakod sa mga prinsipyo nga Iya ginpatudok sa senario upud ang gagmay nga kabataan. Si Marcos nagasulat bahin kay Jesus kag sa manggaranon kag batan-on nga manugdumala: “Kag si Jesus nga nagatolok sa iya naghigugma sa iya, kag nagsiling sa iya, ‘Isa ka butang ang nakulang sa imo; lakat ka, ibaligya ang pagkabutang mo, kag ihatag sa mga imol, kag may bahandi ka sa langit; kag kari, magsonod sa akon.’ Apang naholog ang iya nawung sa sining pulong, kag nagtaliwan sia nga masinulub-on; kay sia may dakong pagkabutang.” Palangga ni Jesus ang pamatan-on nga lalaki kag gin-apresyar ang iya katutum sa kasogoan sang Dios. Apang, ang pamatan-on wala nagtoo sa ginharian sang Dios kag tanan nga nalakip sa sini. Ang tawo lamang nga nagbaton kag nagtoo sa ginharian sang Dios ang sarang makasulud sa sini. Ang manggaranon kag batan-on nga pamatan-on wala nagtoo sa sini; ukon sa pinakagamay, indi sia gusto magtoo sa sini ukon magbaton sini.

Ang manggaranon kag batan-on nga pamatan-on, kaangay sa iban nga mga gintoton-an ni Jesus, nagpanghunahuna sa ginharian sang Dios sa dutan-on nga panan-aw, nga may manggad kag gahum bilang importante nga mga kaundan sini. Ang isa ka tawo makasiling nga ang manggaranon kag batan-on nga pamatan-on isa na ka pumuluyo sang “daku nga ginharian” sa sini nga duta; kon sayoron, ang ginharian sang mammon ukon manggad. “Kay sia may dakung pagkabutang” (Mar. 10:22). Apang bisan pa ang manggaranon kag batan-on nga pamatan-on nagtoo sa Kasulatan, indi sia handa nga magbulag sa “iya kaugalingon nga ginharian.” Ayhan mapahayag nga wala sia nagtoo nga ang ginharian sang Dios makahatag sa iya sang mas maayo pa nga kabuhi nga iya ginapangita. Ang isyu sa sini nga kasaysayan indi nahanungud sa moralidad sang manggad, kondi sa baylo sina, ang prayoridad nga mahatag sa Iya ginharian sadtong mga nagaangkon nga nagatoo kay Jesus. Sing makasulubo, tama kadamu nga tawo ang nagtukud sang dalagku nga mga ginharian sa sini nga kalibutan nga nagapugong sa ila halin sa pagtan-aw sa importansia sang ginharian sang Dios sa ila kabuhi. Bilang resulta, wala nila ginauna ang ginharian sang Dios.

Matuud man nga ang isa ka manggaranon nga lalaki ukon babayi indi na kinahanglan nga magsikway sang iya mga pagkabutang ukon pamilya agud mangin matuud nga sumulunod ni Jesus. Sa Iya paghinun-anon kay Pedro, “Si Jesus nagsiling, ‘Sa pagkamatuud, nagasiling ako sa inyo, walay tawo nga nagbiya sang balay ukon mga utud nga lalaki ukon mga utud nga babayi ukon iloy ukon amay ukon mga anak ukon mga duta, bangud sa akon kag sa maayong balita, kondi magabaton sia sing isa ka gatus ka pilo sa karon nga tion, sang mga balay kag mga utud nga lalaki kag mga utud nga babayi kag mga iloy kag mga anak kag mga duta, upud sang mga paghingabut, kag sa katuigan nga palaabuton kabuhi nga walay katapusan’ ” (Marcos 10:29, 30, ang pagtamud gindugang). Ang ginapahangup sa sini nga mga bersikulo isa ka radikal nga pagbag-o sang daan nga mga prayoridad sa kabuhi.

Ang importante nga isyu diri amo nga ang ginharian sang Dios dapat magapabilin sa tagiposoon sang tawo nga nagalabaw sang sa tagsa ka ginharian sa duta. Gani, si Marcos nagapahangup sang pagdumala sang Dios sa aton mga kabuhi. Kon ang Dios nagahari sa aton kabuhi, nagadumala Sia sa aton mga pagkabutang. Kon wala ina nagakatabo, ginapalayo naton ang aton kaugalingon halin sa ginharian sang Dios.

**Pag-eksperiensya Sang Ginharian Sang Dios**

Ang isyu na gindiskusyunan sa ibabaw nagapatuhoy sa daku nga upang sa pagsulud sa ginharian sang Dios: pag-una sa dutan-on nga mga pagkabutang labaw sang sa ginharian sang Dios. Ang aton sunod nga topiko bahin sa aton relasyon sa isa kag isa. Paano ang mga pumuluyo sa ginharian sang Dios magkabuhi sa komunidad upud sa isa kag isa? Ang ini nga topiko amo ang aton pagapatuhuyan.

Sa pagsugod, natalupangdan naton nga ang tinaga “sa tunga ninyo” napahangup sa sini nga bahin sang Marcos 10. Ang Marcos 10:31 nagaangot sa nahauna nga diskusyon nahanungud sa mga pagkabutang nga may kaangtanan sa relasyon. Si Jesus nagapahayag, “Apang madamung nahauna nga maolihi, kag mga olihi nga mahauna.” Kon sayoron, ang pagsulud sa ginharian sang Dios wala nabase sa tawohanon nga hirarkiya. Agud mapaathag ang ini nga punto, magaliso kita anay sa istorya ni Jesus kag sang Iya mga gintoton-an samtang nagapanglakaton sila padulong sa Jerusalem. Ang mga gintoton-an naghunahuna nga si Jesus magakadto sa Jerusalem agud tukuron ang Iya ginharian. Gani, ang duha sa ila nagpangabay sa Iya, “Itugut sa amon nga kami maglingkod sa imo himaya, ang isa sa imo too kag ang isa sa wala” (Mar. 10:37). Nakita mo bala nga ang mga gintoton-an wala namangkot nga makasulud sa ginharian? Sa baylo, nag-ayo sila nga makaangkon sang pinakamataas nga posisyon sa sini. Sa Iya sabat, si Jesus nagpaathag nga yadtong Iya mga sumulunod nga nagatinguha sa pagsulud sa Iya ginharian makabaton sang mga pagpakamaayo (Mar. 10:30) kag mga paghingabut sa sini nga kabuhi.

Sa Marcos 10:38-40, si Jesus nagpahangup liwat nga ang Iya ginharian nagalakip sa tagayan sang pag-antus, indi kabuhi sang pagkaginoo sa iban. Wala sang sayop sa paghandum sang pinakamataas sa bisan ano nga institusyon ukon organisasyon, lakip na sa komunidad sang iglesia. Apang, si Jesus nagpahangup kon paano ang ina nga pagpaninguha para sa pinakamaatas himoon. Sa Marcos 10:42-45, gindetalye Niya kon ano dapat ang husto nga panimoot sang mga lider sa komunidad. “Ang bisan sin-o sa inyo buut mangindaku mangin-alagad ninyo, kag ang bisan sin-o sa inyo buut mangin-nahauna mangin-ulipon sang tanan. Kay ang Anak sang tawo man wala magkari nga pag-alagdon kondi sa pag-alagad, kag sa paghatag sang iya kabuhi nga gawad sang madamu” (Marcos 10:43-45).

Kon sayoron, ang aton pagkapumuluyo sa ginharian sang Dios—ilabi na gid para sa sadtong yara sa nagapanguna nga mga posisyon—nagapahangup sang kabuhi nga nagasakripisyo kag nagaalagad sa baylo sang sa kabuhi nga nagadumala labaw sa iban. Si Jesus amo ang ehemplo nga dapat naton tinguhaan nga sundon.

### Bahin III: Aplikasyon sa Kabuhi

Ano ang buut silingon ni Jesus sang Sia nagsiling, “Daw ano kaiwat . . . ang pagsulud sa ginharian sang Dios!” (Mar. 10:24). Ang bersikulo wala nagasiling nga indi matigayon ang pagsulud sa ginharian sang Dios, kondi nga “mabudlay” lamang ang paghimo sini. Ngaa man? Ang isa ka posible nga rason amo nga ang tama ka manggaranon nga mga tawo ayhan indi makakita sang ila pagkakinahanglan sa Dios ukon sang kon ano ang mahimo Niya para sa ila.

Ang manunulat sang sini nga bahin sang Leksyon Para sa mga Manunudlo nakadumdum sang panahon nga nagaeskuwela pa sia sa kolehiyo kag may kahigayonan sa paghimo sang pagtoon sa Biblia sa isa ka manggaranon nga tawo. Isa ka adlaw sina, sang nagatoon sila sang leksyon, ang manggaranon nga tawo nagtolok diretso sa mga mata sang manunulat kag nagsiling, “Tama kaayo ang paghibalo sing dugang nahanungud sa Dios sang Biblia. Apang sa banta ko wala na ako nagakinahanglan sa Dios. Kon magkinahanglan man ako sang isa ka butang, malakat lang ako kag baklon ini. Amo lamang ini ang kahulugan sang kabuhi.”

Maangkon bala naton ang tanan sa kabuhi magluwas sa Dios? Ipaathag. May yara pa bala sang pipila ka butang sa kabuhi nga indi naton mabakal sang kuwarta? Ano ang mga ini?

May mga miyembro pa bala sa imo klase nga nakakilala sang tama ka manggaranon nga tawo ukon katawohan nga may posisyon bilang lider ukon prominente sa sosyodad? Kon may yara, paano ang mga miyembro sang imo klase makabulig sa sini nga katawohan nga magtoo nga ang ginharian sang Dios para man sa ila? Hupti sa imo panghunahuna nga wala sang tuman kabudlay para sa Ginoo. Sa tawohanon nga panan-aw, ang pagsulud sa ginharian sang Dios daw mabudlay, kon indi imposible, para sa pipila ka tawo. Apang dumduma ang mga pulong ni Jesus: “Sa mga tawo ini indi mahimo, apang indi sa Dios; kay sa Dios ang tanan nga butang mahimo” (Mar. 10:27).

` `