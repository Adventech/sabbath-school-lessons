---
title:  ‘Ano Bala ang Gusto Mo nga Himoon Ko sa Imo?’
date:   22/08/2024
---

`Basaha ang Marcos 10:46-52. Ano ang ginhimo ni Bartimeo sang paglabay ni Jesus?`

Tubtub sa sini nga bahin sa Ebanghelyo ni Marcos, luwas sa pila lamang, si Jesus nagasiling sa katawohan nga maghipos nahanungud sa Iya mga milagro kag nahanungud sa kon sin-o Sia. Sa sini nga hitabo, sang nagapagowa Sia sa Jerico, ang isa ka bulag nga tawo nga nagapakilimos sa higad sang dalan nagsugod sa pagsinggit sang nabatian niya nga si Jesus nga Nazaretnon ini, “Jesus, Anak ni David, kalooyi ako!” (Marcos 10:47). Sa pagbantay sang pagbugna/pagsekreto nga motibo sang tolon-an, ang kadam-an amo ang nagapanawagan para maghipos sang wala sila nangin madinalag-on sa pagpahipos sang magahud nga manugpakilimos.

Apang si Bartimeo indi mapunggan kag nagsinggit pa gid sing mas makusog, “Anak ni David, kalooyi ako!” (Mar. 10:48). Ang Iya mga pulong isa ka pagtuad sang pagtoo kay Jesus bilang Mesias kag pagsalig nga maayo Niya sia. Ang titulo nga “Anak ni David” sa panahon ni Jesus may duha ka konsepto nga naangot sa sini—ang pagpasag-uli sang isa ka hari sa trono sang Israel (ipaanggid sa Isa. 11; Jer. 23:5, 6; Jer. 33:15; Ezeq. 34:23, 24; Ezeq. 37:24; Miq. 5:2-4; Zac. 3:8; Zac. 6:12), kag nga ang ini nga persona mangin isa ka manug-ayo kag makatabug sang malaut nga espiritu.

Nagpundo si Jesus kag nagsiling sa ila nga tawgon ang bulag nga tawo. Sing talalupangdon, ang bulag nga tawo nagpilak sang iya kunop sang nagapalapit sia kay Jesus. Ang mga bulag nga tawo sa panahon ni Jesus amo ang pinakanubo sa sosyodad, upud sa mga balo kag mga ilo. Amo ini ang mga katawohan nga pigado gid katama kag yara sa matuud nga katalagman. Ang kunop nangin siguridad sang isa ka tawo. Ang pagbilin sini nagakahulugan nga may pagtoo sia nga si Jesus magaayo sa iya.

Wala sia ginpaslaw ni Jesus. Sa pagkamatuud, ang bisan sin-o nga magpalapit sa Iya para magpabulig sa maayong balita makabaton gid sini permi. Si Jesus namangkot sang pareho man nga pamangkot nga Iya ginpamangkot sa kay Santiago kag Juan sa Marcos 10:36, “Ano ang gusto mo nga himoon ko sa imo?” (Mar. 10:51). Sa wala sing pagduhaduha, ang bulag nga tawo nagpangayo nga makakita, kag insigida nga ginhatag ini ni Jesus. Ang bulag nga tawo nagsunod sa Iya sa dalanon.

Ang ini nga istorya amo ang pangtakop sang pagkagintoton-an nga bahin sa Marcos, nga nagaserbe bilang bookend ukon isa ka suporta sa isa pa nga istorya sang pag-ayo sa bulag nga tawo sa Marcos 8:22-26. Ang duha ka istorya nagalaragway kon paano nga ang pagkagintoton-an isa ka pagtan-aw sang kalibutan paagi sa bag-o nga panolokan, kon kaisa indi pa klaro sa una nga tion apang nagasunod permi sa kay Jesus sa dalanon nga Iya ginatuytuyan.

`Sa ano nga mga pamaagi nga ikaw kon kaisa nagasinggit, “Jesus, Anak ni David, kalooyi ako!” Ano ang natabo, kag ano ang imo naton-an halin sa sini nga eksperiensya?`