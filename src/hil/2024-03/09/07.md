---
title:  Dugang nga Pagtoon
date:   30/08/2024
---

Basaha ang sinulatan ni Ellen G. White, “A Doomed People,” “The Temple Cleansed Again,” kag “Controversy,” in _The Desire of Ages_, pp. 580–609.

“Ang pagpakamalaut ni Cristo sa kahoy nga ang Iya mismo gahum ang nagtuga nagasilbi nga pagpaandam sa tanan nga iglesia kag mga Cristohanon. Wala sang bisan sin-o ang makakabuhi sang kasogoan sang Dios nga wala nagapangabudlay para sa iban. Apang madamu ang wala ginakabuhi ang pagkamaloloy-on kag pagkadimakagod ni Cristo. Ang iban nga nagahunahuna nga sila maayo nga mga Cristohanon wala nakahangup kon ano ang nalakip sa pag-alagad sa Ginoo. Sila nagaplano kag nagatoon sa paglipay sang ila kaugalingon. Sila nagabuhat lamang para sa kaugalingon nga katuyoan. Ang tinoon bilidhon lamang sa ila kon may makuha sila para sa ila kaugalingon. Sa tanan nga hilikuton sa ila kabuhi amo ini ang ila handum. Indi para sa iban kondi para sa ila kaugalingon sila nagapangabudlay. Ang Dios nagtuga sa ila sa pagkabuhi sa kalibutan sa diin ang indi makagod nga pag-alagad ang ginakinahanglan. Iya gintuga sila agud sa pagbulig sa ila isigkatawo sa tanan nga pamaagi. Apang ang kaugalingon tuman ka daku nga indi na nila makita ang iban pa. Wala sila labut sa katawohan. Yadtong nagakabuhi para sa kaugalingon kaangay sang kahoy nga higuera, nga ginapakita ang tanan nga pagpakunokuno apang wala sing bunga. Ila ginabantayan ang pagsimba, apang wala sang paghinulsul ukon pagtoo. Ila ginatahud ang kasogoan sang Dios, apang kulang ang pagtuman. Sila nagapamulong, apang wala nagabuhat. Sa pagpamulong sa kahoy sang higuera si Cristo nagpakita kon daw ano Sia kaakig sa walay pulus nga pagpakunokuno. Sia nagabantala nga ang hayag nga makasasala mas maayo pa sangsa isa nga nagapangangkon nga nagaalagad sa Ginoo, apang wala sing bunga para sa Iya kahimayaan.”—Ellen G. White, _The Desire of Ages_, p. 584.

**Mga Pamangkot nga Pagadiskusyunan**:

`Talupangda ang kahulugan sang pagtinlo ni Cristo sa templo. Paano ang ini nga prinsipyo mahimo sa aton iglesia karon? Paano ang subong nga pagtinlo matuman?`

`Sa bug-os nga mga Ebanghelyo, sing balikbalik, si Jesus nagapatuhoy sa Kasulatan kag kon paano sila matuman. Ano ang ginatudlo sini nahanungud sa kon ano ka importante sila sa kabuhi sang pagtoo? Ngaa sing hugot gid aton isikway ang bisan ano nga pagtinguha sa pagpakaubos sa awtoridad sang Kasulatan, ilabi na ang panghunahuna nga ang Kasulatan amo lamang ang opinyon sang tawo nahanungud sa Dios, kon sin-o ang Dios, kag kon paano Sia nagapanghikot?`

`Diin ang nagakaigo nga kaangtanan sa tunga sang simbahan kag estado? Paano ang pagtudlo ni Jesus sa Marcos 12:13-17 makagiya sa sini nga pagdiskusyon?`

`Tan-awa ang mga teksto nga nagapatuhoy sa pagkabanhaw. Ngaa ang ini nga kamatooran tuman ka importante sa aton nga pagtoo, ilabi na sa pagtalupangud sa kahimtangan sang kamatayon?`