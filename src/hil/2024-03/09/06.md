---
title:  Ang Pinakadaku sa Kasogoan
date:   29/08/2024
---

`Basaha ang Marcos 12:28-34. Ano nga madalum nga pamangkot ang ginpamangkot sang escriba, kag ano ang duha ka pagsabat nga ginhatag ni Jesus?`

Sa Ebanghelyo ni Marcos tubtub sa sini nga punto, ang kalabanan sang relihiyoso nga mga lider, luwas sa pila lamang, may pagdumili kay Jesus. Amo gid ini ang kamatooran ilabi na sa Jerusalem, sa diin si Jesus nagpangatubang sa pagdumalahan sa pagsimba sa templo—nga amo ang sentro sang Judaismo. Gani, para ang isa ka escriba magapamati sa mga pagbinaisay kag apresyahon ang mga sabat ni Jesus nagapakita sang kabunayag kag kaisug sa pag-atubang sang mga pagdumot batok kay Jesus. Mas mahapos nalang kuntani ang pag-atras kag paglan-taw lamang, bisan pa man nga ang isa nalooy kay Jesus. Apang ang ini nga tawo wala naghimo sina.

Ang escriba nagderetso sa sentro sang relihiyon sa iya pamangkot kon ano nga sogo ang pinakaimportante. Si Jesus nagsabat nga may kasimple kag kaathag, nga nagkutlo sang Shema, ang pagtuad sang pagtoo sang Judaismo halin sa Deuteronomio 6:4, 5. Ang pinakadaku nga sogo, siling ni Jesus, amo ang paghigugma sa Dios sa imo bug-os nga tagiposoon, kalag, hunahuna, kag kusog, buut sayoron, ang kabug-usan kon sin-o ikaw. Si Jesus nagahatag sa escriba sang paaman pinaagi sa pagsaysay sang ikaduha nga pinakaimportante nga kasogoan, nga nagakutlo halin sa Daan nga Katipan, sa sini nga tion sa Leviticus 19:18, sa paghigugma sa imo isigkatawo subong sang imo kaugalingon.

Kon kaisa ang katawohan nagakatingala kon paano masogo ang paghigugma. Ang kultura nga konteksto sang sogo sa Deuteronomio nagabulig sa pagpaathag. Ang lenguahe halin sa dumaan nga mga kasugtanan sa tunga sang duha ka partido, kag ang pulong para sa “gugma” nagapatuhoy sa pagkatampad sa mga kinahanglanon sa mga kasugtanan, kag sing matutum ginatuman ini. Gani, samtang wala ginapanginwala ang konsepto sang madalum nga pagbatyag sa tunga sang duha ka partido, ini mas nagatalupangud sa mga binuhatan nga nagapahayag sang amo nga pagkatampad.

Ang escriba tampad kag nakita ang kaathag kag pagkasimple sang sabat kag pamulong ni Jesus. Makita ang mga pagkurisong sang relihiyoso nga mga lider tungud ang tampad nga escriba nagpamatuud sang sabat Jesus, butang nga wala sang luyag nga maghimo. Si Jesus nagapalig-on man sa escriba tungud sang iya tampad nga sabat, sa pagsiling nga sia indi malayo sa ginharian sang Dios. Ang indi malayo wala nagakahulugan nga yara sa sulud. Ang kinahanglan pa mahibaloan sang escriba amo ang pagkilala kon sin-o si Jesus kag magsunod sa Iya, isa ka sunod nga tikang sa pagpanglakaton sa pagtoo.

`Paano naton maton-an ang paghigugma sa Dios kag ang paghigugma sa iban subong sang aton kaugalingon? Ngaa ang krus amo ang yabi sa pagtuman sang sini nga mga sogo?`