---
title:  Mga Pagbinaisay sa Jerusalem
date:   24/08/2024
---

### Basaha Para sa Pagtoon Sini nga Semana
Mar. 11; 1 Hari 1:32-48; Zac. 9:9, 10; Isa. 56:7; Jer. 7:11; Mar. 12:1-34.

> <p>Salauluhon nga Teksto</p>
> “Kag kon kamo nagatindug nga nagapangamuyo, patawara ninyo, kon may butang kamo batok sa bisan kay sin-o; agud nga ang inyo Amay sa langit magapatawad man sa inyo sang inyo mga paglapas” (Marcos 11:25).

Lima ka sunodsunod nga pagbinaisay sa tunga ni Jesus kag sang relihiyoso nga mga lider ang nasulat sa Marcos 2 kag 3 (tan-awa ang leksyon 3). Sa sini nga semana nga leksyon, sang si Jesus nag-abut sa Jerusalem, may yara anum ka sunodsunod nga pagbinaisay sa relihiyoso nga mga lider. Ang duha ka pagbinaisay daw kaangay sang mga bookend sa ginsuguran kag katapusan sang kalibutanon nga pagministerio ni Jesus. Ang kada isa nagapatuhoy sa importante nga mga bahin sang Cristohanon nga pagkabuhi. Ang mga pagtudlo ni Jesus, bisan pa man sa sining pagbinaisay, makabulig sa pagtuytuy sa mga tumuloo sa sadsaran nga mga problema sang pagtoo kag sa praktikal nga mga bahin sang kabuhi.

Ang relihiyoso nga mga lider nagkari sa pag-atubang, sa pagbais, kag sa pagpierde kay Jesus, apang wala gid sila nangin madinalag-on. Ang kabahin sa sining pagtoon magalakip sa pag-usisa kon ano ang nagadul-ong sa tawo sa pagpamatok sa Dios kag pagbinagbinag kon ano ang mahimo sang mga Cristohanon sa pagdula sang mga pagpasulabi kag makahambal sa mga tagiposoon sang mga nagadumili sa pagpanawag sang Espiritu.

Sa Marcos 11 ang pagpangabudlay ni Jesus pagahimoon didto sa Jerusalem para sa Pascua (Marso-Abril). Ang Marcos 11-16 nagalikup sang sobra isa ka semana; ang istorya maathag nga naghinay. Ang nahauna nga napulo ka kapitulo natuptupan sa indi magkulang sa tatlo kag tunga ka tuig. Ang ini nga pagtuptup sang mga hitabo nagatudlo sa pagkaimportante sang katapusan nga mga hitabo sa kasaysayan.

_*Ton-i ang leksyon sang sini nga semana sa pag-aman sa Adlaw nga Inugpahuway, Agusto 31._