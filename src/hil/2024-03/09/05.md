---
title:  Dutan-on nga mga Katungdanan kag Langitnon nga mga Resulta
date:   28/08/2024
---

`Basaha ang Marcos 12:13-27. Ano ang nagakatabo diri, kag ano nga mga kamatooran ang ginatudlo ni Jesus?`

Ang relihiyoso nga mga lider nagatinguha sa pagdakup kay Jesus sa butang nga ila magamit sa pagtagudili sa Iya, sa Romanhon nga gobernador man ukon sa katawohan. Sa sini nga pagbaisay, ang pamangkot amo ang nahanungud sa pagbayad sang mga buhis. Sa sini nga tion kag lugar, ang pagdumili sa pagbayad sang buhis ginakabig nga rebelyon batok sa Romanhon nga gobierno, isa ka seryoso nga pagsupak.

Ang sabat ni Jesus nga ihatag kay Cesar ang para kay Cesar kag sa Dios ang Iya sang Dios naghatag naman sang kahigayonan nga makapalayo Sia sa ila siod apang naghatag sang makahulugan nga pagtudlo sa katungdanan sang tumuloo sa gobierno. “Iya ginbantala nga tungud sila nagakabuhi sa idalum sang pagpangapin sang Romanhon nga gahum, sila magahatag sa sina nga gahum sang suporta nga ila ginaangkon, basta wala ini nagapakigbatok sa mataas nga katungdanan. Apang samtang madaiton nga nagasunod sa mga layi sang duta, sila man sa tanan nga tion magahatag sang una nila nga pagkatampad sa Dios”—Ellen. G. White, _The Desire of Ages_, p. 602.

Ang masunod amo ang pagpamangkot nahanungud sa pagkabanhaw sang patay. Ang mga Saduceo grupo sang mga sacerdote nga nagbaton lamang sang lima ka libro ni Moises bilang Kasulatan. Wala sila nagtoo sa pagkabanhaw sang patay. Ang istorya nga ila ginapahayag kay Jesus ayhan ginhaumhaum lang. Ini naglakip sang pito ka mag-utud nga lalaki kag isa ka babayi. Sono sa libro ni Moses, agud mabilin ang propidad sa pamilya, kon ang lalaki mapatay nga wala sing mga anak nga lalaki, ang iya utud amo ang magpangasawa sa balo, kag ang bata sa sina nga pag-asawahay mangin legal nga anak sang yadtong namatay (Deut. 25:5-10).

Sa pagtinguha sa pagwala sang pagtolon-an nahanungud sang pagkabanhaw, ang mga Saduceo nagpatuhoy sa moral nga palaligban sa kon sin-o asawa ang amo nga babayi sa tion sang pagkabanhaw. Si Jesus nagsabat sang ila argumento sa duha ka pamaagi, nga nagapatuhoy sa Kasulatan kag sa gahum sang Dios. Una, Iya ginapahayag ang gahum sang Dios sa pagkabanhaw kag nagapaathag nga wala na sang pag-asawahay sa langit. Niyan Iya ginpangapinan ang pagtolon-an sang pagkabanhaw pinaagi sa paggamit sang Exodus 3:1-22, sa diin ang Dios nagapaathag nga Sia amo ang Dios ni Abraham, ni Isaac, kag ni Jacob. Si Jesus nagapahangup nga ini nagakahulugan nga sila pagabanhawon; sila indi magapabilin nga minatay kon ang Dios amo ang Dios ni Abraham, Isaac, kag Jacob, nga sa karon, mga minatay.

`Kon may magapamangkot sa imo, “Nakahibalo ka bala sa gahum sang Dios”? ano ang imo sabat, kag ngaa?`