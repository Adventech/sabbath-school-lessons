---
title:  Ang Ginpakamalaut nga Kahoy kag ang Natinloan nga Templo
date:   26/08/2024
---

`Basaha ang Marcos 11:12-26. Ano ang kahulugan sang mga hitabo nga ginpakita diri?`

Sa kaagahon, halin sa Betany, mga duha ka milya (1.6 ka kilometro) halin sa Jerusalem, si Jesus nagutum. Sa pagkakita sang higuera nga kahoy nga puno sang dahon, nagkadto Sia sa pagtan-aw kon may mga prutas na. Ang ini nga binuhatan indi makabig nga pagpangawat, kay tungud sono sa Daan nga Katipan nga kasogoan, ang isa makakaon sang pagkaon nga halin sa katupad nga talamnan para sa pagdula sang kagutum (Lev. 19:9, Lev. 23:22, Deut. 23:25). Apang wala Sia may nakita nga prutas kag nagsiling sa kahoy, “Wala na sing tawo nga magakaon liwat sang bunga mo” (Marcos 11:14). Ini tuman ka tumalagsahon nga binuhatan ni Jesus, apang ang nagsunod mas tuman ka talalupangdon.

Ang masunod nga natabo ayhan natabo sa Korte sang mga Gentil, sa diin may baligyaanay sang mga halad (bag-o lang ginsugdan ni Caiafas). Si Jesus nagpahalin sang tanan nga manugbaligya sa mga luwang sang templo agud may kalinong sa pagsimba. Ang Iya ginhimo talankod nga insulto sa mga nagadumala sang templo.

Si Jesus nag-angot sang duha ka dinalan sa Daan nga Katipan bilang isa ka matigdas nga pagsabdong sang indi balaan nga pagtililipon. Iya ginapamilit nga ang templo isa ka balay sang pagpangamuyo sang tanan nga katawohan (Isa. 56:7), lakip ang mga Gentil. Niyan Sia nagsiling nga ang mga lider naghimo sa templo nga lungib sang mga kawatan (Jer. 7:11). Gani, sa katapusan sining makatilingala nga adlaw, si Jesus nagbiya sang siyudad kaupud ang Iya mga gintoton-an (Mar. 11:19).

Pagkaaga, sa pagbalik sa siyudad (tan-awa ang Marcos 11:20-26), ang mga gintoton-an natingala sa pagkakita nga ang kahoy sang higuera nalaya halin sa iya gamut. Si Jesus nagatudlo sang leksyon nahanungud sa pagpangamuyo kag pagpatawad sa Iya pagpaathag sa natabo. Ano ang kahulugan sini tanan?

Ining duha ka istorya amo ang ikaapat nga Sandwich Story sa Marcos (tan-awa ang leksyon 3). Sa amo nga mga istorya, ang makahalam-utan nga mga drama ang nagakahitabo nga may kaangay nga mga kinaiya nga nagahimo sang nagkabaliktad nga binuhatan, ukon lainlain nga mga kinaiya apang kaangay nga mga binuhatan. Sa sini nga istorya ang higuera nga kahoy kag ang templo nagatindug nga kaangay. Si Jesus nagpakamalaut sa kahoy apang nagtinlo sa templo, nagapamatok nga mga binuhatan. Apang ang kahalam-utan amo nga ang relihiyoso nga mga lider sa karon magaplano sa pagpatay kay Jesus, kag ang ina nga binuhatan magatapus sang pagkaimportante sang mga pag-alagdan sa templo, nga natuman kay Jesus.

`Ano nga mga butang sa imo kabuhi ang luyag mo nga pagatinloan ni Cristo? Paano ini matuman?`