---
title:  Ang Madinalag-on nga Pagsulud
date:   25/08/2024
---

`Basaha ang Marcos 11:1-11 kag Zacarias 9:9, 10. Ano ang nagakatabo diri?`

Katunga sang sini nga istorya nagalakip kay Jesus nga nagapadala sang duha ka gintoton-an sa malapit nga barangay sa pagkuha sang asno para may sakyan Sia pakadto sa Jerusalem. Ngaa madamu gid nga tinion ang nauyang sa sini nga kapitulo?

May yara duha ka sabat. Una, ini nagapakita sang matagnaon nga mga gahum ni Jesus, nga nagapalig-on sa dignidad sang Iya pag-abut kag nagapaangot sa kabubut-on sang Dios. Ikaduha, ang ining bahin sa istorya naangot sa Zacarias 9:9, 10, nga nagatudlo sang hari nga nagasakay sa asno pakadto sa Jerusalem. Ini man nagapatalupangud sang pag-abut ni Salomon sa Jerusalem sakay sa asno (1 Hari 1:32-48), sang si Adonias nagtinguha sa pag-agaw sang trono, kag si David nagmando nga si Salomon sa gilayon pagakoronahan bilang hari.

“Lima ka gatus ka tuig sa wala pa ang pagkatawo ni Cristo, ang manalagna nga si Zacarias nagtagna sang pag-abut sang Hari sa Israel. Ang ini nga tagna natuman na karon. Sia nga nagsikway sang madugay nga panahon sang halangdon nga mga dungug karon nag-abut sa Jerusalem bilang ang ginsaad nga manunubli sang trono ni David.”—Ellen G. White, _The Desire of Ages_, p. 569.

Ang Jerusalem duug nga bulubakolod, nga may kataason nga 2,400 ka tapak (740 metros). Sa tinion ni Jesus ang kadamuon sang pumuluyo mga 40,000-50, 000, apang ini nagdamu sang Pascua. Ang siyudad mga 250 ka akre (101.171 ektarya), apang ang templo nagakuha sang 37 (14.973 ektarya) sang sina nga akre. Ang matahum nga templo amo ang makita gid dayon sa siyudad.

Si Jesus nag-abut halin sa katundan, nagpanaug halin sa bukid sang mga Olivo kag magaagi sa Bulawanon nga Gawang pakadto sa Templo (subong nasirado na gamit ang mga tisa). Ang bug-os nga siyudad nasugyot sang Iya nga pag-abut, ang tagsatagsa nakahibalo sang kahulugan sang Iya ginhimo. Ang kadam-an nga nag-upud kay Jesus nagsinggit sang hosanna, pulong nga sa orihinal nagakahulugan “luwasa karon,” apang sang olihi nagakahulugan “pagdayaw sa Ginoo.”

Ang tion sang paglikum, nga ginpilit ni Jesus sa bug-os nga kasulatan sang Marcos, natapos na. Karon si Jesus hayag nga nagsulud sa Jerusalem gamit ang kilala nga harianon nga simbolo. Sia nagsulud sa templo, apang tungud kay madalum na ang adlaw, Sia lamang nagtan-aw sa palibut kag nagpahuway kaupud sang mga gintoton-an sa Betany. Ang matabo kuntani nga kagamo ukon pagrebelde natapos sa isa ka malinong nga pagpahuway. Apang ang masunod nga adlaw mangin lain.

`Ang pagasakay sa asno nagadul-ong sa ideya sang pagkamapainubuson. Ngaa importante ini nga kinaiya, ilabi na gid sa mga Cristohanon? Ano bala ang aton ikabugal sa bulig sang krus?`