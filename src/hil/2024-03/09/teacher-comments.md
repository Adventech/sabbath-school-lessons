---
title:  Komento ng Guro
date:   30/08/2024
---

### Bahin I: Kabilugan nga Panan-aw

Sadsaran nga mga Teksto: Marcos 11:15, 17; Marcos 12:7

Sentro Sang Pagtoon: Marcos 11, 12.

**Panugod**: Ang libro sang Marcos amo ang pinakalip-ot sa apat ka libro sang Ebanghelyo sa pagsaysay sang kabuhi ni Jesus. Tubtub sa Marcos 9, ang manunulat nagasugid sang mga ministerio ni Jesus sa Iya kaugalingon nga rehiyon sang Galilea. Sugod sa Marcos 10, ugaling, ang pagsaysay nagabaylo sa pagministerio ni Jesus sa Judea, ilabi na sa Jerusalem.

Sang nagapadulong sa daku nga siyudad, si Jesus nagapahayag sa Iya mga gintoton-an sang Iya misyon nga mahitabo didto. Ang kapitulo wala lamang nagasugid sang pagbaylo sang lugar sa pagministerio ni Jesus apang nagasaysay man sa bumalasa sa katapusan nga bahin sang pagministerio ni Jesus kag ang Iya kabuhi sa kalibutan.

**Mga Tema Sang Leksyon**: Sa sining semana nga pagtoon aton talupangdon ang importante nga mga hitabo sa kabuhi ni Jesus nga natabo sa Jerusalem, ilabi na ang nahanungud sa templo:

Ang pahibalo sang pag-antus ni Cristo nga may kaangtanan sa Iya kamatayon.

Ang pagpanglakaton ni Jesus sa siyudad sang Jerusalem, walay sapayan sang ginsaysay sa Marcos, sa kapitulo 10, sang pagpanglakaton ni Jesus sa Judea. Ang kapitulo 11 nagapahayag sang makahulugan nga pag-abut ni Jesus sa amo nga siyudad.

Ang binuhatan ni Jesus sa Jerusalem kag sa templo, amo ang sentro sang madamu nga diskusyon sa Marcos 11 kag 12.

### Bahin II: Komentaryo

**Ang Pagpahibalo Sang Pag-antus**

Sugod sa Marcos 8, si Jesus sing maathag nagabantala sang Iya nagahilapit nga pag-antus sa krus. “Kag nagsugud sia sa pagpanudlo sa ila nga ang Anak sang tawo dapat mag-antus sing madamu nga butang, kag isikway sang mga tigulang kag sang puno nga mga sacerdote kag sang mga escriba, kag patyon, kag sa tapus ang tatlo ka adlaw mabanhaw” (Mar. 8:31). Sa masunod nga kapitulo, si Jesus nagapahayag sang palaabuton nga mga hitabo sang Iya kamatayon: “Ang Anak sang tawo itugyan sa kamut sang mga tawo, kag patyon nila sia; kag kon mapatay na sia, sa tapus ang tatlo ka adlaw mabanhaw sia” (Mar. 9:31). Si Jesus nakahibalo nga ang Iya pagpanglakaton sa Jerusalem amo ang dalan sang pag-antus kag kamatayon. Apang Sia nagpadayon sa pagkadto didto tungud ang Iya misyon amo ang kamatayon sa krus agud maluwas ang katawohan.

Sing makasulubo, ang mga gintoton-an ni Jesus wala makahangup sang Iya mga pulong nahanungud sa Iya misyon bilang isa ka katumanan sang tagna. Ang mga gintoton-an nagahunahuna nga si Jesus magatukud sang isa ka dutan-on nga ginharian sa ila nga tinion. Sa sini nga rason, ila ginaistoryahan ang posible nga mga pribilehiyo kag mga posisyon nga ila makuha sa sini nga ginharian. Si Lucas, sa iya Ebanghelyo, nagasaysay sang indi pagkahim-us sang mga gintoton-an matapos nga ang kamatayon ni Jesus nagdul-ong sang pagkaluya sa ila mga handum kag mga ambisyon. “Apang naglaum kami nga sia amo ang matubus sang Israel. Hoo, kag labut pa sini tanan, karon ikatlo na nga adlaw kutub sang pagkahanabu sini” (Luc. 24:21), ang siling sang isa sa ila. Gani, bisan ginsunod sang mga katawohan, si Jesus nagapanglakaton nga isahanon. Sia lamang ang nakahangup sang bug-os nga kahulugan sang tagsa Niya ka mga binuhatan. Subong nga si Isaias nagpahayag na sini ginatos ka tuig ang nagligad: “Naglinas ako nga isa lamang sa linasan sang alak, kag gikan sa mga tawo wala sing tawo nga nag-upud sa akon” (Isaias 63:3).

**Si Jesus Nagakadto sa Siyudad Sang Jerusalem**

Ang bantug nga siyudad sang Jerusalem nagabaton sa Mesias nga wala sing daku nga pagtililipon sa bahin sang relihiyoso nga mga lider kag sang mainalamon nga katawohan sang pungsud. Si Jesus nagaabut nga nagasakay sa tinday nga asno. Wala Sia ginakilala bilang isa ka hari sang mga nagatan-aw pinaagi sa Iya gowa nga panagway. Ang iban, mahimo ang mga gintoton-an, nagakalipay sa pagpahibalo nahanungud sa pag-abut sang ginharian. “Kag ang mga nag-una kag ang mga nagsunod nagsinggit, ‘Hosanna! Pagdayawon ang nagkari sa ngalan sang Ginoo!’ ” (Mar. 11:9, 10).

Ang sunod nga bahin sang pagsaysay sa Marcos sa kapitulo 11 nasentro sa templo—ang sentro sang relihiyoso nga mga seremonya sa bug-os nga pungsud sang Israel—kag ang iya mga pagsimba. Sa panan-aw ni Jesus, ang katuyoan sa diin ang templo gintukud ginkalimutan na. Si Ellen G. White nagapaathag sa sini nga mga pulong: “Yadto nga pagsimba gintukud ni Cristo mismo. Ang kada bahin sini nagasimbolo sa Iya; kag ini sang una puno sang kapagsik kag espirituhanon nga katahum. Apang nadula sang Judio ang ila espirituhanon nga pagkabuhi tungud sa ila nga mga seremonya, kag naghupot sa ila patay nga mga pag-alagad. Sila nagsalig sa mga paghalad kag mga pagsulundan sa baylo nga magsalig sa Iya nga amo ang ginatudlo sini. Agud mapun-an ang duug nga nawala sa ila, ang mga sacerdote kag mga manunudlo nagdugang sang mga ginakinahanglan sa ila kinabubut-on; kag sang nangin dugang ka estrikto ini, mas nagabuhin ang gugma nga ila ginapakita sa Dios. Ila gintumbasan ang ila pagkabalaan sa kadamuon sang ila mga seremonya, samtang ang ila tagiposoon napun-an sang bugal kag pagkasalimpapaw.”—_The Desire of Ages_, p. 29.

**Si Jesus kag ang Templo**

Ang Marcos nagasaysay sa aton, “Kag si Jesus nagsulud sa Jerusalem, kag sa templo; kag sang nakatolok sia sa tanan nga butang sa palibut, kay hapon na, naggowa sia pa Betania kaupud ang napulog duha” (Mar. 11:11). Sa masunod nga adlaw, sa Iya nga pagbalik sa templo, ang Iya kaakig indi mapunggan. “Kag nag-abut sila sa Jerusalem. Kag nagsulud sia sa templo kag nagsugud sia sa pagsobol sang mga nagbaligya kag sang mga nagbakal sa templo, kag ginpamaliskad niya ang mga latok sang mga manugbaylo sang cuarta kag ang mga lingkoran sang mga nagbaligya sing mga salampati” (Mar. 11:15).

Niyan, nga nagakutlo sa Kasulatan, si Jesus nagapakamalaut sa ila: “Wala bala masulat, ‘Ang akon balay tawgon nga balay nga palangamuyoan sa tanan nga kapungsuran’? Apang ginhimo ninyo ini nga lungib sang mga buyong” (Mar. 11:17). Sa wala sing duhaduha si Jesus tama kaakig tungud sa madayaon nga mga patikang nga ila ginhimo sa palibot sang templo. Si Ellen G. White may komento sini: “Ang mga manugbaligya nagapatong sang mataas nga presyo sa mga sapat nga ginabaligya, kag ginatunga nila ang ila nga kita sa mga sacerdote kag mga manugdumala, kag niyan nagpamanggaranon sang ila kaugalingon sa kahalitan sang katawohan.”—_The Desire of Ages_, p. 155.

Sa amo man nga tion, nakahibalo kita nga ang “tagsa ka Israelinhon nga lalaki ginalauman sa pagbayad sang tunga ka sicla bilang buhis sa isa ka tuig. . . . Ang mga pagbaisay nahanungud sa kon ano ang ginhimo sang mga manugdumala sang templo sa sobra nga kuwarta nagapahayag nga ang mga paggasto sini indi maathag.”—David Instone-Brewer, “Temple and Priesthood,” sa The World of the New Testament: Cultural, Social, and Historical Contexts, eds. Joel B. Green and Lee Martin McDonald (Grand Rapids, MI: Baker Academic, 2013), pp. 203, 204.

Ang Marcos 11:18, nagasentro sa iya mga bumalasa sa mga sacerdote, sa mga lider sang pagserbisyo sa templo, mga escriba, kag kon “paano sila nagsugod sa pagpangita sang pamaagi nga patyon si Jesus.” Daw ano ka makasulubo nga ang relihiyoso nga mga lider ang nagsugod sang kamatayon ni Jesus. Sang ginsabdong sang Manluluwas, “ila kuntani gintadlong ang mga pag-abuso sa luwang sang templo.”—Ellen G. White, _The Desire of Ages_, pp. 156, 157. Sa baylo nga magpamati sa mensahe ni Jesus, ang relihiyoso nga mga lider luyag nga mawala ang ginpadala. Si Ellen White nagasulat man, “Ang mga sacerdote mismo nga nagministerio sa templo nawala na ang ila panan-aw sa kahulugan sang serbisyo nga ila ginhimo. Sila nag-untat na sa pagtan-aw labaw sa mga simbolo sang mga butang nga ginatuhoy. Sa pagpresentar sining mga paghalad sila nahimo lamang nga mga artista sa drama. Ang mga pagsulundan nga ginmando sang Dios mismo ginhimo nga pamaagi sa pagbulag sa hunahuna kag pagpatig-a sang tagiposoon. Ang Dios wala na sang mahimo sa tawo sa sini nga mga pamaagi. Ang bug-os nga sistema kinahanglan nga mawala.”—_The Desire of Ages_, p. 36.

Sa masunod nga adlaw, si Jesus nagsulud liwat sa templo (Mar. 11:27). Kag sa liwat, nagpalapit ang puno nga mga sacerdote, mga escriba, kag mga tigulang sa pagpakigbais sa Iya. Kag ila ginpamangkot si Jesus nahanungud sang Iya nga pagdumala, “Tungud sa ano bala nga pagbulut-an nagahimo ka sining mga butang, ukon sin-o bala ang naghatag sa imo sining pagbulut-an sa paghimo sa ila?” (Mar. 11:28). Bilang sabat, ginsabat ni Jesus ang ila pamangkot sang isa man ka pamangkot kag naglikaw sa paghatag sa ila sing direkta nga sabat. Sa pagkamatuud, nasabat na ni Jesus ang ini nga pamangkot sang nagligad pa, apang wala gid sang pagbag-o nga natabo sa kinaiya sang mga lider sang Israel sugod sadtong tion. Dugang pa, si Jesus nakahibalo sang ila tinutuyo sa pagpamangkot: luyag lang nila nga dakpon Sia sa baylo nga maghinulsul sa ila bugal kag pagkatig-a sang tagiposoon. Maathag nga pinaagi sa Iya mga pagtudlo ila nakita ang langitnon nga kinaiya ni Jesus: “Kag sang nag-abut sila nagsiling sila sa iya, “Manunudlo, nahibaloan namon nga ikaw maminatud-on, kag wala nagapasulabi sa bisan kay sin-o; kay wala ka nagatamud sang pagkahimtang sang mga tawo, kondi matuud gid nga nagatudlo ka sang dalanon sang Dios. Tugut bala ang paghatag sing buhis kay Cesar, ukon indi?” (Mar. 12:14).

Sa iban naman nga bahin, ang relihiyoso nga mga lider nagpamangkot kay Jesus agud lang nga sia madakpan, subong sang ginpakita sa Marcos 12:13: “Kag ginpakadto nila sa iya ang pila sang mga Fariseo kag sang mga Herodianhon, agud madakup nila sia sa hambalanon.” Ang relihiyoso nga mga lider “naghimulat sa pagdakup sa Iya” (Mar. 12:12).

Sa paanggid sang ulubasan (Mar. 12:1-11), si Jesus nagapakita sang pagkaathag sang malain nga plano sang relihiyoso nga mga lider sa pagkuha sang Iya kabuhi sa malapit nga palaabuton. Si Cristo nagapamatuud sang ila pagkamalimbungon sa paanggid sa sini nga mga pulong: “Kag gindakup nila sia kag ginpatay sia, kag ginpahabog sia sa gowa sang ulubasan” (Mar. 12:8). Ugaling, nga may pagtan-aw sa aton nga pagdiskusyon nahanungud sa templo, ang mas makahulugan nga mga pulong ni Jesus amo ang makita sa bersikulo 9. Sa sini nga teksto, si Jesus nagapaathag kon ano ang matabo sono sa plano sang kaluwasan sang Dios: “Busa ano bala ang himoon sang agalon sang ulubasan? Magakari sia kag magalaglag sang mga mangunguma, kag ihatag ang ulubasan sa iban” (Mar. 12:9). Sa kamatayon ni Jesus, ang tanan nga seremonya sang paghalad nahuman na. Ang tanan sini nga simbolo nagatudlo kay Jesus. Dugang pa, ang nabilin nga mga matutum sang Israel ang magapadayon sang misyon. Si William L. Lane nagapaathag sang madangatan sang Israel sa sini nga mga pulong: “Sa sulud sang paanggid ang indi mapunggan nga resulta sang pagsikway sang anak amo ang mapinamat-uron kag makakulugmat nga paghukom. Ini nagatuhoy sa pagkaimportante sang pagsikway kay Juan kag kay Jesus nga makita sa Marcos 11:27-12:12, kay ang nalakip diri amo ang pagsikway sa Dios. Nga wala nagabantala sang Iya kaugalingon nga pagpakatawo bilang Anak sang Dios, si Jesus maathag nga nagasaysay nga ang mga Sanhendrin nagsikway sang katapusan nga mensahero sang Dios kag niyan ang kalamidad magaabut. Ang balaan nga pagsalig sang mga pinili nga katawohan igabalhin sa bag-o nga Israel sang Dios.”—Lane, The Gospel According to Mark: The New International Commentary on the New Testament, (Grand Rapids, MI: William B. Eerdmans Publishing Co., 1974), tom. 2, p. 419.

### Bahin III: Pag-aplikar sa Kabuhi

Ano nga praktikal nga mga leksyon ang aton maton-an sa buhat sang pagtinlo ni Jesus sang templo? Binagbinaga ang ini nga pagsaysay: “Ang mga luwang palibot sang templo sang Jerusalem, nga napuno sang kagamo sang indi balaan nga mga kadam-an, nagarepresentar sang matuud nga tagiposoon sang templo, nadagtaan sa presensya sang maibugon nga handum kag indi balaan nga mga hunahuna. Sa pagtinlo sang templo sa mga manugbakal kag manugbaligya sa kalibutan, si Jesus nagbantala sang Iya misyon sa pagtinlo sang tagiposoon nga nadagtaan sang sala—halin sa kalibutanon nga mga kailigbon, maiyaiyahon nga mga handum, kag malaut nga mga binuhatan, nga naghigko sang kalag.”—Ellen G. White, _The Desire of Ages_, p. 161.

Sa Marcos 12:14, isa sa mga miyembro sang mga Fariseo nagasiling kay Jesus: “Manunudlo, nahibaloan namon nga ikaw maminatud-on, kag wala nagapasulabi sa bisan kay sin-o; wala ka nagatamud sang pagkahimtang sang mga tawo, kondi matuud gid nga nagatudlo ka sang dalanon sang Dios.” Daw nagakahulugan ini nga ang relihiyoso nga mga lider nakakilala kon sin-o si Jesus kag ang gahum sang Iya pagpanudlo. Ugaling, indi sila maluyagon sa pagsunod kay Jesus kag mangin kabahin sang Iya ginharian. Pamangkota ang imo mga miyembro sa klase kon paano ang mga lider nakahibalo sang Iya pagbulut-an kag sa gihapon nagasikway sa Iya? Paano ang ini nga pagkilala kag pagsikway kay Jesus ginaliwat sa aton panahon karon?

` `