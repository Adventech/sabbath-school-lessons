---
title:  Sin-o ang Nagsiling nga Makahimo ka Sina?
date:   27/08/2024
---

`Basaha ang Marcos 11:27-33. Ano nga paghangkat ang gindala sang relihiyoso nga mga lider kay Jesus, kag paano Sia nagsabat sini?`

Isa ka adlaw matapos ni Jesus matinloan ang templo, ang relihiyoso nga mga lider nag-atubang sa Iya sa templo, nga nagapamangkot kon ano ang iya awtoridad sa paghikot sang Iya ginhimo sang nagligad nga adlaw. Wala sila nagapangita sang kamatooran apang kon paano nila Sia masiod. Kon Sia magasiling nga ang Iya awtoridad halin sa Dios, ila ipanghiwala nga ang isa ka simple nga manugpanday may kaangay nga kinamatarung. Kon Sia naman mag-angkon nga ang Iya awtoridad tawohanon, sila magakabig sa Iya bilang buangbuang.

Apang si Jesus nakakita sang ila nga siod kag nagasiling nga Sia magasabat sang ila pamangkot kon sila magasabat sang Iya man ipamangkot. Ang Iya ginpamangkot amo nga kon ang pagbautiso ni Juan Bautista halin sa Dios ukon sa tawo. Sa gilayon nakita sang mga lider nga sila ang nasiod. Kon magasiling sila nga halin sa Dios, si Jesus magasiling, “Ngaa wala kamo nagtoo sa iya?” Kon sila magasabat nga halin sa tawo, sila magakahadluk sa katawohan. Niyan, sila nagbutig kag nagsiling nga wala sila makahibalo. Ini naghatag kay Jesus sang kahigayonan nga indi pagsabton ang ila pamangkot.

`Basaha ang Marcos 12:1-12. Paano ni Jesus ginpasundan ang Iya indi pagsabat sa ila pamangkot, kag ano ang epekto sini?`

Si Jesus nagsaysay sang isa ka paanggid nahanungud sa ulubasan, ang tag-iya, ang mga nagapuyo nga nagaarkila sa ulumhan. Ang istorya nga ginasaysay ni Jesus may daku nga kaanggid sa paanggid sang ulubasan nga makita sa Isaias 5, sa diin ang Ginoo nagadala sang panumbungon batok sa indi matinoohon nga Israel. Ang tanan makahangup sang kaanggid, ilabi na ang relihiyoso nga mga lider.

Ang istorya nagapadayon sa makatilingala nga paagi tungud ang mga nagaarkila nagdumili sa paghatag sang bisan isa ka bunga sang ulubasan sa tag-iya. Sa baylo, ila ginpintasan kag ginpatay ang iya mga alagad. Sa katapusan, ang tag-iya nagpadala sang iya hinigugma nga anak, nga nagalaum nga ila sia tahuron. Apang indi amo sini ang natabo. Ila ginhunahuna nga kon patyon nila ang anak ang ulubasan mangin ila. Ang ila indi matarung nga panghunahuna talalupangdon kag ang hukom nga magaabut sa ila ginpakamatarung.

Ang ginhimo ni Jesus sa sini nga istorya amo ang paghatag sa relihiyoso nga mga lider sang pagpaandam kon diin nagapadulong ang ila mga tikang. Nga makita sa sini nga kamatooran, ang Iya paanggid isa ka mahigugmaon nga pagpaandam. Indi pa olihi para sa ila nga magbag-o kag maglikaw sa pat-ud nga paghukom. Ang iban magahinulsul, magabag-o, kag magabaton kay Jesus. Ang iban indi.