---
title:  Komento ng Guro
date:   16/08/2024
---

### Bahin I: Kabilugan nga Panan-aw

Sadsaran nga mga Teksto: Marcos 8:31-33, 38; Marcos 9:1, 7

Sentro Sang Pagtoon: Marcos 8:27-38; Marcos 9:1-8.

**Panugod**: Ang ginharian sang Dios isa ka nagapangibabaw nga topiko sa Marcos. Si Jesus nagapahayag+ nga ginarepresentahan Niya ang ginharian sang Dios. Ang Manluluwas nagkari agud mapasag-uli ang Iya katawohan sa sini nga ginharian. Gani, ang tanan nga butang sa Iya buluhaton sa duta napatuhoy sa pagdihon sang katumanan sa plano sang Dios nga pagtubos. Wala sang bisan isa nga makapahilayo kay Jesus halin sa Iya misyon. Upud ang indi mationg nga determinasyon, gintugyan Niya sing bug-os ang Iya kaugalingon sa sini. Sa pagpalig-on sang buluhaton ni Jesus sa duta, ang Amay, didto sa hitabo sang Pagbalhin sang dagway ni Jesus (Transfiguration), nagabantala sa liwat bahin sa Pagkaanak ni Jesus kag nagapangabay sa Iya mga sumulunod nga tumanon ang Iya Anak.

**Mga Tema Sang Leksyon**: Ang pagtoon sa sini nga semana nagapatuhoy sa masunod nga duha ka topiko:

1. Ang prioridad sang misyon ni Jesus sa kapawa sang plano sang Dios sa pagtubos.

2. Ang himaya sang ginharian sang Dios, nga napatalupangud sa Marcos 9:1, kag nalaragway sing pinasahi sa hitabo sang Pagbalhin sang Iya dagway.

### Bahin II: Komentaryo

**Ang Prioridad ni Jesus**

Sa iya Ebanghelyo, si Marcos nagahatag sang daku nga pagtamud sa mga hinimoan ni Jesus para sa katawohan. Halimbawa, si Marcos mahimo nga ilaragway ang pagpakig-angot ni Jesus sa kadam-an ukon sa isa ka persona nga Iya ginapatuhuyan. Ang mga gintoton-an ni Jesus yara permi sa mga kasaysayan, apang wala sila sang prominente nga papel sa madamu nga mga senario. Apang, ang Marcos 8:27-33 isa ka dinalan sa libro, ukon pinili nga panaysayon, nga may suod nga pagpakig-angot sa tunga ni Jesus kag sang Iya mga gintoton-an. Ang ini nga senario nagabukas sa pagpakigsugilanon ni Jesus sa tanan Niya nga gintoton-an. Sang olihi, ang pagpakigsugilanon nagapatuhoy sa isa ka gintoton-an, kay Pedro.

Ang pagpakigsugilanon nagasugod paagi sa pamangkot ni Jesus bahin sa kon sin-o Sia. Ang iban nga mga gintoton-an nagapahayag sang sentimento nga may magkatuhay nga opinyon ang katawohan bahin sa kon sin-o si Jesus kag kon ano gid ang Iya misyon. Ang iban sang mga gintoton-an ni Cristo nagakilala sa Iya upud sa buluhaton ni Juan Bautista ukon sa pipila ka manalagna. Ang pamangkot ni Jesus sa Iya mga gintoton-an wala nagapahangup nga wala si Jesus nakahibalo kon sin-o Sia. Sa baylo, gusto Niya ipatalupangud ang katuyoan sang Iya kabuhi sa duta kag nagahandum Sia nga ang Iya mga gintoton-an una nga makahangup sang Iya misyon. Bangud sini, pagkatapos sang sabat ni Pedro nga “Ikaw amo ang Cristo” (Mar. 8:29), nagsugod si Jesus sa pagpahayag sang pipila ka importante nga bahin sang Iya pagpanglakaton sa duta. Ginakilala ni Pedro si Jesus bilang ho Christos, ang Cristo, (may yara definite article), ang Mesias, ang Isa nga Hinaplas. (Tan-awa ang Danker, et al., A Greek-English Lexicon of the New Testament and Other Early Christian Literature, p. 1091.) Ang pagka-Mesias ni Jesus nagahisantu sa eskatolohiko nga panan-aw sang maayong balita: Sia amo ang Isa nga Pinili nga ginpadala sang Dios agud matubos ang Israel. Pagkatapos nga mapalig-on ang pagka-Mesias ni Jesus, si Marcos nagalaragway sang mga detalye nahanungud sa misyon ni Jesus bilang Mesias, nga nagasiling, “Kag nagsugud sia sa pagpanudlo sa ila nga ang Anak sang tawo dapat mag-antus sing madamu nga butang, kag isikway sang mga tigulang kag sang puno nga mga sacerdote kag sang mga escriba, kag patyon, kag sa tapus ang tatlo ka adlaw mabanhaw” (Mar. 8:31). Gusto ni Jesus nga ang Iya mga gintoton-an makahangup sing bug-os sa Iya kabuhi diri sa duta. Magaantus Sia sa tion sang Iya pagministerio, mapatay, kag niyan mabuhi liwat.

Ang Marcos 8:32, 33 nagapakilala sang isa ka pribado nga pagpakigsugilanon sa tunga ni Pedro kag ni Jesus. Sono kay Marcos, si Pedro nagsugod sa pagsabdong kay Jesus. Apang si Mateo mas maayo magpamulong bahin sa panan-aw ni Pedro nahanungud sa katuyoan ni Jesus: “Magmalayo ini sa imo, Ginoo! Indi gid ini mahanabu sa imo” (Mateo 16:22). Ang sabat ni Jesus sa kay Pedro tuman kalala, “Palayo ka sa akon, Satanas! Kay wala ka nagapanghunahuna sang mga butang sang Dios, kondi sang mga butang sang mga tawo” (Marcos 8:33). Ngaa amo gid ini ang reaksyon ni Jesus sa kay Pedro? Sa simple nga rason nga si Pedro nagtandug sang pinakaimportante nga aspeto sang Iya kabuhi kag pagministerio: ang plano sang Dios sa pagtubos. Wala si Jesus nagapahanugut sa bisan kay sin-o nga mag-upang sa plano sang Dios, bisan pa nga ang ina nga pag-upang halin sa isa ka “maayo” nga tinutuyo. Ginpahanugutan ni Jesus ang katawohan nga magpakigbais sa Iya nga may pagpamatok. Ginkunsinti Niya ang insulto. Nag-antus Sia sang pilas nga wala nagareklamo. Apang may isa ka butang nga indi pagpahanugutan ni Jesus: ang pag-upang, ukon padayon nga pagtinguha, sa pagpauntat ukon pagtapna sa plano sang Amay para sa Iya kabuhi.

Ang plano sang Amay nagapukaw sang interes ni Jesus; amo ini ang rason sang Iya kabuhi. Ang plano sang Amay para sa Iya kabuhi mas importante sang sa pisikal nga kinahanglanon: “Ang akon kalan-on amo ang paghimo sang kabubut-on sang nagpadala sa akon” (Juan 4:34, ipaanggid sa Marcos 6:31). Ang nagasakdag sang kabuhi ni Jesus amo ang plano sang Dios; magluwas sa sini, ang iban nga butang ikaduha na lamang. Ang kabuhi ni Jesus natugyan sing himpit sa kabubut-on sang Dios. Sa amo man nga bagay, ang mga sumulunod ni Jesus makapangangkon nga mangin Iya lamang kon magakabuhi sila nga nasentro sa Dios nga nagapatuhoy sa Iya plano para sa pagtubos sa ila.

**Yadtong Makakita Sing Kadali Sang Himaya Sang Ginharian Sang Dios**

“Sa pagkamatuud, nagasiling ako sa inyo, may iban sang mga nagatindug diri nga indi nga mas-a makatilaw sang kamatayon tubtub nga makita nila ang ginharian sang Dios nga nagakari sa gahum” (Marcos 9:1).

Ang ini nga bersikulo dapat basahon sa kapawa sang katapusan nga mga bersikulo sang Marcos 8, sa diin si Jesus nagasaysay nahanungud sa kabilihan sang pagkagintoton-an. Ginapaathag ni Jesus nga “ang bisan sin-o nga magkahuya sa akon kag sang akon mga pulong sa sining kaliwatan nga makilahion kag makasasala, ang Anak sang tawo magakahuya man sa iya, kon magkari sia sa himaya sang iya Amay upud sang balaan nga mga manugtunda” (Mar/ 8:38, ang pagtamud gindugang). Sa sini nga dinalan sang tolon-an, may duha ka dag-on ukon tion nga ginapatuhuyan ni Jesus: ang tion sang presente nga henerasyon kag ang tion sang henerasyon nga nagakabuhi sa duta sa panahon sang pagbalik ni Jesus. Ang pagbalhin sang Iya dagway sa Marcos 9:2-7 isa ka gamay, apang nagakaigo nga representasyon sang daku nga hitabo sang Iya palaabuton nga himaya. Si Pedro, nga yara didto, daw nakahangup sang hitabo sa sini nga paagi. Tan-awa ang 2 Pedro 1:16: “Kay wala kami magsonod sang mga sugilanon nga pinatopato sing malalangon sang pagpakilala namon sa inyo sang gahum kag pag-abut sang aton Ginoong Jesu-Cristo, kondi mga saksi kami nga nakakita sang Iya pagkaharianon.” Bahin sa sadtong “indi makatilaw sang kamatayon,” Ang Seventh-day Adventist Bible Commentary nagsiling, “Importante kaayo nga ang tatlo ka Magkapareho nga Tolon-an Sang Ebanghelyo nagarekord sang panaysayon bahin sa Pagbalhin sang dagway ni Jesus pagkatapos gilayon sang sini nga pagtagna. . . Kag dugang pa, ang ining tatlo ka tolon-an nagamitlang tanan sang kamatooran nga ang Pagbalhin sang dagway ni Jesus natabo mga isa ka semana pagkatapos sang sini nga tinaga, nagapahangup nga ang ini nga hitabo amo ang katumanan sang tagna. Ang kaangtanan sa tunga sang duha ka bahin sang kasaysayan daw nagadumili sang posibilidad nga si Jesus nagapatuhoy sa bisan ano nga butang kondi sa tion sang pagbalhin sang Iya dagway (Transfiguration), nga isa ka magamay nga paglaragway sang ginharian sang himaya.”—The SDA Bible Commentary, tom. 5, p. 436.

Dugang pa, mahambal man nga si Marcos nagapatuhoy sa eskatolohiko nga hitabo bahin sa mahimayaon nga adlaw sang ikaduha nga pagkari ni Jesus, sa diin “ang iban [makihilawason kag makasasala nga henerasyon]” makabaton sang katapusan nga pagtimalus nga amo ang paghukom. Sa sini nga bahin, ang kamatayon nagapatuhoy sa ikaduha nga kamatayon. Gani, ang matarung indi malakip sa Marcos 9:1. Apang, para mahangpan ang bersikulo sa sini nga konteksto, ang isa ka tawo dapat magtalupangud sa pulong “kamatayon” nga nagapatuhoy sa isa ka simbolikal nga bahin, ang “ikaduha nga kamatayon.”

Ang isa pa ka interpretasyon sang Marcos 9:1 nakuha halin sa isa ka paghangup sang pulong “makakita.” Ang Griego nga eidon mahimo nga mabadbad sa mas masangkad nga paagi nga nagakahulugan “sa paghangup, makahibalo sang isa ka butang, pinasahi nga pagtalupangud sa isa ka butang, sa pag-eksperiensya sang isa ka butang, sa pagpakita sang interes.”—Danker, et al., A Greek-English Lexicon of the New Testament and Other Early Christian Literature, pp. 279, 280. Sa sini nga kahulugan, ang saad sang Marcos 9:1 mahimo nga magalakip sang iban nga mga hitabo nga dugang sa katumanan sini sa tion sang pagbalhin sang dagway ni Jesus. Puwede man ini makalakip sang katawohan magluwas kay Pedro, Santiago, kag Juan nga amo lamang ang nakakita sa pagbalhin sang dagway ni Jesus.

Ang komento ni R. Alan Cole mahimo nga makabulig sa sini nga bahin: “Gani, ang beriskulo [Marcos 9:1] dapat magpatuhoy sa pagbalhin sang dagway ni Jesus nga nagasunod gilayon pagkatapos sini, nga daw makatarunganon man; ukon sa olihi nga mga hitabo, sa sulud gihapon sang kalawigon nga pagkabuhi sang tawo, kaangay sang pagdaug ni Cristo sa krus, nga napalig-on paagi sa pagkabanhaw (Col. 2:15); ukon sa pag-abut sang Espiritu; ukon sa pagpasangkad sang olihi sang pagpakamaayo sang ginharian sa mga Gentil.”—Cole, Mark: An Introduction and Commentary, tom. 2 of Tyndale New Testament Commentaries (Downers Grove, IL: InterVarsity Press, 1989), pp. 213, 214.

Ang isa pa ka importante nga detalye nga talupangdon sa Marcos 9:1 amo ang pulong erchomai, nga ginbadbad bilang “kari” sa dinalan “ang ginharian sang Dios nga nagakari sa gahum” ginagamit sa perfect tense. Ang ini nga pulong nagapahangup nga ang ginharian nag-abut na. Ang ini nga paghangup nahisuno sa mensahe sang Marcos “ang ginharian sang Dios malapit na” (Mar. 1:15). Sa liwat, ang pinakasadsaran nga topiko diri amo ang ginharian sang Dios. Ginalauman gid ni Jesus nga ang iban nga nagatindug sa palibut Niya makahangup, ukon makahibalo, sang buluhaton sang Iya ginharian antes ang pag-abut sang adlaw sang Iya kamatayon.

Wala sing pagduhaduha nga ang hitabo sang Pagbalhin sang dagway ni Jesus, kag ang iban pa nga mga hitabo nga nagsunod, kaangay sang paglansang kay Cristo kag pagkabanhaw, mga importante nga bahin nga may katuyoan agud matilawan kag mapalig-on ang pagtoo sang mga gintoton-an. Ang ini nga ideya daw nagahisanto man sa panan-aw ni Ellen. G. White: “Ang mga gintoton-an may kompiansa nga si Moises kag Elias ginpadala agud pangapinan ang ila Agalon, kag sa pagpasad sang Iya pagbulut-an bilang hari. Apang antes sang korona ang krus magaabut. Indi ang inagurasyon ni Cristo bilang hari, kondi ang pagkapatay nga matuman sa Jerusalem, amo ang topiko sang ila pagpakigsugilanon sa kay Jesus.”—_The Desire of Ages_, p. 422.

Ang Pagbalhin sang dagway ni Jesus, sa makahulugan nga pagpamulong, “isa ka paglaragway” sang makahalangawa nga hitabo sa katapusan sang mga adlaw: ang Ikaduha nga Pagkari. Ang kaangay sina ka mahimayaon nga hitabo nagpuno sa mga gintoton-an sang pagkatingala. Sa atubangan sang ila mga mata, si Moises kag Elias nagpakita kag nag-istorya kay Jesus (Marcos 9:4). Sono sa kay Ellen G. White, si Moises kag Elias pareho nga nagarepresentar sa mga tinubos. Si Elias nagarepresentar sadtong indi makatilaw sang kamatayon, kag si Moises nagarepresentar sadtong mga pagabanhawon halin sa yab-ok. “Didto sa bukid, ang palaab uton nga ginharian sang himaya ni Cristo nga hari ginrepresentahan, si Moises bilang nagrepresentar sang mabanhaw nga mga balaan, kag si Elias sang mga pagabag-ohon.”—_The Desire of Ages_, p. 422.

Ang Pagbalhin sang dagway ni Jesus may importante nga papel sa pagsaysay sang Ebanghelyo ni Marcos. Paagi sa sini nga hitabo, napalig-on ang pagka-Anak ni Jesu-Cristo. Ang Dios nga Amay nagapahayag sang isa ka pagpasiplat sa kahimayaan sang Iya ginharian. Niyan ang isa ka panganud nagaporma kag nagatabon sa himaya sang Dios. Ang Amay nagapamulong halin sa panganud, nga nagapamatok sa dasodaso kag haumhaum nga laygay ni Pedro. Kaangay sang nasulat ni Marcos: “Kag naggowa ang tingug sa panganud, ‘Ini hinigugma kong Anak; pamati kamo sa iya.’ ” (Mar. 9:7). Ang ini nga istorya nagalaragway nahanungud sa importansia sang aton pagkilala kay Jesus bilang Anak sang Dios. Apang, ang kasaysayan nagatudlo sa aton kon daw ano ka importante nga ginatuman naton Sia labaw sang sa kilalahon lamang Sia. Sa Biblia, ang pagpamati kapareho sang pagtuman. Ang ina nga pagtuman, ukon pagpamati, ginalakipan sang matag-adlaw nga paghatag sang kaugalingon kay Jesu-Cristo. Bangud sina, ang aton pagtuman dapat pagasundan sang aton pagkilala sa Iya.

Sa mga bahin sang Ebanghelyo ni Marcos nga bag-o lang naton naton-an, ang manunulat nagapatalupangud sa pagkilala kay Jesus bilang Mesias kag nagahatag sang dalagku nga mga tanda sang gahum kag himaya sang Iya ginharian. Si Suzanne W. Henderson nagapahayag sing maayo sang sini nga ideya sang nagasulat sia, “Ang ikaduha nga manugwali maathag nga nagapahayag sang sina nga pagkilala sa kainiton sang misyon ni Jesus bilang Mesias: sa paghatag sang abanse nga pahibalo sang himpit nga kadalag-an sang Dios labaw sa gahum sang kalautan sining dag-on.”—Henderson, Christology and Discipleship in the Gospel of Mark (Cambridge: Cambridge University Press, 2006), p. 4.

### Bahin III: Aplikasyon sa Kabuhi

Ang hitabo sang Pagbalhin sang dagway ni Jesus indi malaragway ang iya pagkatalanhaga sa bagay nga ang mga gintoton-an ginhadluk sa sini (Marcos 9:6). Pangabaya ang imo mga estudyante nga magpahimuyong anay sing makadali kag maghunahuna bahin sa ikaduha nga pagkari ni Jesus. Ano ang una nga mga panghunahuna ang nagaabut sa paminsaron? Magpangabay sang pipila ka boluntaryo nga ipakigbahin ang ila mga nahunahunaan.

Ano ang matabo sa matarung nga patay sa Ikaduha nga Pagkari? Talupangda ang pagtudlo ni apostol Pablo: “Sa isa ka tion, sa isa ka pagpamisok, sa katapusan nga budyong. Kay magatonog ang budyong, kag ang mga patay banhawon nga dimadinulunton, kag pamaylohan kita” (1 Cor. 15:52). Nagdugang sia sini sa bersikulo 54: “Niyan matuman ang pulong nga nasulat na, ‘Ang kamatayon ginlamon sa pagdaug.’ ” Paano ang ini nga panan-aw makahatag sa imo sang paglaum kag pagpaumpaw?

` `