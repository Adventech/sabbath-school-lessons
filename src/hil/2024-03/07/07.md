---
title:  Dugang nga Pagtoon
date:   16/08/2024
---

Basaha ang sinulatan ni Ellen G. White sa, “Ministry,” kag “Who is the Greatest,” sa _The Desire of Ages_, pp. 426-446.

“Antes sang dungug amo ang pagpaubos. Sa pagpuno sang isa ka mataas nga duug sa atubangan sang katawohan, ang Langit nagapili sang manugpangabudlay nga, kaangay kay Juan Bautista, nagaangkon sang manubo nga duug sa atubangan sang Dios. Ang kaanggid sa bata nga gintoton-an amo ang pinakaepektibo sa pagpangabudlay para sa Dios. Ang langitnon nga mga kasoldadosan sarang makakooperar sa iya nga nagapangita, indi sa pagbayaw sang kaugalingon, kondi sa pagluwas sang mga kalag.”—Ellen G. White, _The Desire of Ages_, p. 436.

“Sa tanan nga bentaha nga nahatag sa aton labaw sang sa iban,—mahimo nga ini edukasyon kag pagbag-o, pagkadungganon sang karakter, Cristohanon nga paghanas, relihiyoso nga eksperiensya,—may utang kita sa sadtong wala nakabaton sini; kag, nasandig sa aton ikasarang ang pagbulig sa ila. Kon makusog kita, dapat kita magbulig sa mga maluya. Ang mga manugtunda sang himaya, nga nagatan-aw permi sa nawung sang Amay sa langit, nagakalipay sa pagbulig sang Iya kubus nga katawohan. Ang nagakurug nga katawohan, nga may madamu nga indi maayo nga kinaiya sa ila karakter, amo ang labi nga ila ginabantayan. Ang mga manugtunda yara permi sa kon diin sila labi ka kinahanglanon, sa may mga pinakabudlay nga alawayon bahin sa pagpakigbato sa kaugalingon, kag ang mga yara sa ila palibut makapadiskuryo gid. Kag sa sini nga sahi sang pagministerio dapat magabuligay ang matuud nga mga sumulunod ni Cristo.”—P. 440.

**Mga Palamangkutanon nga Pagadiskusyunan**:

`Basaha liwat ang Marcos 8:27-29. Daw ano kasunson nga ikaw nagapakigbahin sa iban sang imo pagtoo sa kay Jesus bilang amo ang Manluluwas?`

`Ano ang husto nga balanse sa tunga sang eksperiensya sa ibabaw sang bukid upud kay Cristo kag sang eksperiensya sa kapatagan bahin sa pagserbisyo sa kinahanglanon sang iban?`

`Sa inyo klase, binagbinaga ang sabat sa pamangkot nahanungud sa pinakadaku nga yara sa katapusan sang pagtoon sa Miyerkoles nga adlaw. Ano ang inyo nakita nga kinalain sa tunga sang kon ano ang panan-aw sang kalibutan bahin sa pinakadaku kag ano ang Iya sang Dios? Sin-o ang pipila ka tawo nga ginakilala sang kalibutan bilang daku ukon bantug apang mahimo nga indi sia amo sina para sa Dios? Kabaliskaran sina, sin-o ayhan ang ginakabig sang Dios nga daku ukon bantug nga ginabalewala sang kalibutan ukon ginatamay pa gani? Ano ang masugid sa aton sang sini nga kinalain nahanungud sa kon daw ano ka sayop kag ka tiko ang panan-aw sang kalibutan?`

`Paano naton maton-an nga kabigon sing tama ka seryoso ang sala sa bagay nga kaangay sang ginsiling ni Jesus, mas maayo pa nga mangin baldado ka sang sa magpakasala?`