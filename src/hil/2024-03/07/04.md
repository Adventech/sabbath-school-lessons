---
title:  Ang Bukid kag ang Kadam-an
date:   13/08/2024
---

`Basaha ang Marcos 9:1-13. Ano ang nakita ni Pedro, Santiago, kag Juan sa kay Jesus sang isa ka kagab-ihon?`

Ang tagna ni Jesus sa Marcos 9:1 nga ang iban nga nagatindug kaupud Niya indi makatilaw sang kamatayon tubtub nga makita ang ginharian sang Dios nga nagakari sa gahum natuman sa sulud sang pipila ka adlaw, sang gindala Niya si Pedro, Santiago, kag Juan sa mataas nga bukid nga silahanon lang. Sa atubangan nila didto nabalhin ang Iya dagway sa himaya sang langitnon nga ginharian.

Si Elias kag Moises halin sa langitnon nga duug nagkari kag nagpakighambal kay Jesus. Si Lucas nagapatalupangud nga ang ila ginaistorya amo ang pagtaliwan ni Jesus (sa Griego exodos) nga malapit nalang Niya nga matuman sa Jerusalem (Lucas 9:30, 31). Gani, ang ini nga senario sang himaya naangot sa magaabut nga kamatayon ni Jesus sa krus (ipaanggid sa Marcos 9:9). Magahatag ini sang paglaum kon makita sang mga gintoton-an nga nalansang Sia.

Sang nakapanaug na sila halin sa bukid, pagkaaga, ang tatlo ka gintoton-an namangkot kay Jesus nahanungud sa pagkari anay ni Elias. Posible nga ang ini nga ideya naangot sa pagpaabut nga si Elias magapakita liwat antes ang Mesias (ipaanggid sa Mal. 4:5, 6). Si Jesus nagsabat nga si Elias nag-abut na, isa ka reperensia sa kay Juan Bautista. Kaangay nga ginpatay nila si Juan, gani si Jesus mapatay man sa ila mga kamut, apang mabanhaw Sia pagkatapos sang tatlo ka adlaw.

Pagkatapos sang gab-i sang himaya, ang senario sa tapakan sang bukid isa ka makasulubo nga kagamo (tan-awa ang Marcos 9:14-29). Ang siam ka gintoton-an nakasugata sang bata nga nasudlan sang malaut nga espiritu nga indi nila masarangan maayo. Sang yara na si Jesus sa senario, ang tanan nagdalalagan agud makita Sia. Ang istorya nagasugid bahin sa gahum sang yawa nga nagsulud sa sini nga bata. Daw kadugay ang pagpamangkot ni Jesus nahanungud sa detalye sang pagsulud sang yawa. Indi na masarangan sang amay, nga nagpahayag, “Apang kon ikaw makahimo sing bisan ano, kalooyi kami kag tabangi kami” (Marcos 9:22).

Nabantayan gilayon ni Jesus ang pagpahayag sang pagduhaduha. Ang sabat sang Ginoo sarang mabadbad nga, “Ano ang buut mo silingon, ‘Kon ikaw makahimo’?” (Mar. 9:23). Insigida, kaangay sang igrab sang kilat halin sa kahawaan, nakita sang amay nga indi lamang ang iya anak ang may problema—may problema man sia sang pagkadimatinoohon. Kag ang iya pagkadimatinoohon puede magaresulta sang indi pag-ayo sang iya anak. Ang desperado nga amay nagpangayo sang kalooy sa kay Jesus nga may halandumon nga mga tinaga, “Nagatoo ako; tabangi ang akon pagkadimatinoohon!” (Marcos 9:24). Gin-ayo ni Jesus ang bata nga lalaki.

`Kon may yara man gid, sa ano nga mga sitwasyon nga ikaw nakasinggit, “Nagatoo ako; tabangi ang akon pagkadimatinoohon”? Ano ang imo naton-an halin sa sina nga mga eksperiensya?`