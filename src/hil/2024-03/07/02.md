---
title:  Pagkakita Sing Maathag
date:   11/08/2024
---

`Basaha ang Marcos 8:22-30. Ngaa nga naglambot sa duha ka pagtandug ang pag-ayo ni Jesus sa bulag nga tawo, kag ano nga mga leksyon ang naggowa halin sa sini nga hitabo?`

Ang tolon-an sang mga Ebanghelyo nagapahayag sang pipila ka bulag nga tawo nga naayo ni Jesus. Magluwas sa dinalan diri sa Marcos, ang bulag nga si Bartimeo gin-ayo sono sa napahayag sa Marcos 10:46-52. Ang Mateo nagapatuhoy sa duha ka bulag nga tawo (Mat. 20:29-34), kag ang Juan 9 nagasugid sang istorya ni Jesus nga nagaayo sang tawo nga natawo nga bulag nga nanghugas sa Ponong sang Siloe.

Apang pinasahi ang ini nga istorya sa Marcos 8. Makita lamang ini sa Marcos, kag amo lamang ini ang milagro ni Jesus nga nagakinahanglan sang duha ka binuhatan agud makahatag sang bug-os nga ikaayong lawas. Bilang kabahin sang istorya, makatalandug ang detalye sa diin ginkaptan ni Jesus sa kamut ang tawo kag gindala paggowa sa minoro. Mabatyagan ang Iya kalooy bangud sa kasablagan sang sini nga tawo

Apang ngaa duha ka pagtandug? Bangud amo lamang ini ang Iya milagro nga duha ka binuhatan ang nahimo, wala ini nagakahulugan nga may kulang ang Iya gahum. Sa baylo, mahimo nga isa ini ka buluhaton nga may pagpaanggid, nga nagalaragway kon paano kon kaisa ang espirituhanon nga kaalam nagakinahanglan sang pila pa ka tinion agud mahangpan sing sibo. Ang ini nga interpretasyon napalig-on paagi sa literaryo nga pagsulat sang sini nga bahin sang Marcos, sa diin ang paghanas sa mga gintoton-an nahanungud sa Iya kamatayon kag pagkabanhaw may pag-ayo sa isa ka bulag nga tawo sa ginsuguran kag sa katapusan. Ang pagpasag-uli sang panolokan nangin isa ka paanggid para sa mainalamon nga pagkagintoton-an.

Ang mga manunudlo gusto permi mamangkot. Amo ini ang masami nga yabe agud mabuksan ang paghangup sang isa ka estudyante. Sa sini nga teksto sang Marcos 8, yara ang tatlo ka pagbag-o. Una, ginpamangkot ni Jesus ang Iya mga gintoton-an nahanungud sa ila pagkilala kon sin-o Sia, bagay nga wala pa gid Niya nahimo tubtub karon. Ikaduha, si Pedro ang una nga persona nga wala masudlan sang malaut nga espiritu nga nagapahayag nga si Jesus amo ang Mesias. Ikatatlo, insigida pagkatapos sang sini nga pagpahayag kon sin-o si Jesus, nagsugod Sia sa pagpaathag kon sa diin ang Iya padulungan—sa krus.

Ngaa ginhambalan ni Jesus ang Iya mga gintoton-an nga indi magsugid sa bisan kay sin-o nga Sia amo ang Mesias? Daw nagakontra ini sa pagpundar sang ginharian sang Dios. Apang, sa panahon ni Jesus ang “Mesias” may politikanhon nga kahulugan nga amo ang magadumala para mapukan ang pagdumalahan sang Roma. Si Jesus wala nagkari agud mangin kaangay sina nga mesias; gani, nagpangabay Sia nga indi pagpahibalo kon sin-o Sia.

`Ano ang masugid sa aton sang sini nga istorya nahanungud sa mga tinion nga importante ang indi pagsugid sang pipila ka mga butang, bisan ano pa man ka matuud ini?`