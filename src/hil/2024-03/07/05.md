---
title:  Sin-o ang Labing Daku?
date:   14/08/2024
---

`Basaha ang Marcos 9:30-41. Ano ang kinalain nahanungud sa ikaduha nga pagtagna ni Jesus sang Iya kamatayon kag pagkabanhaw (ipaanggid sa Marcos 8:31)? Subong man, ano ang ginabaisan sang mga gintoton-an, kag ano nga pagtudlo ang ginlaygay ni Jesus?`

Sa una nga pagtagna, si Jesus nagapatuhoy sa sadtong magasikway kag magapatay sa Iya. Sa ikaduha nga pagtagna, si Jesus nagapatuhoy sa kamatooran nga pagaluiban Sia. Wala pa napahayag ang manugluib sa sini nga tion, apang ang manugbasa nakahibalo na kon sin-o ini tungud sang pagpakilala kay Judas (tan-awa ang Marcos 3:19). Sa liwat, ang Ginoo nagapatuhoy nga pagapatyon Sia kag niyan mabanhaw pagkatapos sang tatlo ka adlaw. Apang daw mas gamay ang interes sang mga gintoton-an sa mga detalye sang sini nga pagtagna sang sa nahauna. Ang wala naluyagan nga balita wala nagabuyok sang pagdiskusyon.

Sa Marcos 8:27, si Jesus yara sa norte nga bahin sang Dagat sang Galilea malapit sa Cesarea ni Filipo. Sa Marcos 9:30 nagaagi Sia sa Galilea, kag sa Marcos 9:33 nagapasulud Sia sa Capernaum. Gani, indi mabudlay ang paghanduraw sang Iya pagpanglakaton halin sa norte pakadto sa sur. Apang, nagasulud Sia sa Capernaum nga nagaisahanon kay nagpaolihi ang dose ka gintoton-an. Sa sulud sang balay, namangkot Sia nahanungud sa ila diskusyon sa dalanon. Wala sang bisan isa nga naghambal, isa ka pat-ud nga senyales nga indi sila komportable sa pamangkot, daw pareho sa kabataan nga nadakpan sa paghimo sang isa ka butang nga nahibaloan na nila nga sala. Ang ila gin-istoryahan nahanungud sa kon sin-o ang pinakadaku. Tungud pipila lang ang handa sa pagbaton sini, ining pamangkot kon sin-o ang pinakadaku isa ka butang nga ginahunahuna sang tanan. Apang sa ginharian sang Dios, ang ini nga panghunahuna baliskad kaayo.

Ginasabat ni Jesus ang problema paagi sa duha ka tikang. Una, nagapahayag Sia sang maathag nga tinaga nga agud mangin una (pinakadaku), dapat ka mangin isa ka alagad. Niyan si Jesus nagalaragway sang buut Niya ipahangup paagi sa isa ka binuhatan. Sing maathag, may bata nga nagatindug lapit sa ila nga nagapamati. Ginkuha ni Jesus ang bata kag ginbutang sa tunga sang grupo. Makahalangawa yadto para sa bata. Apang ginkugos ni Jesus ang bata, nga nagpatawhay sang senario. Nagatudlo Sia nga kon batonon mo ang bata, batonon mo man Sia. Kag kon batonon mo Sia, batonon mo ang Iya Amay. Gani, ang pinakagamay nga bata naangot mismo sa Dios.

Si Juan namangkot nahanungud sa mga tagagowa, kag si Jesus nagatudlo sang importante nga leksyon nga yadtong wala nagapamatok sa aton nagaapin sa aton. Ang Ginoo nagapalig-on nga ang mga nagabulig sa Cristohanon nga pagserbisyo, bisan sa gagmay nga mga paagi, ginatamud gid sang langit.

`Ano ang biblikanhon nga panan-aw sang pagkadaku kon ipaanggid sa kalibutanon nga panghunahuna? Diin sa sini ang imo ginatinguhaan nga maangkon?`