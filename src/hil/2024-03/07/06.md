---
title:  Ang may Maayong Lawas nga Tawo sa Impierno
date:   15/08/2024
---

`Basaha ang Marcos 9:42-50. Ano ang nagapaangot sing tingub sa mga pagtudlo ni Jesus sa sini nga teksto?`

Sa una nga pagtan-aw, ang ini nga dinalan daw isa ka koleksyon sang labing tuhay nga mga pagtudlo ni Jesus nga napahayag sing tingub nga wala sang bisan ano nga paghiliangot ukon rason. Apang, ang maid-id nga pagtoon nagapahayag nga ang tagsa ka nagasunodsunod nga pagtudlo may makagalanyat nga kaangtanan sa nauna sini. Ang dinalan nagasentro sa tatlo ka sadsaran nga tinaga nga nagapadayon sa pagtudlo sing amat-amat—“kabangdanan sa pagpakasala,” “kalayo,” kag “asin.”

Ang una nga pagtudlo nahanungud sa “mga magamay nga nagatoo,” nga nagapatuhoy sa bag-o nga mga tumuloo. Ang mga manunudlo kag mga lider ginatugyanan sang buluhaton sa ginharian sang Dios nga may responsibilidad sa pag-atipan sa sining bag-o nga mga naliso nga may pinasahi nga pagkabalaka, pareho sang pagkabalaka sa Daan nga Katipan para sa pinakamaluya sa sosyadad sang una nga panahon—mga balo, mga ilo, kag mga dumuloong. Si Jesus nagpamulong sa pagpaanggid, nga mas maayo pa nga malunod sa dagat sang sa mangin kabangdanan nga ang isa sa sining “magamay” magpakasala.

Ang makagalanyat nga tinaga “mangin kabangdanan sa pagpakasala” nagdul-ong sa pinakamalawig nga pagtudlo sa sini nga teksto. Duha ka palaligban ang nasugata sa manugbasa sini. Una, si Jesus bala nagatudlo gid sa katawohan nga utdon ang kamut uko tiil ukon lukaton ang mata? Ikaduha, nagatudlo bala Sia bahin sa walay katubtuban nga impierno? Indi, ang sabat sa una nga pamangkot; si Jesus wala nagatudlo sang paghalit sa lawas—ginsikway ina sa Judaismo (ipaanggid sa Deut. 14:1, 1 Hari 18:27, 28). Ang Ginoo nagagamit sang pagpaanggid agud mapahayag ang Iya punto. Kon malala ang madulaan sang isa ka kamut, tiil, ukon mata, ano pa gid ayhan ka makahalalit para sa Cristohanon nga magpakasala!

Ang ikaduha nga pamangkot nagabaton man sang isa ka negatibo nga sabat; indi, si Jesus wala nagatudlo sang isa ka walay katubtuban nga impierno. Paano naton mahibal-an ina? Una, ang ini nga teksto may makahalam-ut nga aspeto. Talupangda ang katawohan nga nagasulud sa langitnon nga siyudad nga isa lang ang mata, ukon isa lang ang tiil, ukon isa lang ang kamut. Pagkatapos sina talupangda ang katawohan nga kompleto nga nagakadto sa impierno. Indi bala nga baliskad ini? Ang may maayo nga lawas nga tawo sa impierno? Isa ina ka kaladlawan. Inang makahalam-ut nga kahimtangan batok sa isa ka seryoso nga topiko magadul-ong sa isa ka tawo nga maghunahuna nga si Jesus nagalaragway sang isa ka punto nga may pagpasobra. Ang sala dapat seryosohon nga mas maayo pa nga madula ang kamut, tiil, ukon mata sang sa magpakasala.

Kon nahanungud naman sa impierno nga walay katubtuban, ang mga resulta sini amo ang walay katubtuban, indi nga ang kalayo sang impierno mismo ang walay katubtuban. “Kay ginhigugma gid sang Dios ang kalibutan, sa bagay nga ginhatag Niya ang Iya bugtong nga Anak, agud nga ang bisan sin-o nga magtoo sa Iya indi mawala kondi makaangkon sang kabuhi nga walay katubtuban” (Juan 3:16, ang pagpatalupangud gindugang). Yadtong mga mawala ukon malaglag indi pagasunugon tubtub sa katubtuban; sa baylo, mawala sila sa walay katubtuban—isa ka daku nga kinalain!