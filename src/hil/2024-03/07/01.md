---
title:  'Pagtudlo sa mga Gintoton-an: Bahin I'
date:   10/08/2024
---

### Basaha Para sa Pagtoon Sini nga Semana
Mar. 8:22-38; Mat. 20:29-34; Juan 12:25; Mar. 9:1-50; Mal. 4:5, 6; Luc. 9:30, 31.

> <p>Salauluhon nga Teksto</p>
> “Kag gintawag niya sa iya ang kadam-an upud sang iya mga gintoton-an, kag nagsiling sa ila, ‘Kon sin-o nga tawo buut magsonod sa akon, magdumili sia sang iya kaugalingon kag magpas-an sang iya cruz kag magsonod sa akon’ ” (Marcos 8:34).

Ang una nga katunga sang Marcos nagapatuhoy sang pagtamud bahin sa kon sin-o si Jesus. Ang Iya gamhanan nga panudlo kag mga milagro nagatudlo sa pareho nga direksyon: Sia amo ang Mesias. Sa sining importante nga pagbag-o sa panaysayon, si Jesus magapamangkot sa mga gintoton-an kon sin-o Sia sa ila pagpati.

Si Pedro magahatag sang isa ka maathag nga sabat sa sina nga pamangkot, kag si Jesus magasugod gilayon sa pagpaathag kon sa diin padulong ang Iya mga tikang bilang Mesias, nga nahibaloan naton nga didto sa krus.

Sa katapusan nga bahin sang Marcos 8 tubtub sa katapusan sang Marcos 10, si Jesus nagapatuhoy sa pagtudlo sa Iya mga gintoton-an nahanungud sa Iya pagpanglakaton. Sa sini nga mga kapitulo, magahatag Sia sang mga panagna nahanungud sa krus. Pagasundan ini sang pinasahi nga pagtudlo sa pagkagintoton-an. Ang ining gamhanan nga mga leksyon nagapabilin nga mapuslanon tubtub subong.

Ang ini nga bahin sang ikaduha nga Ebanghelyo namarkahan paagi sa pag-ayo sang duha ka nagkalainlain nga bulag nga tawo, ang isa sa tungatunga sang Marcos 8 kag ang isa sa katapusan sang Marcos 10. Ang ini nga milagro nga ginatawag “bookends” nagalaragway kon paano ang pagkagintoton-an nagalakip sang espirituhanon nga ihibalo bahin sa kon sin-o si Jesus kag kon sa diin Sia padulong. Kaangay nga ang Iya mga pagtudlo naghangkat sa dose ka gintoton-an 2,000 ka tuig na ang nagligad, niyan nagapadayon ini sa pag-atubang sa mga gintoton-an sa sini nga panahon nga may daku nga bili, kag benipisyo, sang pagsunod kay Jesus.

_*Ton-i ang leksyon sang sini nga semana sa pag-aman sa Adlaw nga Inugpahuway, Agusto 17._