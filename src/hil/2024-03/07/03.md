---
title:  Ang Bili Sang Pagkagintoton-an
date:   12/08/2024
---

`Basaha ang Marcos 8:31-38. Ano ang ginatudlo ni Jesus diri nahanungud sa bili sang pagsunod kay Cristo?`

Ang mga gintoton-an nag-abut sa isa ka pinakaimportante nga pagbag-o sang ila relasyon sa kay Jesus. Nakahibalo na sila karon nga Sia amo ang Mesias. Ang manugbasa sang Marcos nakahibalo sini halin sa pagsugod sang sini nga tolon-an (Mar. 1:1) kag gani may bentaha sa nagasikwawi kon kaisa nga mga gintoton-an.

Sang una nga pagtawag ni Jesus sa mga gintoton-an, nagsiling Sia nga himoon sila nga mga mangingisda sang tawo (Marcos 1:17). Wala sang sugilanon nahanungud sa problema. Apang karon nga nakahibalo na sila kon sin-o Sia, ginpahayag na Niya sa ila ang lalambuton sang Iya misyon—nga kinahanglanon para sa Iya nga mag-antus sang madamu nga mga butang, pagasikwayon kag pagapatyon, kag niyan mabanhaw pagkatapos sang tatlo ka adlaw.

Makakilibut ini nga balita. Si Pedro nga bag-o lang nakatuad nga si Jesus amo ang Mesias, nagpain kag nagsabdong sa Iya bangud sa paghambal sang kaangay sina nga mga butang. Ang ini tanan ginhambal sa indi direkta nga pamulongpulong, apang karon ang manunulat sang Ebanghelyo nagapahayag sang mga pulong ni Jesus, mga pulong nga nakapasakit sa pamatin-an ni Pedro. Gintawag Niya si Pedro nga Satanas kag nagsiling sa iya nga magpalayo sa Iya, tungud ang kaangay sina nga panghunahuna wala nagasanto sa kabubut-on sang Dios.

“Ang mga pululungon ni Pedro wala makabulig kag makapaumpaw sa kay Jesus sa daku nga pagtilaw nga yara sa Iya atubangan. Wala ini nagahisanto sa katuyoan sang bugay sang Dios para sa makasasala nga kalibutan, ukon sa leksyon sang pagsakripisyo sa kaugalingon nga gintudlo ni Jesus paagi sa Iya kaugalingon nga ehemplo.”—Ellen G. White, _The Desire of Ages_, p. 415.

Ang mga sumulunod ni Jesus ginatawag agud mag-angkon sang amo man nga lalambuton kaangay sa Iya—magpas-an sang krus kag magsunod sa Iya. Ang paglansang sa krus amo ang pinakamapintas, pinakamakahuluya, kag pinakamakahaladluk nga pamaagi sang pagpatay nga ginahimo sang mga Romanhon. Ang tanan gusto maglikaw sa krus. Gani, ngaa may gusto magpas-an sang krus bilang isa ka simbolo sang ila debosyon sa kay Jesus?

Ginapaathag ni Jesus indi lamang ang bili sang pagkagintoton-an kondi ang pinakadaku man nga kabilihanan sini. Sa kabaliskaran sang Cristohanon nga pagtoo, ang pagkadula sang kabuhi mangin pamaagi sa pagkita sini. Sa pihak nga bahin, ang pag-angkon sang bug-os nga kalibutan apang pagkadula sang kabuhi nga walay katapusan mangin wala sing kapuslanan. Kaangay sa tama katahum nga ginsulat sang isa ka misyonero nga si Jim Elliott sa iya magasin sang Oktubre 28, 1949, “Indi buangbuang ang nagahatag sang butang nga indi niya mahuptan agud maangkon ang indi niya puwede madula.”

`“Ang nagahigugma sang iya kabuhi nagadula sini, kag ang nagadumut sang iya kabuhi sa sining kalibutan magatipig sini sa kabuhi nga walay katapusan” (Juan 12:25). Naeksperiensyahan na bala nimo ang realidad sang sini nga mga pulong?`