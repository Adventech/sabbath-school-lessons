---
title:  Ang Napaslawan nga Misyonero
date:   30/06/2024
---

`Basaha ang Binuhatan 12:12. Paano ginpakilala si Marcos sa tolon-an sang Binuhatan?`

Mahimo nga si Juan Marcos, nga ginakilala bilang pinakaposible nga nagsulat sang Ebanghelyo ni Marcos, nga pamatan-on pa sang natabo ang mga hitabo sa Binuhatan 12, nga ayhan sa panahon ini sang tungatunga sang a.d 40. Ginpakilala sia sa bersikulo 12 bilang anak sang babayi nga ginhingalanan Maria. Maathag nga isa sia ka manggaranon nga sumalakdag sang iglesia kag nagadumala sang pagtilipon para sa pagpangamuyo sa iya balay, nga ginpabantug sa Binuhatan 12. Ang kasaysayan bahin sa pagpalagyo ni Pedro halin sa bilanggoan kag ang nagsunud nga mga binuhatan, kag niyan ang kamatayon ni Herodes, napun-an sang talalupangdon kag makahalam-ut nga mga kabaliskaran sa tunga ni Pedro kag sang hari. Si Juan Marcos wala sang bisan ano nga papel sa sini nga istorya, apang ang pagpakilala sa iya sa sini nga bahin nagpreparar para sa iya kaangtanan sa olihi kay Bernabe kag Saulo.

`Basaha ang Binuhatan 13:1-5, 13. Paano si Juan Marcos nakapakig-angot kay Saulo kag Bernabe, kag ano ang nangin resulta?`

Ang Binuhatan 13 nagalaragway sang una nga pagpanlakatan bilang misyonero ni Saulo kag Bernabe nga nagsugod sang mga A.D. 46. Si Juan Marcos wala namitlang tubtub sa bersikulo 5, kag ang iya papel isa lamang ka kabulig ukon alagad. Wala sang iban nga pagmitlang ang nahimo bahin sa sini nga pamatan-on tubtub sa bersikulo 13, sa diin ang malip-ot lamang nga sulat nagapahayag nga nagbalik sia sa Jerusalem.

Wala sang rason nga nahatag bahin sa iya pagbiya, kag ang wala sang bisan ano nga paglaragway sang iya mga ginbatyag ukon mga emosyon nagabilin sa panghunahuna nga ang nagbuyok sang iya pagbiya halin sa pagkamisyonero amo ang katalagman kag mga panghangkat. Si Ellen G. White nagapahayag nga “si Marcos, nga nadaug sang kahadluk kag pagluya sang buut, nagduhaduha sa isa ka tion sa iya handum nga itugyan sing bug-os ang iya kaugalingon sa buluhaton sang Ginoo. Nga wala naanad sa mga kabudlayan, nadiskuryo sia bangud sa mga katalagman kag mga kapiotan nga iya nasugata.”—The Acts of the Apostles, p. 169. Sa simple nga hambal, nangin mabudlay para sa iya ang mga sitwasyon, gani luyag niya nga makahalin sa sini.

`Sin-o bala ang wala nakaeksperiensya nga mag-isul halin sa isa ka butang, ukon mapaslawan pa gani sa sini, ilabi na gid sa mga butang nga espirituhanon ukon ginalakipan sang imo Cristohanon nga pagkabuhi? Ano ang imo naton-an halin sa sina nga eksperiensya?`