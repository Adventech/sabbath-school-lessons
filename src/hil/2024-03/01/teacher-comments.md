---
title:  Komento ng Guro
date:   05/07/2024
---

### Bahin I: Kabilugan nga Panan-aw

Sadsaran nga Teksto: Marcos 1:1

Sentro Sang Pagtoon: Marcos 1

**Panugod**: Sa una nga bersikulo sang iya Ebanghelyo, si Marcos naghil-ob sang tema indi lamang sang pangbukas nga kapitulo kondi sang iya bug-os nga kasaysayan: “ang maayong balita ni Jesu-Cristo.” Sa isa ka siglo sa diin ang katawohan masami nga nabuyok paagi sa paghaylo sang ‘maayong balita tuhay sang sa nabaton ninyo” (Gal. 1:9), si Marcos nagapahayag sang iya pagsaysay nga may pinakamaayo nga pangbukas nga tinaga agud mapatalupangud ang pagkaimportante sang Cristohanon nga relihiyon: ang maayong balita nahanungud kay Jesu-Cristo. Si Jesus nagpahayag sang maayong balita, indi lamang para sa sadtong napasag-uli sang Iya makapaayo nga pagtandug kondi subong man sa tama kalain nga komunidad sang pagtoo nga nagakinahanglan nga magapati sini. Sono sa panan-aw ni Marcos, si Jesus, sa katapusan, amo ang maayong balita.

**Mga Tema Sang Leksyon**: Ang pagtoon sa sini nga semana magarepaso sang duha ka elemento sang una nga bersikulo sang maayong balita sono kay Marcos: ang tinaga nga “ang maayong balita ni Jesu-Cristo,” kag niyan, ilabi na gid, ang ngalan nga “Jesu-Cristo” mismo.

1. “Ang maayong balita ni Jesu-Cristo,” Para kay Marcos, ang maayong balita, ukon euangeliou, amo ang maayong balita sang Dios, nga napundar sa Balaan nga Kasulatan, nabantala ni Cristo sa mga sinagoga, kag napahayag sa Iya dutan-on nga pagministerio. Bangud sini, ang maayong balita sang Dios, sa pagkamatuud, amo ang maayong balita ni Jesus.

2. “Jesu-Cristo.” Si Marcos nagapresentar kay Jesus sa madamu nga bahin sang Iya pagministerio. Si Jesus amo ang Anak sang Dios kag ang Isa nga Balaan. Ginatawag man Sia bilang isa ka Daku nga Manunudlo kag manugwali, subong man isa ka maloloy-on nga manug-ayo, sa rehiyon sang Galilea kag sa iban pa.

### Bahin II: Komentaryo

**“Ang Ginsugdan sang. . .”**

Ang kada isa sang apat ka tolon-an sang Maayong Balita sa Bag-o nga Katipan nagasugod nga may reperensia sa pulong nga “ang ginsuguran” ni Jesu-Cristo. Ang Ebanghelyo ni Mateo nagasugod sa ginhalinan nga kaliwatan ni Jesus, ilabi na gid sa Iya tawohanon nga kaliwatan, bilang “ang anak ni David, ang anak ni Abraham” (Mat. 1:1). Si Lucas nagsugod sang iya pagsaysay sang Ebanghelyo paagi sa pagpahayag nga ginsugdan ini sang pulong nga “sa ginsuguran” sang pagministerio ni Jesus sa publiko, nga ginsaysay sang mga saksi (Luc. 1:2). “Ang ginsurugan” sang Juan pinasahi, tungud nagapatuhoy ini sa isa ka tion antes pa nagsugod ang kasaysayan sang tawo, isa ka tion nga lampas pa “sa ginsuguran” sang Genesis mismo. “Ang ginsurugan” sang Juan nagabalik sa walay katubtuban ni Jesu-Cristo: “Sa ginsuguran amo ang Polong” (Juan 1:1). Sa pihak nga bahin, si Marcos nagsugod sang iya pagsaysay paagi sa mga pulong “Ang ginsuguran sang maayong balita ni Jesu-Cristo” (Mar. 1:1). Kon sayoron, si Marcos nagatuyo nga masaysay ang maayong balita ni Jesus Cristo halin sa pagsugod gid sini.

Si Marcos nagapakilala sang iya Ebanghelyo paagi sa dinalan nga nagasumaryo sa topiko sang iya libro: “ang ginsuguran sang maayong balita nahanungud kay Jesu-Cristo, ang Anak sang Dios” (Mar. 1:1). Sa sini nga pinulongan, ang duha ka sadsaran nga pulong ukon tinaga nga aton talupangdon sing maayo amo ang “maayong balita” kag “Jesu-Cristo.”

**“Ang Maayong Balita ni Jesu-Cristo”**

Magluwas kay Marcos, wala na sang iban pa nga manunulat sang Ebanghelyo ang nagagamit sang pagpahayag “ang maayong balita ni Jesu-Cristo” [euangeliou Iēsou] (Mar. 1:1) sa iya mga sinulatan. Ang ini nga pagpahayag makita lamang sa Marcos. Nagasugid ini sa aton nga si Jesus kag ang Iya maayong balita amo ang kaundan sang pagtuhoy kag importansia sang pagsaysay ni Marcos.

Gani, mangin maayo ang aton pagtoon sang Ebanghelyo ni Marcos kon sugdan naton ini sa pagpamangkot, Ano ang maayong balita? Halin sa lexicographical nga pagtoon, ang Griego nga pulong euangelion, nga ginabadbad permi bilang “maayong balita,” may sobra sa isa ka kahulugan. Ang euangelion nagapatuhoy sa “maayong balita sang Dios sa katawohan, maayong balita nga ginabantala.” Nagapatuhoy man ini sa “isa ka tolon-an nga nagapahayag bahin sa kabuhi kag pagtudlo ni Jesus, isa ka pagsaysay sang maayong balita.” Ang pagpahayag sang euangelion naangot man sa “mga detalye nga may kaangtanan sa kabuhi kag pagministerio ni Jesus, [ang] maayong balita ni Jesus.”—William Arndt, F. W. Gingrich, Frederick W. Danker, eds., A Greek-English Lexicon of the New Testament and Other Early Christian Literature (Chicago: University of Chicago Press, 2000), p. 403. Sa paghunahuna sang sini nga kahulugan, makasiling kita nga si Marcos naggamit sang ekspresyon “maayong balita” agud malaragway ang maloloy-on nga mga binuhatan ni Jesus sa tion sang Iya pagministerio, subong man sa pagkabig sa ideya sang ebanghelyo mismo bilang “maayong balita” halin sa Dios.

**Mga Binuhatan ni Jesus Bilang Maayong Balita**

Si Marcos nagapresentar sang “maayong balita ni Jesu-Cristo” sa kaundan sang hilikuton ni Jesus para sa katawohan. Gani, halin sa pagsugod sang iya Ebanghelyo, si Marcos nagalaragway sang maayong balita sono sa nakita sa pagtudlo kag pagwali ni Jesus (Mar. 1:22, 39), sa Iya pagdumala labaw sa dimatinlo nga mga espiritu (Mar. 1:27), kag sa Iya nagkalainlain nga binuhatan sa pagpang-ayo. Ining mga binuhatan sa pagpang-ayo nagalakip sa pagpasag-uli sang ugangan ni Simon Pedro (Mar. 1:30, 31) kag sang madamu pa nga nagamasakit sang nagkalainlain nga balatian (Mar. 1:32, 34, 40-42).

Samtang nagatoon kita sang mga tolon-an sang Ebanghelyo, matalupangdan naton nga si Juan nagasugod sang iya Ebanghelyo paagi sa pagluntad na nga daan sang Logos ukon Pulong kag ang mga kredensiyal kay Jesus nga napahayag paagi kay Juan Bautista. Ang Mateo kag Lucas nagahatag sang nagakaigo nga bahin para sa pagsaysay sang kaliwatan ni Jesus kag sang Iya nahauna nga mga tinuig sa sini nga duta. Apang, si Marcos naman, halin sa ginsuguran, nagapresentar kay Jesus bilang Manughimo. Ang mga binuhatan ni Jesus amo ang sentro sang pagsaysay ni Marcos. Gani, ang sinulatan sa Marcos amo ang maayong balita nga nagahulag.

**Ang Ebanghelyo Bilang “Maayong Balita” nga Igawali**

Ang Ebanghelyo sono kay Marcos napasad man sa Pulong sang Dios, ilabi na gid sa Iya pagpahayag. Pagkatapos gilayon sang tinaga sa bersikulo uno nga nagasiling, “ang ginsuguran sang maayong balita ni Jesu-Cristo,” si Marcos nagakutlo halin sa Kasulatan sa Daan nga Katipan, upud sa pipila ka bersikulo halin sa tolon-an ni Isaias (Mar. 1:2, 3), nga nagapatuhoy sa 70 ka semana nga nasulat sa libro ni Daniel (Mar. 1:15; ipaanggid sa Dan. 9:24-27). Makita naton diri sing maathag ang ebanghelyo bilang kaundan, bilang maayong “balita,” ukon report. Si Marcos nagalaragway sang sini nga balita bilang “ang maayong balita sang Dios” (Mar. 1:14). Gani, ang maayong balita isa ka langitnon nga pagbantala sa katawohan.

Sa pagpalip-ot, si Marcos nagapahangup nga ang maayong balita pareho nga pulong sang Dios kag binuhatan ni Jesus sa panahon sang Iya pagministerio diri sa duta.

**“Jesu-Cristo”**

Ang isa pa ka sadsaran nga hugpong sang mga pulong sa ginsuguran sang Ebanghelyo sono kay Marcos amo ang “Jesu-Cristo.” Paano ginalaragway ni Marcos si Jesus?

Sa kabug-osan sang iya pagsaysay, si Marcos nagalaragway kay Jesus bilang “Anak sang Dios” (Mar. 1:1), “Ang Anak sang Tawo” (Mar. 9:31), kag ang “Anak ni David” (Mar. 10:47). Sa sining tatlo ka pagpakilala, ang langitnon nga kredensiyal ni Jesus napahayag sa ginsuguran sang Ebanghelyo ni Marcos.

**Si Jesus Bilang Anak Sang Dios**

Sa pagpakatawo sang walay katubtuban nga Anak, si Jesus nagbaton sang katungdanan bilang Manunubos bangud sang Iya pagpanugyan sa awtoridad sang Dios nga Amay (Mar. 1:11), nga boluntaryo nga nagpahamtang sang Iya kaugalingon sa idalum sang paggiya sang Amay kag sa idalum sang pagtuytuy sang Balaan nga Espiritu (Mar. 1:10, 11). Sa pagpahayag ni Marcos sa kay Jesus bilang Anak sang Tawo, makita naton ang isa ka reperensia sa Daniel 7. Paagi sa pagpatuhoy sang pagpakilala kag titulo sang Anak sang Tawo sa kay Jesu-Cristo, si Marcos nagpalig-on nga ang ginharian sang Dios (Dan. 7:14, 27) Iya ni Jesus, kag nga ang ginharian—sa panahon mismo ni Marcos—nagahilapit na (Mar. 1:15).

Si Marcos naglaragway sing nagakaigo bahin sa binuhatan ni Jesus bilang isa ka tawo, apang wala niya nahimo ina kon wala niya anay napresentar si Jesus bilang isa ka langitnon nga persona.

**Si Jesus Bilang ang Isa nga Balan**

Nahisanto sa ideya nga si Jesus isa ka Dios, si Marcos nagapresentar man kay Jesu-Cristo bilang “ang Isa nga Balaan sang Dios” (Mar. 1:24). Ang ini nga paglaragway ayhan isa ka pagpatuhoy sa Isaias 6, sa diin ang Ginoo ginapresentar bilang balaan (Isa. 6:3). Ang pulong nga balaan ginpili nga pagpabutyag nga ginagamit sang langitnon nga persona agud ipatuhoy sa Ginoo. Sa Marcos, bisan pa ang mga dimatinlo nga espiritu nagkilala kay Jesus bilang ang Isa nga Balaan [ho hagios] (Mar. 1:24); kon sayoron, ginkilala nila si Jesus bilang putli (Danker, et al., A Greek-English Lexicon of the New Testament and Other Early Christian Literature, p. 11). Ang kaputli kinaiya sang Dios. Gani, ang demonyo ukon dimatinlo nga mga espiritu indi makatindug sa Iya atubangan. Dugang pa, ginkilala nila nga malaglag sila sa atubangan sang Iya presensia (Mar. 1:24).

**Si Jesus Bilang Isa ka Manunudlo kag Manugwali**

Si Marcos nagpresentar man kay Jesus bilang Sampaton nga Manunudlo kag Manugwali. Si Jesus mismo nagapahayag sang sini nga bahin sang Iya pagministerio bilang tinutuyo sang Iya una nga pagkari: “Agud makawali man ako didto; kay bangud sini nagkari ako” (Mar. 1:38). Daw masiling nga ang ginapasulabi nga duug sa pagtudlo/pagwali sa sadto nga panahon amo ang yara sa sulud sang sinagoga. Ang ini nga lugar ginmitlang sang apat ka beses sa una nga kapitulo sang Ebanghelyo ni Marcos (Mar. 1:21, 23, 29, 39). Ang pagtudlo kag pagwali ni Jesus may langitnon nga pat-in, nga napasad sa bugna, nga Iya gintinguhaan nga mangin mapuslanon kag makahulugan sa Iya tagpalamati nga nagasiling, “Ang tion natuman na, kag ang ginharian sang Dios malapit na” (Mar. 1:15). Pagkatapos sang hitabo sa sinagoga sa diin si Jesus nagtabog sang dimatinlo nga espiritu halin sa isa ka tawo, ang katawohan “nahiorongan, sa bagay nga nagpamangkotanay sila, ‘Ano bala ini? Isa ka bag-ong pagtolon-an! Sa may pagbulut-an nagasogo sia bisan sa mga espiritu nga dimatinlo, kag nagatuman sila sa iya’ ” (Mar. 1:27).

Bisan pa nga si Marcos nagapahayag nga si Jesus wala nagtudlo ukon nagwali kaangay sa mga escriba (Mar. 1:22), ang Iya mensahe nahisuno sa mensahe nga ginwali ni Juan Bautista. Si Juan nagwali sang mensahe bahin sa paghinulsul (Mar. 1:4), kag, sa amo man nga bahin, si Jesus nagwali sang isa ka mensahe bahin sa paghinulsul kag nagpangabay sa Iya mga tagpalamati nga magtoo kag huptan ini (Mar. 1:14, 15).

Bisan pa nga masunsun Sia nga nagawali sa mga sinagoga sa siyudad, si Jesus wala nagapabilin sa bisan diin nga siyudad, kaangay sang Capernaum (Mar. 1:21), nga gintawag man “ang siyudad ni Jesus.” Isa Sia ka manugwali nga nagapanglakaton sa bisan diin. Bangud sina, “nagkadto sia sa bug-os nga Galilea, nga nagawali sa ila mga sinagoga” (Mar. 1:39).

**Si Jesus Bilang Isa ka Nagapang-ayo**

Kaangay sa aton na naton-an, ang pagministerio ni Jesus, nga nalaragway sa una nga kapitulo sang Marcos, wala naangot sa isa ka napat-ud gid nga siyudad. Wala man ini naangot sa isa ka napat-ud gid nga duug, kaangay sang sinagoga. Gani, si Marcos nagapresentar kay Jesus nga “nagaagi sia sa ubay sang Dagat sang Galilea” (Mar. 1:16). Si Marcos nagasugid man sa aton nga si Jesus nagakadto sa balay ni Simon kag ni Andres (Mar. 1:35). Ang Iya pagministerio nagalambot sa bug-os nga rehiyon sang Galilea kag sa palibut nga mga duug (Mar. 1:28), lakip na ang baw-ing nga mga duug (Mar. 1:45). Aktibo Sia nga nagatinguha sa paglambot sang katawohan kon diin man sila.

Dugang pa sa aktibo nga pagministerio sa pagpanudlo kag pagwali, si Jesus tama ka aktibo sa pagpang-ayo sa nagaantus nga mga kalag. Ang misyon ni Jesus ginalakipan sang bug-os nga pagpasag-uli sang tawo. Gin-ayo Niya ang isa ka tawo nga nagapalangurug (Mar. 1:23-26). Ginpasag-uli Niya ang ugangan ni Simon nga ginhilanat (Mar. 1:30-31). Ginhilway kag gin-ayo ni Jesus ang ginsudlan sang malaut nga espiritu (Mar. 1:32-34, 39). Wala Niya ginbalewala ang makasulubo nga kahimtangan sang isa ka desperado nga aroon nga nagpalapit sa Iya.

Sa walay kahadluk nga malatnan, si Jesus nag-untay sang Iya kamut kag gin-ayo sia (Mar. 1:40-42). Si Jesus amo ang pagpakatawo sang maayong balita, sang ebanghelyo, para sa katawohan, kaangay sang nasaysay ni Marcos. “Ang bug-os nga banwa nagtipon sa ganhaan” (Mar. 1:33). “Kag nag-abut ang katawohan sa iya gikan sa tanan nga kahigaran” (Mar. 1:45). Ang Iya pagministerio nagdala sang pagpasag-uli sa bug-os nga pagkatawo. Ang pagpasag-uli amo ang kaundan sang maayong balita ni Jesu-Cristo sa labing praktikal nga mga tinaga sini.

### Bahin III: Aplikasyon sa Kabuhi

Halin kay Pablo, naton-an naton ang paglapnag sang madamu nga “iban” pa nga maayong balita sa panahon sang una nga siglo, magluwas halin sa isa nga Iya gintudlo. Makasulubo ihambal, nga madamu sang mga Cristohanon ang nalimbungan sang “tuhay nga maayong balita” (Gal. 1:6) ukon sang isa ka napatiko. Agdaha ang imo mga kaupud nga magpamalandong sa masunod nga mga pamangkot:

Ano ang buut silingon sang maayong balita para sa akon?

Ano ang kahulugan sang maayong balita nga akon ginapatihan?

Sa karon nga panahon, ang sosyal media amo ang ginahalinan sang madamu nga aspeto sang aton kabuhi—kon paano kita makapakigsugilanon, kon paano kita makapabilin nga makapakig-angot, kon paano kita makapakigbahin sang mga balita kag impormasyon, kag iban pa. Ano ang ginahalinan sang maayong balita nga akon ginapatihan?

Ang Pulong sang Dios mapuslanon bala gihapon bilang ginahalinan sang Iya maayong balita? Binagbinaga ini.

Si Jesus nagdedikar sang daku nga bahin sang Iya pagministerio sa pagpanudlo bilang dugang sa pagpangwali, pagpang-ayo, kag pagpangamuyo. Magpakigbahin sa imo klase sang isa ka aspeto sang pagministerio ni Jesus nga nakaapekto sing labi sa imo kabuhi bilang isa ka manunudlo. Karon pamangkota naman ang mga miyembro sang imo klase, kon sa diin nga aspeto sang pagministerio ni Jesus ang nag-apekto sing labi sa ila kabuhi.

` `