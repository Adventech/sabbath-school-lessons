---
title:  Ang Bautismo ni Jesus
date:   03/07/2024
---

`Basaha ang Marcos 1:9-13. Sin-o ang yara sa bautismo ni Jesus, kag ano ang natabo?`

Si Juan nagbautiso kay Jesus sa Suba sang Jordan, apang sang nagatakas Sia sa tubig nakita Niya nga nabuksan ang langit kag ang Balaan nga Espiritu nagkunsad sa Iya kaangay sang isa ka salampati. Nabatian Niya ang tingug sang Dios halin sa langit, “Ikaw hinigugma kong Anak; sa imo nahamuut ako” (Marcos 1:11).

Ini nga mga hitabo nagapatuhoy sa importansia sang bautismo ni Jesus. Ang Amay, Anak, kag Balaan nga Espiritu yara gid, tingub nga nagapalig-on sa pagsugod sang ministerio ni Jesus. Ang importansia sang sini nga hitabo makita liwat sa senario sang krus sa Marcos 15. Madamu sang pareho man nga mga elemento sang istorya ang magaluntad sa sina nga senario.

Ginsubol sang Espiritu si Jesus pakadto sa kamingawan. Ang pulong nga “ginsubol” halin sa Griego nga pulong ekballō, ang naandan nga pulong nga ginagamit sa Ebanghelyo ni Marcos para sa pagtabug sang mga demonyo. Ang presensia sang Espiritu diri nagalaragway sa gahum sang Balaan nga Espiritu sa kabuhi ni Jesus. Ang Ginoo nagasugod na sang Iya pagministerio, kag sa gilayon nakaatubang kay Satanas. Ang pagbatyag sang kabudlayan sa senario napahayag paagi sa pagtuhoy sang 40 ka adlaw nga pagsulay, ang presensia sang talonon nga kasapatan, kag mga manugtunda nga nagapalig-on kay Jesus.

Ang isa ka indi kinaandan nga kinaugali sang pangbukas nga senario sa Ebanghelyo ni Marcos amo nga si Jesus napakilala bilang isa ka karakter nga langitnon kag tawohanon. Sa bahin sang pagkalangitnon: Sia amo ang Cristo, ang Mesias (Marcos 1:1), ang Ginoo nga ginbantala sang mensahero (Marcos 1:2, 3), gamhanan sang sa kay Juan (Marcos 1:7), ang hinigugma nga Anak sa diin nagkunsad ang Espiritu (Marcos 1:10, 11). Apang sa tawohanon nga bahin, makita naton ang mga masunod: ginbautisohan Sia ni Juan (indi ang kabaliskaran sina, Marcos 1:9), ginsubol Sia sang Espiritu (Marcos 1:12), ginsulay ni Satanas (Marcos 1:13), upud ang talonon nga kasapatan (Marcos 1:13), kag ginpalig-on sang mga manugtunda (Marcos 1:13).

Ngaa yara ang ini nga kinatuhayan? Nagapatuhoy ini sa makatalanhaga nga realidad ni Cristo, ang aton Ginoo kag Manluluwas, aton Dios, apang isa man ka tawo, aton utud nga lalaki kag aton ehemplo. Paano mahangpan sing bug-os sang aton hunahuna ang ini nga kamatooran? Indi gid naton mahimo ina. Apang ginabaton naton ini paagi sa pagtoo kag magakatingala sa kon ano ang ginapahayag sa aton sang sini nga kamatooran nahanungud sa gugma sang Dios para sa katawohan.

`Ano ang ginasugid sa aton nahanungud sa makatalanhaga nga gugma sang Dios nga, bisan pa si Jesus isa ka Dios, nagpakatawo gid Sia agud maluwas kita?`