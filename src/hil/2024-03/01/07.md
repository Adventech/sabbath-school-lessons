---
title:  Dugang nga Pagtoon
date:   05/07/2024
---

Basaha ang sinulatan ni Ellen G. White, “The Voice in the Wilderness,” pp. 97-108 sa _The Desire of Ages_; kag “Heralds of the Gospel,” pp. 166-176 sa The Acts of the Apostles.

Daw ano ka makagalanyat nga ang Bugna 14:6, 7, ang una nga mensahe sang manugtunda, nagakaanggid sa mensahe sang ebanghelyo ni Jesus sa Marcos 1:15.

Ang una nga manugtunda nagadala sang maayong balita nga dayon nga ibantala sa kalibutan sa katapusan nga mga inadlaw bilang preparasyon para sa Ikaduha nga Pagkari. Kaangay sa mensahe ni Jesus, ang maayong balita sang manugtunda sa katapusan nga tion may tatlo ka pareho nga elemento kaangay sang nalaragway sa masunod nga ilustrasyon:

| Marcos 1 | Kategoriya | Bugna 14 |
| --- | --- | --- |
| Natuman ang Tion (Daniel 9) | Tagna Bahin sa Tion | Takna sang Paghukom (Daniel 7, 8) |
| Nagahilapit nga Ginharian | Saad Sang Katipan | Maayong Balita nga Dayon |
| Maghinulsul, Magtoo | Panawagan sa Pagkagintoton-an | Magkahadluk, Maghimaya, Magsimba sa Dios |

Ang mensahe sang una nga manugtunda nagabantala bahin sa pagsugod sang paghukom antes ang Pagkari, gintagna sa 2,300 ka adlaw nga tagna sa Daniel 8:14, kag nga nagsugod sang 1844. Ang paghukom nagadala sang ginharian sang Dios sa Iya ginhingabut nga katawohan (Dan. 7:22). Ang panawagan sang una nga manugtunda nga magkahadluk, maghimaya, kag magsimba sa Dios isa ka panawagan sa pagkagintoton-an, nga ginbantala sa kalibutan sa katapusan nga mga adlaw samtang ang gahum sang sapat sa Bugna 13 nagapresentar sa isa ka sayop nga dios para kahadlukan, himayaon, kag simbahon.

Kaangay nga ang mensahe ni Jesus sa Marcos 1 naangot sa mga tagna sang Daniel sa pagsugod sang pagbantala sang ebanghelyo, gani ang mensahe sang una nga manugtunda naangot man sa Daniel sa pagtakup sang kasaysayan sang duta.

**Mga Palamangkutanon nga Pagadiskusyunan**:

`Ipaanggid kag ipatuhoy si Juan Bautista kag si Jesus sa Marcos 1:1-13. Ano ang pinasahi nga mga leksyon ang imo naton-an sa pamaagi sang pagpresentar sa ila?`

`Talupangda ang kahulugan sang bautismo. Basaha ang Roma 6:1-4 kag Juan 3:1-8, kag ipaanggid ini sa bautismo ni Jesus sa Marcos 1:9-13. Ano ang mga kaanggid kag mga kabaliskaran ang imo nakita? Paano ini makabulig sa imo nga mahangpan sing mas maathag ang kahulugan sang bautismo?`

`Ipaanggid kag ipatuhoy ang ebanghelyo sono kay Jesus sa Marcos 1:14, 15 kag ang mensahe sang una nga manugtunda sa Bugna 14:6, 7. Paano ang paghangup sang sini nga mga mensahe makabulig sa imo nga makita sing maayo ang imo misyon para sa sini nga adlaw?`