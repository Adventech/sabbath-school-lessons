---
title:  Ikaduha nga Kahigayonan
date:   01/07/2024
---

`Basaha ang Binuhatan 15:36-39. Ngaa indi gusto si Pablo kay Juan Marcos, kag ngaa ginhatagan sia ni Bernabe sang ikaduha nga kahigayonan?`

Ang rason kon ngaa nga indi gusto si Pablo sa sini nga pamatan-on napahayag sa Binuhatan 15:38. Si Marcos nagbiya sa ila kag wala nagpadayon sa paghimo sang buluhaton. Kon aton talupangdon, halangpunon ang ginpakita ni Pablo. Ang kabuhi sang misyonero mabudlay kag nagakinahanglan sang pag-antus, ilabi na gid sang una nga panahon (ipaanggid sa 2 Cor. 11:23-28). Si Pablo nagsalig sa iya mga isigkamisyonero nga magabulig sa pagpas-an sang lulan nga dolot sang ila makahalangkat nga buluhaton kag mga kahimtangan. Sa iya panan-aw, ang tawo nga magbiya lang dayon indi takus nga mangin kabahin sang grupo sang mga misyonero nga nagapakig-away sing manomano batok sa mga puwersa sang kalautan.

Si Bernabe wala nag-uyon kay Pablo bahin sina. Nakita niya ang ikasarang nga mahimo ni Marcos kag indi sia gusto nga bayaan ang ini nga pamatan-on. May matigdas nga pagbanggianay sa tunga ni Pablo kag Bernabe bahin kay Marcos kag nagdolot ini sa ila pagbulagay nga duha. Ginpili ni Pablo si Silas nga mag-upud sa iya, kag gin-upud ni Bernabe si Marcos.

Ang Binuhatan wala nagpaathag kon ngaa ginpili ni Bernabe si Marcos nga mag-upud sa iya. Sa pagkamatuud, ang ini nga dinalan amo ang katapusan nga bahin nga makita ining duha ka lalaki sa Binuhatan. Apang ang makagalanyat amo nga indi ini amo ang katapusan nga namitlang si Marcos sa Bag-o nga Katipan.

`Basaha ang Colosas 4:10, 2 Timoteo 4:11, Filemon 24, kag 1 Pedro 5:13. Ano ang mga detalye nahanungud sa pagpasag-uli kay Marcos ang ginapahayag sang sini nga mga bersikulo?`

Ang isa ka makatalanhaga nga pagbag-o ang natabo kay Marcos. Sa sini nga mga teksto, si Pablo nagapakita sang bili ni Marcos para sa iya kag sa buluhaton. Si Pablo nagkabig sa iya bilang isa sa iya mga isigkamanugpangabudlay kag gusto niya nga updon sia ni Timoteo. Ang 1 Pedro nagpakita nga si Pedro may hapiit nga relasyon kay Marcos. Ining mga tolon-an ni Pablo kag ni Pedro mahimo nga nasulat sang mga A.D. 60, mga 15-20 ka tuig pagkatapos sang natabo sa Binuhatan 15. Maathag nga nakalampuwas si Marcos halin sa iya kapaslawan, posible sa pagsalig nga ginpakita sa iya sang iya pakaisa nga si Bernabe.

`Hunahunaa ang tion nga ikaw ukon ang isa ka abyan napaslawan kag nahatagan sang ikaduha nga kahigayonan. Paano nakabag-o sa imo ang ina nga eksperiensya kag yadtong mga nagbulig sa imo? Paano ini nagpabag-o sang imo pagministerio sa iban?`