---
title:  Ang Ebanghelyo Sono kay Jesus
date:   04/07/2024
---

`Basaha ang Marcos 1:14, 15. Ano ang tatlo ka bahin sang mensahe sang Ebanghelyo nga ginbantala ni Jesus?`

Si Marcos nagasumaryo diri sang simple kag direkta nga mensahe ni Jesus. Ang tatlo ka bahin sini nalaragway sa masunod nga ilustrasyon:

| Kategoriya | Kaundan |
| --- | --- |
| Tagna Bahin sa Tion | Ang tion natuman. |
| Saad Sang Katipan | Ang ginharian sang Dios malapit na. |
| Panawagan sa Pagkagintoton-an | Maghinulsul kag magtoo sa Ebanghelyo |

Ang tagna bahin sa tion nga ginapatuhuyan ni Jesus amo ang 70 ka semana nga tagna sang Daniel 9:24-27. Ini nga tagna natuman sa tion sang pagbautismo kay Jesus, sa diin ginhaplas Sia sang Balaan nga Espiritu kag nagsugod sang Iya pagministerio (Bin. 10:38). Ang makatalanhaga nga tagna bahin sa 70 ka semana nalaragway sa masunod nga ilustrasyon:

![Chart](https://sabbath-school-resources-assets.adventech.io/hil/ss/2024-03/01/chart.png)

Sa sini nga tagna, ang isa ka adlaw ginakabig bilang isa ka tuig (Num. 14:34, Ezeq. 4:6). Ang ini nga tagna nagsugod sang 457 B.C. upud sa mando n ga ginpagowa ni Artaxerxes, hari sang Persia, nga nagkompleto sang buluhaton para sa pagpasag-uli sang Jerusalem (tan-awa ang Ezra 7).

Ang 69 ka matagnaon nga semana magapadayon tubtub sa A.D. 27, ang tion nga si Jesus ginbautisohan kag ginhaplas sang Balaan nga Espiritu sa pagsugod sang Iya pagministerio.

Ang paglansang sa Iya matabo pagkatapos sang tatlo ka tuig kag tunga.

Sa olihi, ang katumanan sang ika-70 ka semana matabo sa A.D. 34 sang ginbato si Esteban kag ang mensahe sang ebanghelyo nagsugod nga ginbantala sa mga Gentil, subong man sa mga Judio.

`Sang san-o ang pinakaolihi nga tion nga imo ginton-an ang tagna bahin sa 70 ka semana? Paano ang paghibalo sa sini nga tagna makabulig sa pagpatubo sang imo pagtoo, indi lamang kay Jesus kondi sa pagkamasaligan man sang mga Pulong sang tagna?`