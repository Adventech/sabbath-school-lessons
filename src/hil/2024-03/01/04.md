---
title:  Ang Mensahero
date:   02/07/2024
---

`Basaha ang Marcos 1:1-8. Sin-o ang mga karakter sa sini nga mga bersikulo, kag ano ang ila ginahambal kag ginahimo?`

Ang ini nga mga bersikulo may tatlo ka importante nga karakter: si Jesus Cristo, ginpatuhuyan sa Marcos 1:1, ang Dios nga Amay (ginpahangup sa mga pulong nga yara sa Marcos 1:2), kag si Juan Bautista, ang mensahero kag manugwali nga amo ang pinakaginpatuhuyan sa katapusan nga bahin sang sini nga teksto.

Ang Marcos 1:2, 3 nagaunud sang mga kinutlo halin sa Daan nga Katipan nga ginpresentar ni Marcos agud malaragway kon ano ang matabo sa istorya. Ang mga ginkutlo ni Marcos isa ka nahugpong nga mga dinalan halin sa tatlo ka teksto: Exodo 23:20, Isaias 40:3, kag Malaquias 3:1.

`Basaha ang Exodo 23:20, Isaias 40:3, kag Malaquias 3:1. Ano ang magkapareho sa sining tatlo ka teksto?`

Ang Exodo 23:20 nagapatuhoy sa isa ka manugtunda nga ipadala sang Dios sa Israel agud madala sila sa Canaan. Ang Isaias 40:3 nagapamulong bahin sa Dios nga nagapakita sa kamingawan nga may dakung dalan nga naaman sa Iya atubangan. Ang Malaquias 3:1 nagapamulong bahin sa isa ka mensahero nga nagapakadto sa atubangan sang Ginoo agud mag-aman sang Iya dalan. Ining tatlo ka teksto nagapamulong sang isa ka pagpanglakaton.

Ang teksto sa Isaias may madamu nga kaangtanan sa pagministerio ni Juan Bautista kag nagapatuhoy man sa Dalanon sang Ginoo. Sa Ebanghelyo ni Marcos, si Ginoong Jesus yara sa isa ka pagpanglakaton. Ang madasig nga pagpadayon sang sugilanon nagapalig-on sang kahulugan sang sini nga pagpanglakaton, isa ka pagpanglakaton nga magadul-ong sa krus kag sa Iya mahalaron nga kamatayon para sa aton.

Apang daku nga butang ang dapat matabo antes Sia makalab-ot sa krus. Ang pagpanglakaton nagasugod palang, kag si Marcos magasugid sa aton nahanungud sini tanan.

Sa paggamit sang kinutlo halin sa Daan nga Katipan sa Marcos 1:2, 3, si Juan Bautista nagapanawagan para sa paghinulsul, pagtalikod halin sa sala, kag pagbalik sa Dios (Marcos 1:4). Nga napanaptan kaangay sa dumaan nga manalagna nga si Elias (ipaanggid sa 2 Hari 1:8), nagapamulong sia sa Marcos 1:7, 8 nahanungud sa Isa nga magaabut pagkatapos niya nga mas labaw sang sa iya. Ang iya tinaga nga indi sia takus sa paghubad sang higot sang sandalias sang Isa nga Makagakari nagapakita sang iya mataas nga pagtan-aw sa kay Jesus.