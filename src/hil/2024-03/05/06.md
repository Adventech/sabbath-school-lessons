---
title:  Isa ka Pinasahi nga Sahi Sang Mesias
date:   01/08/2024
---

`Basaha ang Marcos 6:34-52. Ano nga problema ang nasugata ni Jesus kag sang Iya mga gintoton-an, kag paano ini nalubad?`

Pagkatapos nga nakabalik ang mga gintoton-an halin sa ila misyon, nag-upud sila kay Jesus pakadto sa isa ka baw-ing nga duug sa nasidlangan nga baybayon sang Dagat sang Galilea. Apang ang isa ka daku nga kadam-an nga mga 5,000 ka tawo nag-abut sa duug nga una pa sa ila. Nakita ni Jesus nga daw kaangay sila sang karnero nga wala sang manugpahalab. Gintudloan Niya sila sa bug-os nga adlaw.

Sang hapon na gid, ang mga gintoton-an nagtugda nga papaulion ang kadam-an agud makapangita sang kalan-on, apang si Jesus nagsiling sa ila nga pakaonon ang kadam-an. Ang masunod nga pag-istoryahanay (Marcos 6:35-38) nagalaragway nga ang mga gintoton-an nagahunahuna sang tawohanon nga mga pamaagi kon paano lubaron ang problema. Apang, ginlubad ni Jesus ang problema paagi sa makatalanhaga nga pagpakaon sang daku nga kadam-an paagi lamang sa lima ka tinapay kag duha ka isda.

Ang kinaiya sang sini nga istorya may bahin sa bantug nga konsepto nahanungud sa Mesias sa panahon ni Jesus. Ang ila ginapaabut amo ang Mesias nga magahilway sa Israel halin sa mga kaaway sini kag magadala sang pagkamatarung kag paghidait. Ang isa ka daku nga kadamuon sang kalalakin-an sa kamingawan makadumala na sang isa ka pag-alsa militar (ipaanggid sa Juan 6:14, 15; Binuhatan 21:38).

Ang ini nga ideya napalig-on paagi sa reperensia nga si Jesus nagatan-aw sa katawohan nga kaangay sa “karnero nga wala sang manugpahalab,” isa ka bahin sang dinalan halin sa Numeros 27:17, sang si Moises nangabay sa Dios nga magtangdo sang isa ka lider para sa Israel kon wala na sia. Ini nga pinulongan nahanungud sa manugpahalab para sa katawohan sang Dios makita sa bisan diin nga bahin sang Daan nga Katipan, nga sa kinaandan, nagapatuhoy sa Israel nga wala sang lider ukon hari (ipaanggid sa 1 Hari 22:17; 2 Cron. 18:16; Ezeq. 34:5, 6).

Apang, wala ginapauyunan ni Jesus ang ila sayop nga ginapaabut. Sa baylo, ginpalakat Niya ang Iya mga gintoton-an kag nagbiya sa kadam-an. Kag, sa baylo nga magpamuno sang isa ka pagrebelde batok sa Roma, ano ang Iya ginhimo? Nagkadto Sia sa bukid agud sa pagpangamuyo—indi amo sini ang ginapaabut sang katawohan.

Sa duug nga bantug ang pagkabig sa Mesias bilang hari nga magahilway sa Israel, nagakari Sia agud hilwayon ang katawohan halin sa pag-ulipon sang sala. Ang Iya paglakat sa tubig nagapahayag sa mga gintoton-an nga Sia, sa pagkamatuud, amo ang Ginoo sang tanan nga yara sa palibut. Apang wala Sia nagkari agud magdumala kondi sa paghatag sang Iya kabuhi bilang isa ka gawad para sa kadam-an (Marcos 10:45).

`Ano ang masugid sa aton sang sini nga istorya nahanungud kon ngaa importante ang husto nga paghangup sang tagna? Kon ang sayop nga paghangup sang una nga pagkari ni Jesus nagdul-ong sang kalamidad para sa iban, daw ano pa gid ayhan ang mahimo sang sayop nga paghangup bahin sa Iya Ikaduha nga Pagkari?`