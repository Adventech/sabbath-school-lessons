---
title:  Komento ng Guro
date:   02/08/2024
---

### Bahin I: Kabilugan nga Panan-aw

Sadsaran nga mga Teksto: Marcos 5:6-9, 22-34

Sentro Sang Pagtoon: Marcos 5.

**Panugod**: Ang Marcos 5 kag 6 nagasaysay sang pareho man nga mga topiko sa Marcos 1. Sa mga kapitulo 5 kag 6, makita naton si Jesus nga nagahimo sang mga milagro, kaangay sang pagsobol sa malaut nga espiritu, pagpang-ayo sa masakiton, kag pagwali sang maayong balita. Gani, ang aton pagtoon magarepaso sang pinili nga mga hitabo halin sa sining duha ka kapitulo nga nagasaysay bahin sa sini nga mga topiko.

**Mga Tema Sang Leksyon**: Ang pagtoon sa sini nga semana magatalupangud sang duha ka milagro nga nahimo ni Jesus. Ang una nga hitabo amo ang istorya sang isa ka tawo nga nasudlan sang dimatinlo nga espiritu, kag isa ka miyembro sang Gentil nga komunidad. Ang isa pa ka kasaysayan amo ang istorya bahin sa “dimatinlo” nga babayi nga isa ka miyembro sa komunidad sang mga Judio.

1. Si Jesus kag “ang Legion.” Si Marcos nagasaysay nga si Jesus nagapanglakaton pakadto sa Gadara, isa ka Gentil nga komunidad, kag “sa gilayon ginsugata sia sang tawo gikan sa mga lulubngan nga may espiritu nga dimatinlo” (Marcos 5:2). Bilang resulta sang sini nga pag-atubangay, gin-ayo ni Jesus ang ini nga tawo.

2. Si Jesus kag ang Pag-ayo Sang Duha ka Bata nga Babayi. Sang nagbalik si Jesus sa Iya kaugalingon nga duug, ang isa ka opisyal sang sinagoga nga si Jairo nagsugata sa Iya kag “nagpakilooy gid sa iya nga nagasiling, ‘Ang diotay kong bata nga babayi tagumatayon’ ” (Mar. 5:23). Gin-ayo ni Jesus ang bata nga babayi ni Jairo, dugang ini sa pag-ayo sang isa ka babayi nga may nagatagas nga dugo.

### Bahin II: Komentaryo

**Si Jesus kag “ang Legion”**

Si Marcos naghatag sang geograpiko nga detalye agud mapatalupangud ang pagministerio ni Jesus sa mga duug nga malayo halin sa Iya dutang natawohan. Ang kaangay sina nga mga elemento sang pagsaysay nagapahangup sang isa ka maathag nga tinutuyo sa bahin ni Jesus, agud malambot ang mga Gentil sa ila kaugalingon nga duug. Halimbawa, sa Marcos 4:35, si Jesus nagasiling sa Iya mga gintoton-an, “Matabok kita.” Kag sa liwat, sa Marcos 5:1, isa pa ka geograpiko nga reperensia ang nahatag: “Nag-abut sila sa tabok sang dagat, sa duta sang mga taga- Gerasa.”

Ang siyudad sang Gerasa isa ka duug sang Decapolis (Mar. 5:20). Ang kamatooran nga sa lapit sang siyudad “may dakong panong sang babuy nga nagakaon” (Mar. 5:11) nagabulig sa aton sa paghangup nga isa yadto ka siyudad sang mga Gentil. Si Kelly R. Iverson nagahatag sang isa ka sibo nga panugod bahin sa pagministerio ni Jesus sa teritoryo sang mga Gentil. Nagapahayag sia sini, “Ang kasaysayan nagapahibalo sa pagsugod sang isa ka pasunod nga pagpanglakaton padulong sa teritoryo sang mga Gentil nga nahimo ni Jesus. Ang una nga pag-atubang sa mga Gentil sa gowa sang duug sang mga Judio natabo sa sidlangan sang Dagat sang Galilea sa rehiyon sang Gerasa. . . . Ang istorya bahin sa ginsudlan sang dimatinlo nga espiritu sa Gerasa nagapatalupangud sang gahum ni Jesus, nagapanugod sang isa ka misyon sa mga Gentil, kag nagalaragway sang palaabuton nga pagministerio sa teritoryo sang mga Gentil. Isa ini ka paghanda nga misyon nga nagaaman sang dalan para sa Iya pagbalik sang olihi sa sini nga duug (7.31–37).”—Kelly R. Iverson, Gentiles in the Gospel of Mark, “Even the Dogs Under the Table Eat the Children's Crumbs” (London: T & T Clark, 2007), p. 20.

Gani, ang katapusan nga bahin sang Marcos 4 kag ang panugod sang Marcos 5 nagapahayag sang isa ka pagbaylo sa pagministerio ni Jesus halin sa mga Judio pakadto sa duug sang mga Gentil. Apang, may isa ka naandan nga elemento nga nasugata ni Jesus sa kada isa sang sini nga mga lokasyon: puwersa sang malaut nga espiritu. Sono sa Marcos, si Jesus nagasugod sang Iya pagministerio sa mga Judio. Ang una nga milagro nga nahimo ni Jesus natabo sa sinagoga (isa ka duug sang mga Judio) sa diin ang isa ka tawo nga nasudlan sang dimatinlo nga espiritu nagsinggit, “Ano bala ang labut mo sa amon, Jesus nga Nazaretnon? Nagkari ka bala sa paglaglag sa amon? Nakahibalo ako kon sin-o ikaw, ang Balaan sang Dios!” (Marcos 1:24).

Karon, sang si Jesus nagsugod sang Iya pagministerio sa duug sang mga Gentil, makita naton ang pareho nga senario. Ang Marcos 5:2 nagasugid sa aton, “Kag sang nakatakas sia halin sa sakayan, sa gilayon ginsugata sia sang tawo halin sa mga lulubngan nga may espiritu nga dimatinlo.” Pareho nga sa sinagoga sang mga escriba kag sa tunga sang mga Gentil, may tawo nga may dimatinlo nga espiritu nga kinahanglan maayo. Sa pareho nga sitwasyon, may mga lalaki nga nabihag sang mga demonyo. Si Jesus nagkari agud mapasag-uli ang ini nga mga tawo sa ginharian.

Ang Marcos 5:7-9 nagalaragway sang pag-istoryahanay sa tunga ni Jesus kag sang malaut nga espiritu. Ang pagpakig-angot nagasunod sang pareho nga sulundan, kaangay sang makita sa Marcos 1:23-25. “Kag sang nagasinggit sa dakung tingug, nagsiling sia, ‘Ano bala ang labut mo sa akon, Jesus, nga Anak sang Dios nga Labing Mataas? Ginapakilooy ko sa imo sa Dios, indi ako pagsakita!’ ” (Marcos 5:7). Sing makagalanyat, ang malaut nga espiritu nakakilala kon sin-o si Jesus. Nagsiling sila sa Iya, “Ikaw, ang Balaan sang Dios!” (Mar. 1:24); “Ikaw ang Anak sang Dios” (Mar. 3:11); kag “Anak sang Dios nga Labing Mataas nga Dios” (Mar. 5:7). Sing talalupangdon, ang iban nga Cristolohikal nga mga tinaga sa maayong balita nagahalin sa baba sang malaut nga mga espiritu. Halin sa mga manunudlo sang Israel, nga katawohan mismo sang Dios, wala sang kaangay sang sina nga pagtuad.

Talupangdon naton ang impormasyon nga ginhatag ni Marcos sa aton nahanungud sa tawo nga ginsudlan sang madamu nga mga dimatinlo nga espiritu. Ang ini nga tawo nagaangkon nga ang iya ngalan “Legion.” Ang legion isa ka grupo sang mga soldado sang Roma nga may kadamuon nga mga tatlo tubtub anum ka libo nga soldado. (Robert H. Stein, Mark [Grand Rapids, MI: Baker Academic, 2008], p. 255.) Bisan ano pa kadaku ang kahadluk sang tawo tungud sang kaangay sina nga puwersa sang yawa, wala sang malaut nga espiritu nga sarang makapamatok, ukon makadaug, sa gahum sang Labing Mataas nga Dios.

Ang kapalaran sang sini nga tawo nga ginsudlan sang malaut nga espiritu mapintas kag madugoon. Ang Marcos 5:5 nagalaragway sang iya kalisdanan kag pag-antus. “Sa gihapon sa adlaw kag gab-i sa mga lulubngan kag sa kabukiran nagasinggit sia, kag nagapilas sang iya kaugalingon sa mga bato.”

Bahin sa ginsudlan sang malaut nga espiritu, si Larry W. Hurtado nagasulat sini: “Ang tawo ginalaragway bilang nabihag sing bug-os sang gahum sang yawa kag wala sang bisan sin-o nga tawo ang sarang makabulig (5:2-4). Dugang pa, ang iya pagpuyo sa lulubngan, ang ‘puluy-an’ sang mga patay, nagahimo ini sa iya nga daw pareho na sa zombie, isa ka patay nga tawo nga nagakabuhi. Sang olihi, ginasakit niya ang iya kaugalingon (5:5) kag maathag nga nagaantus. Tanan ini isa ka gamhanan nga imahen kon paano ang BK [Bag-ong Katipan] nagalaragway bahin sa kondisyon sang katawohan kon magpalayo halin kay Cristo: Patay sa espiritwal kag ulipon sang yawa.”—Mark (Peabody, MA: Hendrickson Publishers, 1989), p. 83.

Ang Marcos 5:4 nagasugid man sa aton nga “walay tawo nga makusug nga sarang makamanso sa iya.” “Walay tawo,” si Marcos nagasiling, tubtub nga nakapalapit si Jesus sa iya. Pagkatapos sang iya pagpakig-atubang kay Jesus, “ang tawo nga may “legion” sang una (Mar. 5:15) kag ginsudlan sang malaut nga espiritu, kalma na karon nga nagapungko, napanaptan kag yara na sa iya husto nga paminsaron. Ang kaangay sina nga gahum sang pagluwas makita lamang sa kay Jesu-Cristo. Ang Isa nga nagsabdong sang hangin kag nagsiling sa dagat, “Maglinong! Magpuas!” (Mar. 4:39), sarang man makamando sa malaut nga mga espiritu, nga nagasiling “Gowa ka sa tawo” (Mar. 5:8). Ang bug-os nga gahum sang kadulum madaug paagi sa pagbulut-an ni Jesus.

**Si Jesus kag ang Pag-ayo Sang Duha ka Anak nga Babayi**

Sa Marcos 5:21, si Marcos nagapakilala sang isa ka bag-o nga bahin sang kasaysayan: ang hitabo sa diin si Jesus nagpatunga para sa duha ka anak nga babayi sang Dios: “may babayi nga may tagas sang dugo sing napulog duha na ka tuig” (Mar. 5:25) kag ang anak nga babayi ni Jairo.

Ang ini nga bahin nagaunud sang isa pa ka geopolitikal nga tanda sang pagpanglakaton ni Jesus. “Si Jesus nakatabok liwat sa sakayan” (Mar. 5:21). Nakabalik na Sia halin sa pagministerio sa isa ka Gentil nga duug; karon ang senario nagasaylo liwat sa duug sang mga Judio. Si Marcos nagapamatuud sang sini nga pagsaylo sang pagpatunga ni Jesus para sa opisyal sang sinagoga nga si Jairo. Ang ining importante nga tawo nagasulud sa senario nga may pareho nga kinaiya sa tawo nga ginsudlan sang malaut nga espiritu sa Marcos 5:6: naghapa sia sa tiilan ni Jesus (Mar 5:22). Ang pangabay ni Jairo kay Jesus para sa iya anak nga babayi amo ini: “Pandungan mo sia sang imo kamut, agud nga mag-ayo sia, kag mabuhi” (Mar. 5:23).

Sa sina nga tion, ang isa ka walay paglaum nga babayi nagapauntat sang pagsaysay. Hunahunaa nga si Jesus bag-o lang gid naghalin sa pag-ayo sang isa ka tawo nga ginsudlan sang isa ka legion sang dimatinlo nga mga espiritu. Kag karon Sia naman nagakalooy sa mahigko nga babayi. Tungud sang iya masakit, indi sia matinlo sono sa ila ritwal kag nahamulag halin sa relihiyoso nga pagkabuhi sa Israel. “Kon ang babayi may panggowa sang iya dugo sa malawig nga mga adlaw, indi sa tion sang iya pamulanon, ukon may panggowa sia labaw sa tion sang iya pamulanon, sa tanan nga adlaw sang panggowa sang iya pagkadimatinlo, manginsubong sia sang sa mga adlaw sang iya pamulanon; dimatinlo sia” (Lev. 15:25).

Ang komentarista nga si M. Eugene Boring nagadugang sang isa pa ka bahin sang kalisdanan nahanungud sa iya balatian: “Tungud nga ang pagtagas sang dugo sa kinatawo sang babayi nagadumili sa pagpamana kag mangin kabangdanan para sa pagbulagay, sa paghangup sang iya kultura nga ila ginapatihan, ang ini nga babayi indi makatuman sang iya katungdanan bilang isa ka babayi, nga amo ang pagbun-ag sang bag-o nga kabuhi bilang isa ka iloy.” Dugang pa, namigado na sia tungud nga nagasto na niya ang tanan niya nga kuwarta sa mga manugbulong nga wala man sang maayo nga resulta. Ang komentarista nagadugang pa gid sa pagsiling sini, “Kaangay sa aroon sang 1:40, ang iya kabuhi kaangay na sang nagakabuhi nga patay, kag ang pag-ayo sa iya isa ka pagpasag-uli sa kabuhi. Kaangay sa bata nga nagahulat sa balay ni Jairo, ang iya paglaum indi na masarangan sang tawo.”—Boring, Mark A Commentary (Louisville, KY/London: Westminster John Knox Press, 2006), pp. 159, 160. Sang olihi, ginpasag-uli ni Jesus ang duha ka persona sa ila normal nga kabuhi: isa ka babayi, daw mapatay na, pisikal kag sosyal (talupangda ang isa ka tawo nga nagatagas ang dugo sa sulud sang 12 ka tuig sa sosyodad nga ang kasogoan nagamando nga painon sia tungud sang iya kondisyon); kag ang bata nga babayi ni Jairo, isa ka 12 anyos nga babayi nga napatay na.

Sa sining duha ka sitwasyon, ang nagaayo nga pagtandug napahayag sa sini nga kasaysayan. Ang babayi nagatandug sang panapton ni Jesus, kag si Jesus nagatandug sa kamut sang bata nga babayi. Apang, ang manunulat nagatinguha sa pagpaathag sa mga manugbasa nga indi ang pagtandug mismo sang babayi ang nagdala sang pag-ayo sa iya. Sa baylo, ang pagtoo sang natagasan sang dugo nga babayi kag anak ni Jairo amo ang nagadolot sang ila ginahandum nga resulta. Sa una nga sitwasyon, ginapaumpawan ni Jesus ang babayi nga nagasiling. “Anak, ang imo pagtoo nag-ayo sa imo’ ” (Mar. 5:34). Sa ikaduha nga sitwasyon, ginapadasig ni Jesus ang amay sang bata nga amo si Jairo, nga magpadayon sa pagtoo nga ang iya bata nga babayi mabuhi liwat (Mar. 5:36).

### Bahin III: Aplikasyon sa Kabuhi

Si Marcos, kag ang tatlo ka manunulat sang Ebanghelyo, nagalaragway bahin sa pagpamatok sa kay Jesus sang pipila ka manunudlo nga Judio kag mga lider sang sinagoga. Apang, ang ini nga pagpamatok wala nagapugong sa relihiyoso nga pagpakigbahin ni Jesus sa sinagoga ukon sang Iya buluhaton para sa katawohan sang Iya komunidad. Halimbawa, ang Marcos 1:21 nagasaysay nga si Jesus kag ang Iya mga gintoton-an “nagsulud sila sa Capernaum; kag sa gilayon sa adlaw nga inugpahuway nagsulud sia sa sinagoga kag nagpanudlo.” Ang una nga milagro nga nahimo ni Jesus nga nasulat sa Ebanghelyo ni Marcos natabo sa sinagoga: “Kag sa gilayon may tawo sa ila sinagoga nga may espiritu nga dimatinlo” (Mar. 1:23). Sunod, sa Marcos 5:22, si Jesus nagministerio sa “isa sang mga punoan sang sinagoga.”

Kon kaisa makaatubang kita sang pagpakigsuay sa pipila ka lider ukon mga miyembro sang aton iglesia. Tubtub sa ano kita magpahanugut sang sini nga pagpakigsuay nga makaapekto sang aton determinasyon ukon relasyon sa aton komunidad? Paano ang ehemplo ni Jesus makahatag sa aton sang ihibalo kon paano mag-atubang sa kaangay sina nga sitwasyon?

Si Jesus naggowa sa Iya kaugalingon nga komunidad sang pagtoo agud malambot ang katawohan halin sa mga komunidad sang Gentil. Ano ang aton ginahimo agud malambot ang katawohan sa gowa sang aton mga pader para sa ginharian sang Dios? Talupangda, sa imo sabat, ang Marcos 6:34: “Nakita niya [Jesus] ang daku nga kadam-an, kag nalooy sia sa ila, kay subong sila sang mga carnero nga walay manugpahalab; kag nagsugud sia sa pagpanudlo sa ila sing madamu nga butang.”

` `