---
title:  Pagpakalma Sang Unus
date:   28/07/2024
---

`Basaha ang Marcos 4:35-41. Ano ang natabo sa sini nga istorya, kag ano nga mga leksyon ang aton makuha halin sa sini nahanungud kon sin-o si Jesus?`

Sa pagsugod sang Marcos 4, si Jesus nagasakay sa sakayan agud magpanudlo sa kadam-an nga yara sa baybayon. Sa Marcos 4:10-12, daw mahimo nga nagpanaug Sia sa sakayan kag nagpakigsugilanon sa Iya mga gintoton-an nga silahanon lang. Karon, pagkatapos sang malawig nga adlaw sang pagpanudlo, ang mga gintoton-an nagdala kay Jesus sa sakayan “subong nga amo sia,” kon sayoron, tuman kakapoy. Nakatolog Sia gilayon sa olonan, didto sa ulin nga yara sa likod nga bahin sang sakayan. Nag-abut ang isa ka daku nga unus sa linaw, kag ang sakayan daw gintugub na sang balud sang ginpukaw Sia sang mga gintoton-an. Sing makatalanhaga, si Jesus nagmando sa hangin kag mga balud nga maglinong kag magpuas. Nagtunung ang hangin, kag may dakung kalinaw. Sing halangponon, ang mga gintoton-an ginhadlukan gid sa pagpahayag sang langitnon nga gahum.

`Basaha ang Salmo 104:1-9. Paano mapaanggid ang laragway ni Yahweh diri sa pagpakalma ni Cristo sang unus?`

Ang istorya sa Marcos 4:35-41 nagasanto sa isa ka naandan nga sulundan sa Biblia, ang ginatawag nga “theophany”—ang pagpakita sang Dios ukon isa sang Iya mga manugtunda. Lima ka kinaiya ang kinaandan sa sini nga mga hitabo: (1) Ang pagpahayag sang langitnon nga gahum, (2) tawohanon nga kahadluk, (3) ang mando, “Indi magkahadluk,” (4) ang mga pulong sang pagpahayag sa diin ang Dios ukon ang manugtunda nagpakita, (5) reaksyon sang tawo sa pagpahayag. Apat sa sining lima yara sa sini nga istorya—ang pagpakalma sang unus isa ka pagpahayag sang langitnon nga gahum, ang kahadluk sang mga gintoton-an amo ang tawohanon nga kahadluk. Ang pamangkot “Ngaa bala nahadluk kamo?” amo ang “Indi magkahadluk.” Ang pamangkot sang mga gintoton-an, “Niyan sin-o bala ini?” amo ang tawohanon nga reaksyon. Ang kulang amo ang mga pulong sang pagpahayag. Ang ining kulang nga detalye may bahin sa Bugna/Sekreto nga Tema, sa diin ang kamatooran nahanungud kay Jesus igapahayag. Ang pamangkot diri nga nagasiling, “Niyan sin-o bala ini, nga bisan pa ang hangin kag dagat nagatuman sa iya?” nagatulud sa manugbasa nga butangan sang sabat ang kulang nga mga pulong sang Bugna—Sia amo ang Anak sang Dios, ang Ginoo mismo.

`Hunahunaa ang nahanungud sa gahum sang Dios. Paano mo maton-an nga magsandig sa sini nga gahum kag saligan ini sa tanan nga butang sa imo kabuhi?`