---
title:  Pagsikway kag Pagbaton
date:   31/07/2024
---

`Basaha ang Marcos 6:1-6. Ngaa ang mga kasimanwa ni Jesus nagsikway sa Iya?`

Sa kinaandan, kon ang tawo nga halin sa isa ka gamay nga banwa mangin bantug, ang katawohan sa iya duug mangin malipayon bangud sini. Apang indi amo sina sa Nazaret. Nasaklaw sila kag natingala sa kadalag-an ni Jesus bilang isa ka manunudlo kag manugpang-ayo. Ang Iya pagbaylo halin sa isa ka panday pakadto sa isa ka manunudlo daw mabudlay nila nga batonon. Mahimo nga may pipila ka kaawayon tungud ginhimo Niya ang kalabanan sang Iya mga milagro sa Capernaum (tan-awa ang Lucas 4:23). Kag may indi na paghangpanay sa Iya panimalay (Marcos 3:31-35).

`Basaha ang Marcos 6:7-30. Paano ang misyon sang Napulo kag Duha ka Pinadala nangin kabaliskaran sa pagpugut sang ulo ni Juan Bautista?`

Amo ini ang ikatatlo nga ginatawag Sandwich Story sa Marcos (tan-awa ang leksyon 3). Ang misyon sang Napulo kag Duha ka Pinadala sa pagdala sang mensahe ni Jesus sa bisan diin nagatindug bilang kabaliskaran sa pagbilanggo kag pagpahipos sa kay Juan Bautista. Ang mga gintoton-an ginahambalan nga magpanglakaton nga mamag-an ang dala kag magdepende sa iban para sa ila suporta. Ang ini nga estratehiya nagabuyok sa mga misyonero nga magdepende sa katawohan nga ila ginaalagaran, nga nagabulig sa ila nga makapakig-angot sing hapiit sa sadtong nagakinahanglan sang ila mensahe.

Apang si Juan Bautista wala sang kaangay sina nga pagpakig-angot sa kay Herodes kag sa iya pamilya. Ang kamatayon ni Juan nasaysay sa makakilibot nga detalye samtang ang may malaut nga buko nga si Herodias naghingalit sa kailigbon kag pagkawalay siguro ni Herodes. Ang bata nga babayi ni Herodias nagpalala sa indi maayo nga plano paagi sa talamayon nga pagpangabay sa hari nga ipadala sa bandiha ang ulo ni Juan Bautista.

Ang pagpahipos sa mabaskug nga tingug ni Juan Bautista natabo sa amo man nga tion sang ang Napulo kag Duha nga Pinadala nagbantala sang paghinulsul, kaangay sa ginhimo ni Juan. Ang kamatayon ni Juan nangin landong sang Iya ni Jesus. Si Juan ginpatay, ginlubong, kag ginbalita nga nabanhaw halin sa kamatayon (Marcos 6:14-16, 29), kaangay nga si Jesus mangin amo man sini (Marcos 15 kg 16). Ang pareho sini nga mga istorya nagapatuhoy sa magaabot nga krisis para kay Jesus kag sa Iya mga gintoton-an.

`Nasikway ka na bala kaangay ni Jesus ukon nakaagi sang tama kabudlay hangpon nga problema? Ano ang imo naton-an halin sa sina nga mga inagihan nga makabulig sa imo kon matabo liwat ang kaangay sina?`