---
title:  Dugang nga Pagtoon
date:   02/08/2024
---

Basaha ang sinulatan ni Ellen G. White, “Peace, Be Still” kag “The Touch of Faith,” pp. 333-348 sa _The Desire of Ages_.

“Sa tanan nga yara sa idalum sang paghanas sang Dios igapahayag ang pagkabuhi nga wala nagauyon sa kalibutan, sa kinabatasan, ukon mga pagsulundan sini; kag ang kada isa nagakinahanglan sang personal nga eksperiensya sa pag-angkon sang ihibalo bahin sa kabubut-on sang Dios. Dapat ang kada isa sa aton makabati sa Iya nga nagahambal sa aton tagiposoon. Kon ang kada isa ka tingug maghipos, kag sa kalinong maghulat kita sa Iya, ang kalinong sang kalag mas nagapaathag sang tingug sang Dios. Nagapangabay Sia sa aton, ‘Magpahimuyung, kag kilalaha nga ako amo ang Dios.’ Salmo 46:10. Diri lamang makita ang matuud nga kapahuwayan. Kag amo ini ang epektibo nga preparasyon para sa tanan nga nagapangabudlay para sa Dios. Sa tunga sang kasakoon, kag kalapyo bangud sang sobra kadamu kag maid-id nga mga hilikuton sang kabuhi, ang kalag nga napaumpawan malikupan sang kapawa kag paghidait. Ang kabuhi magapahayag sang isa ka langitnon nga gahum nga magatandug sa tagiposoon sang katawohan.”—Ellen G. White, _The Desire of Ages_, p. 363.

“Ang ila indi kontento nga mga tagiposoon nagapamangkot kon ngaa, nga kon si Jesus sarang makahimo sang madamu nga gamhanan nga binuhatan kaangay sang ila nasaksihan, indi bala Sia makahatag sang maayong panglawas, kusog, kag manggad sa Iya katawohan, hilwayon sila halin sa nagapigos sa ila, kag bayawon sila sa gahum kag dungug? Ang pamatuud nga nagkabig Sia nga ginpadala sang Dios, apang nagdumili nga mangin hari sang Israel, isa ka tinago nga indi nila mahangpan. Ang Iya pagpangindi wala mahangpan sing maayo. Madamu ang naghimo sang konklusyon nga wala nalang kuntani Niya ginpahayag ang Iya mga ginpang-angkon tungud nga nagduhaduha mismo Sia sa langitnon nga karakter sang Iya misyon. Gani, bangud sina nga panghunahuna, ginbuksan nila ang ila mga tagiposoon sa pagkadimatinoohon, kag ang binhi nga ginsab-ug ni Satanas nagbunga sa sayop nga paghangup kag pagbiya.”—_The Desire of Ages_, p. 385.

**Mga Palamangkutanon nga Pagadiskusyunan**:

`Kon may isa ka tawo nga mamangkot sa imo, Ano ang nahilway ni Jesus sa imo, ano ang imo sabat?`

`Binagbinaga kon ngaa ang Dios kon kaisa nagapahanugut sa isa ka maayo nga tawo kaangay ni Juan Bautista nga mabutang sa bilanggoan kag pagapatyon. Ano nga pagpaumpaw ukon paglaum ang aton makita, sa pihak sang sining mabudlay nga mga butang?`

`Ano nga mga leksyon ang yara sa pagpakaon sang 5,000 para sa kongregasyon sang iglesia nga gamay lamang ang ikasarang ukon kagamitan?`

`Ipaanggid ang bantug nga mga panan-aw sa kay Jesus subong sa laragway Niya nga makita sa Marcos 5 kag 6. Kon sayoron, paano yadtong mga nagagamit kay Jesus agud makaangkon sang politikal nga gahum kag dumalahan ang iban?`