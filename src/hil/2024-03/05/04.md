---
title:  Sa Rollercoaster upud ni Jesus
date:   30/07/2024
---

`Basaha ang Marcos 5:21-24. Ano nga mga katakter ang nagapangibabaw nahanungud kay Jairo?`

Sa kinaandan, ang relihiyoso nga mga lider kaangay kay Jairo wala nagapakig-abyan sa kay Jesus (tan-awa ang Mar. 1:22; Mar. 3:2, 6; Luc. 13:14). Gani, mahimo nga desperado gid sia. Ang ini nga pagkadesperado napakita paagi sa iya pagyaub sa atubangan ni Jesus. Ang iya pangabay halangponon para sa bisan sin-o nga ginikanan—ang iya anak nga babayi tagumatayon. Apang may pagtoo sia nga sarang makabulig si Jesus. Sa wala sang kon ano nga pulong, si Jesus naglakat upud sa sini nga amay agud magkadto sa iya puluy-an.

`Basaha ang Marcos 5:25-34. Ano ang nagapatunga nga hitabo sang sila nagapakadto sa balay ni Jairo?`

Ang istorya hinali lang nga nautud kag nagsaylo sa isa pa ka talan-awon nga nagapukaw sang kalooy—isa ka babayi nga nagaantus sa napulo kag duha katuig nga pagmasakit. Ang istorya ni Jairo kag sang babayi amo ang ikaduha nga ginatawag Sandwich Story sa Marcos (tan-awa ang Marcos 3:20-35, nga naton-an sa leksyon 3). Sa sini nga istorya, ang magkatuhay nga mga karakter, si Jairo kag ang babayi, nagkadto sa kay Jesus para magpabulig.

Ang babayi nagpalapit sa likod ni Jesus kag nagtandug sang Iya panapton. Naayo sia gilayon. Apang nagpundo si Jesus kag namangkot, “Sin-o bala ang nagtandug sang akon mga panapton?”

Ang babayi, nga may malala nga masakit, insigida nga naayo. Apang, nahadluk sia nga si Jesus mangakig sa kon ano nga natabo. Isa yadto ka sobra ka malipayon apang may kahangawa nga balatyagon para sa iya. Apang gusto ni Jesus nga ayohon indi lamang ang iya lawas kondi ang iya man kalag.

Pagkatapos sini, nagbalik kay Jairo ang istorya (tan-awa ang Marcos 5:35-43). Isa man yadto ka malipayon apang may kahangawa nga balatyagon para sa manugdumala sang sinagoga. Wala sing ginpaupud si Jesus nga bisan sin-o maluwas lamang sa mga ginikanan sang bata kag sila Pedro, Santiago, kag Juan. Si Jesus nagapahayag nga ang bata nga babayi indi patay kondi nagakatolog lang. Ginpagowa Niya ang tanan nga mga manuglalaw kag nagsulud sa kuwarto sa diin ang bata nahamyang. Gin-uyatan Niya ang kamut sang bata kag nagsiling Sia, “Talita cumi.” Si Marcos nagbadbad sang sini nga mga pulong bilang, “Inday, bangon ka.” Sa pagkamatuud, ang pulong nga talita nagakahulugan sang “cordero,” kag mahimo nga isa ka tinaga sang mahigugmaon nga pagtawag para sa isa ka bata sa puluy-an. Ang mando nga indi pag-ipahibalo ang ini nga mga butang kabahin sang pagbugna/pagsekreto nga tema nga yara sa bug-os nga Marcos kag nagapatuhoy sa kon sin-o si Jesus kag sang olihi, indi gid Sia makapabilin nga wala makilal-i.