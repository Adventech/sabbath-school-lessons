---
title:  Mabatian Mo Bala ang Hutik Labaw Sang sa Singgit?
date:   29/07/2024
---

`Basaha ang Marcos 5:1-20. Ano ang aton maton-an nahanungud sa daku nga pagsumponganay halin sining makatalanhaga nga hitabo kag, sa liwat, nahanungud sa gahum ni Jesus?`

Kon ang nagligad nga kagab-ihon sa linaw indi malipatan, ang pag-abut sa Gerasa pagkasunod nga aga pareho man ka dalayawon. Ang kasaysayan sang tawo nga ginsudlan sang malaut nga espiritu ginpahayag sa makasusubo nga detalye. Para mapahilayo halin sa tanan nga limitasyon, nagpuyo sia sa mga lulubngan kag nagapilas sang iya kaugalingon sa mga bato. “Kag walay tawo nga may kusug nga makamanso sa iya” (Marcos 5:4)—kag niyan naatubang niya si Jesus.

Ang ini nga tawo nagdalagan pakadto kay Jesus—wala sang pulong nahanungud sa mga gintoton-an (posible nga nagdalagan sila palayo). Sang nagpalapit na ang ini nga tawo sa kay Jesus, nagyaub sia sa atubangan Niya. Ang pulong nga “nagyaub” ginabadbad sa Griego nga pulong proskyneō, masami nga ginabadbad “sa pagsimba.” Daw kaangay nga ang ini nga tawo nagkilala nga si Jesus amo ang Isa nga sarang makabulig sa iya. Apang sang ginbuksan na niya ang iya baba, ginsinggitan sang indi matinlo nga mga espiritu sa sulud niya si Jesus, nga makabati sang hutik nga pakilooy sang sini nga tawo nga nagapangayo sang bulig labaw sang sa singgit sang malaut nga mga espiritu. Sang nagpangabay sila nga tugutan sa pagsaylo sa panong sang mga baboy, si Jesus nagpahanugut sa ila nga magsulud sa mga baboy. Ang bug-os nga panong, mga duha ka libo, nagdinaguso sa pil-as pa dagat kag nalumos sa tubig. Isa yadto ka daku nga kapierdihan para sa tag-iya.

Ang makatalanhaga diri amo nga ang mga demonyo nakahibalo sing sibo kon sin-o si Jesus, kag nakahibalo man sila sang ila pagkawalay ikasarang sa atubangan Niya, amo ina kon ngaa nga “nagpakilooy sila sa Iya” sing makaduha (Mar. 5:10, 12) sa paghimo sang ila ginapangayo. Sing maathag, nahibaloan nila nga mas labaw ang Iya gahum sang sa ila.

Ang ini nga istorya may duha ka nagapangibabaw nga kinaiya. Una, napun-an ini sang mga bagay nga indi matinlo kag seremonyal nga pagdagta sono sa kasogoan sa Daan nga Katipan. Ang mga lulubngan kag ang mga patay indi matinlo (Num. 19:11, 16). Ang pagdugo naghimo sa isa ka tawo nga indi matinlo (Lev. 15). Ang mga baboy indi matinlo (Lev. 11:7).

Apang, sa ikaduha, ang kabug-osan sang sini nga pagkadagta amo ang nagapakadto pakari nga inaway sa tunga sang maayo kag malaut nga puwersa. Gintabog ni Jesus ang indi matinlo nga mga espiritu (duha ka puntos para kay Jesus), ang indi matinlo nga mga espiritu nagpatay sang mga baboy (duha ka puntos para kay Satanas). Ang mga pumuluyo naghangyo kay Jesus sa pagpalayo (duha ka puntos para kay Satanas), apang ginpabalik ni Jesus ang naayo nga tawo kag ginhimo bilang Iya saksi (tatlo ka puntos para kay Jesus). Sa pipila ka bahin ang ini nga tawo indi angayan nga mangin misyonero, apang may matahum sia nga istorya nga puwede masugid.

`Ano nga paglaum ang imo sarang makuha halin sa sini nga istorya nahanungud sa gahum ni Jesus nga makabulig sa imo sa kon ano man nga sitwasyon ang imo ginapakigbatoan subong?`