---
title:  Ang Milagro sa Palibut Sang Linaw
date:   27/07/2024
---

### Basaha Para sa Pagtoon Sini nga Semana
Mar. 4:35-41, Sal. 104:1-9, Marcos 5:1-43, Numeros 27:17.

> <p>Salauluhon nga Teksto</p>
> “Apang si Jesus wala magtugut, kondi nagsiling sa iya, ‘Pauli ka sa imo mga abyan, kag sugiri sila kon daw ano ang nahimo sang Ginoo sa imo, kag daw ano nga nalooy sia sa imo” (Marcos 5:19).

Ang kalabanan nga ministerio ni Jesus yara sa Galilea, ilabi na gid sa sulud kag palibut sang Dagat sang Galilea, isa ka linaw nga mga 13 ka milya ang kalabaon (21 km) kag 8 ka milya (13 km) ang kalaparon. Amo ini ang pinakadaku nga linaw sang tubig sa sina nga duug kag amo ang sentro sang kabuhi para sa katawohan nga nagapuyo sa palibut.

Ang Marcos 4 nagtapos nga si Jesus kag ang Iya mga gintoton-an nagapanakayon patabok sa Dagat sang Galilea. Nag-abut ang dakung unus nga ginpakalma ni Jesus paagi sa pagpamulong sa hangin kag sa mga balud. Ang Marcos 6 nagatapos sa amo man nga senario, apang sa sini nga tion si Jesus nagalakat sa tubig pakadto sa Iya mga gintoton-an nga yara sa sakayan. Sa tunga sang sini nga mga senario sa tubig yara ang madamu nga milagro nga nahimo ni Jesus sa duta, kag ang una nga pagmisyonero sang Iya mga gintoton-an. Ang ini nga mga istorya amo ang pagapatuhuyan sang pagtoon sa sini nga semana.

Ang kabilugan nga kinaiya sang sining madrama nga mga istorya nagapahanugut sa manugbasa nga makita kon sin-o si Jesus. Sia ang Isa nga sarang makapakalma sang unus, makaayo sa ginsudlan sang malaut nga espiritu, makaayo sa babayi nga nagtandug lamang sang Iya bayo, makabanhaw sa napatay nga bata, makawali sa Iya ginpuy-an nga banwa, makapadala sang Iya gintoton-an sa isa ka misyon para magwali, makapakaon sang 5,000 paagi sa pipila ka tinapay kag isda, kag makalakat sa tubig—makatalanhaga nga mga pagpahayag sang gahum nga nagabuyok palapit sa mga gintoton-an para mahangpan nga Sia amo ang Anak sang Dios.

_*Ton-i ang leksyon sang sini nga semana sa pag-aman sa Adlaw nga Inugpahuway, Agusto 3._