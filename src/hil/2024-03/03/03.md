---
title:  Pagtawag kay Levi kag ang Pamangkutanon Bahin sa Pagpuasa
date:   15/07/2024
---

`Basaha ang Marcos 2:13-22. Sin-o si Levi, nga anak ni Alfeo, kag ngaa may pagpamatok sa iya nga mangin isa ka gintoton-an ni Jesus?`

Ang mga manugsukot sang buhis sa panahon ni Jesus mga alagad sibil sa idalum sang lokal ukon Romanhon nga gobierno. Ginkaugtan sila sang mga Judio sa Judea bangud nga sa masami nagasukot sila sang buhis nga mas labaw sang sa nagakadapat kag nangin manggaranon sa sakripisyo sang ila kasimanwa. Ang Mishnah, isa ka sinulat nga komentaryo sang mga Judio bahin sa relihiyoso nga kasogoan, nagsiling, “Kon ang nagapangolekta sang buhis magsulod sa isa ka balay [ang tanan nga yara sa sulud sini] mangin dimatinlo. . . . ”

Gani, indi na makatilingala nga ang mga escriba nagapamangkot nga may pagpamatok, “Ngaa nga nagakaon Sia upud sa mga manugsukot sang buhis kag mga makasasala?”

Paano si Jesus nagsabat sa ila pamangkot? Wala Niya ini ginsikway. Sa baylo, gin-atubang Niya ini kag nagpahayag nga ang katawohan nga nagabalatian, nga indi maayo ang lawas, nagakinahanglan sang doktor. Gani gin-angkon Niya ang pangalan nga isa ka espirituhanon nga doktor, ang isa nga sarang makaayo sang kalag nga nagabalatian sang sala. Kag indi bala ang doktor ang nagakadto kon diin ang balatianon?

Ang Marcos 2:18-22 may bag-o nga tema. Amo ini ang sentro nga istorya sang sining lima ka istorya nga nagatandug sang pagsumponganay. Kon sa diin nga ang nauna nga bahin naglakip sang isa ka sinalosalo nga ginsakdag ni Levi, ining sunod nga istorya nagapatuhoy sa pamangkot bahin sa puasa. Nagaunud ini sang pamangkot ngaa ang mga gintoton-an ni Jesus wala nagapuasa nga si Juan Bautista kag ang mga Fariseo nagahimo sini. Si Jesus nagasabat nga may ilustrasyon ukon paanggid sa diin Iya ginapaanggid ang Iya presensia sa isa ka sinalosalo sa kasal. Mangin indi gid ini kinaandan sa isa ka kasal kon ang tanan nga bisita magpuasa. Apang si Jesus nagtagna sang adlaw nga ang nobyo pagakuhaon, isa ka pagpatuhoy sang krus. Mangin madamu niyan ang tinion para sa pagpuasa.

Si Jesus nagapadayon sa duha pa ka ilustrasyon nga nagapatalupangud sang kabaliskaran sa tunga sang Iya pagtudlo kag sa pagtudlo sang relihiyoso nga mga lider—nagatukap sang bag-o nga tela sa daan nga bayo, kag bag-o nga alak sa daan nga suludlan nga himo sa panit. Daw ano ka makagalanyat nga pamaagi sang pagpaanggid bahin sa pagtudlo ni Cristo kag sang relihiyoso nga mga lider. Nagpakita lamang ini kon daw nangin ano na ka garuk ang mga pamaagi sang mga manunudlo. Bisan pa ang matuud nga relihiyon puwede mangin kadudulman kon indi maghalong ang katawohan.

`Sin-o sa aton panahon subong ang mga tawo nga makabig nga mga manugsukot sang buhis sa panahon ni Jesus? Paano naton mapabag-o ang aton panghunahuna bahin sa ila?`