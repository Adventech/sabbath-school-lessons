---
title:  Ang Ginoo Sang Adlaw nga Inugpahuway
date:   16/07/2024
---

Sa Marcos 2:23, 24, ang mga Fariseo nag-akusar sa mga gintoton-an nga nagalapas sa Adlaw nga Inugpahuway. Sono sa tradisyon sang mga Judio, 39 ka sahi sang pagtrabaho ang gindumilian sa Adlaw nga Inugpahuway, nga, sa hunahuna sang mga Fariseo, naglakip sang ginhimo sang mga gintoton-an?

`Basaha ang Marcos 2:23-28. Paano ginsabat ni Jesus ang akusasyon sang mga Fariseo?`

Si Jesus nagasabat pinaagi sa istorya bahin sa pagkaon ni David sang sagrado nga tinapay (1 Sam. 21:1-6). Ang tinapay ginkuha sa Adlaw nga Inugpahuway; gani, ang pagpanglakaton ni David ayhan isa ka emerhensia nga pagpalagyo sa Adlaw nga Inugpahuway . Si Jesus nagapakigbais nga kon si David kag ang iya mga kaupdanan wala nakasala sa pagkaon sang sagrado nga tinapay, niyan ang Iya mga gintoton-an wala man nakasala sa pagpangutol kag pagkaon sang uhay.

Nagdugang pa sa pagpahayag si Jesus nga ang Adlaw nga Inugpahuway ginhimo para sa kaayohan sang katawohan, indi nga baliskad sa sini, kag ang balasihan sang Iya pangangkon sini amo nga Sia ang Ginoo sang Adlaw nga Inugpahuway .

`Basaha ang Marcos 3:1-6. Paano ang ini nga istorya nagalaragway sang punto ni Jesus nga ang Adlaw nga Inugpahuway ginhimo para sa tawo?`

Sa liwat, si Jesus nakaatubang sang kontrobersiya sa relihiyoso nga mga lider bahin sa Adlaw nga Inugpahuway. (Apang, talupangda nga ang kontrobersiya indi bahin sa Adlaw nga Inugpahuway mismo.) Ang relihiyoso nga mga lider gusto nga akusahan si Jesus kon nagapang-ayo Sia sa Adlaw nga Inugpahuway. Si Jesus wala nahuya sa pag-atubang sa ila. Nagpahamtang Sia sang pagpaanggid sa tunga sang paghimo sang maayo ukon paghimo sang kahalitan, pagluwas sang kabuhi ukon pagpatay. Maathag ang sabat sa Iya pamangkot; ang paghimo sang maayo kag pagluwas sang kabuhi mas nagakaigo bilang buluhaton sa Adlaw nga Inugpahuway.

Si Jesus nagapadayon sa pag-ayo sang sini nga tawo, nga nagapaakig sa Iya mga kasumpong, nga nagsugod gilayon sa pagplano kon paano Sia malaglag. Ang kahalam-utan sa sini nga istorya amo nga ang mga nagtinguha sa pagdakup kay Jesus sa paglapas sa Adlaw nga Inugpahuway amo mismo ang nagalapas sa Adlaw nga Inugpahuway paagi sa ila pagplano sang Iya kamatayon sa sina man nga adlaw.

`Ano nga mga prinsipyo sang pagbantay sa Adlaw nga Inugpahuway ang imo makuha halin sa sini nga mga hitabo kag ang mga panghangkat nga aton ginaatubang sa moderno nga panahon bahin sa pagbantay sang Adlaw nga Inugpahuway?`