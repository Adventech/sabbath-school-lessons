---
title:  Mga Kontrobersiya
date:   13/07/2024
---

### Basaha Para sa Pagtoon Sini nga Semana
Mar. 2:1-3:6, Miq. 6:6-8, 1 Sam. 21:1-6, Mar. 3:20-35, Luc. 12:53, Luc. 14:26.

> <p>Salauluhon nga Teksto</p>
> “Kag nagsiling sia sa ila, ‘Ang adlaw nga inugpahuway ginhimo tungud sa tawo, kag indi nga ang tawo tungud sa adlaw nga inugpahuway; gani ang Anak sang tawo ginoo bisan sang adlaw nga inugpahuway ’ ” (Marcos 2:27, 28).

Ang Marcos 2:1-3:6 nagaunud sang lima ka istorya nga nagalaragway sang pagtudlo ni Jesus nga baliskad sa ginatudlo sang relihiyoso nga mga lider. Ang mga istorya may pat-ud nga sulundan sa diin ang tagsa ka nagasunodsunod nga istorya naangot sa nauna sa iya paagi sa pagkaanggid sang topiko. Ang katapusan nga istorya nagalibut anay kag niyan nagaangot liwat sa nahauna.

Ang kada isa sang sini nga istorya nagalaragway sang mga aspeto kon sin-o si Jesus, kaangay sang ginpakita paagi sa mga tinaga sa Marcos 2:10, 17, 20, 28. Ang mga leksyon para sa Domingo, Lunes, kag Martes magausisa sing dugang pa kon ano ang kahulugan sang sini nga mga hitabo kag sang mga tinaga ni Jesus sa ila.

Ang Marcos 3:20-35 amo ang topiko para sa Miyerkoles kag Huwebes nga pagtoon.

Ang aton man makita diri isa ka ehemplo sang pamaagi nga ginagamit sang manunulat sang ebanghelyo nga ginatawag sa English “Sandwich Stories.” Ang ini nga sulundan sang pagsaysay makita sing anum ka beses sa Marcos. Sa tagsa ka sitwasyon, ang pipila ka importante nga kinaiya ni Jesus kag ang Iya katungdanan bilang Mesias, ukon kinaiya sang pagkagintoton-an, amo ang ginapatuhuyan.

Sa sini nga semana, magabasa kita sang pipila ka hitabo nahanungud kay Jesus kag tan-awon kon ano ang aton maton-an halin sa sini.

_*Ton-i ang leksyon sang sini nga semana sa pag-aman sa Adlaw nga Inugpahuway, Hulyo 20._