---
title:  'Sandwich Story: Bahin 1'
date:   17/07/2024
---

`Basaha ang Marcos 3:20-35. Ano nga kaangtanan ang imo makita sa tunga sang duha ka istorya nga naangot sa sini nga teksto?`

Ini nga teksto amo ang una nga ginatawag “Sandwich Story” sa Marcos, kon sa diin ang isa ka istorya ginsugdan kag ginsal-utan sang isa pa ka istorya, nga ang una nga istorya makompleto lamang pagkatapos na.

Ang gowa nga istorya nahanungud sa mga pariente ni Jesus nga magakuha sa Iya tungud naghunahuna sila nga nagbuang Sia (Marcos 3:21). Ang sulud nga istorya nahanungud sa mga escriba halin sa Jerusalem nga nagaakusar kay Jesus nga nagapakighimbon sa yawa. (Ang pagtoon subong nagapatuhoy sa istorya nga yara sa sulod sini nga bahin nga makita sa Marcos 3:22-30.)

Sa Marcos 3:22, ang mga escriba nagadala sang akusasyon nga ang gahum ni Jesus sa pagpang-ayo halin sa yawa. Si Jesus nagasabat anay paagi sa isa ka pangkabilugan nga pamangkot, “Paano si Satanas makatabog kay Satanas?” Mangin wala sang kabilinggan nga si Satanas magapamatok sa iya kaugalingon. Si Jesus nagapadayon sa pagpamulong nahanungud sa pagtunga sang isa ka ginharian, isa ka balay, kag ni Satanas mismo, nga nagapakita kon daw ano ka walay kabilinggan ang resulta sang sina nga pagtunga para sa ila kadalag-an. Apang ang Ginoo nagabaliskad sang kahimtangan sa Iya pagpahayag nahanungud sa paggapus sang isa ka makusug nga tawo agud makapanguha sa iya balay. Sa sining katapusan nga ehemplo si Jesus amo ang makawat nga nagasulud sa balay ni Satanas, kag naggapus sa prinsipe sang kadudulman agud mapahilway ang iya mga nabihag.

`Basaha ang Marcos 3:28-30. Ano ang sala nga indi mapatawad, kag ano ang buut silingon sina?`

Ang sala nga indi mapatawad amo ang sala batok sa Balaan nga Espiritu, nga nagatawag sa buluhaton sang Espiritu bilang nga buluhaton sang yawa. Talupangda nga sa Marcos 3:30 ang rason kon ngaa si Jesus nagapamulong sa Marcos 3:28, 29 amo nga tungud ang mga escriba nagapamulong nga yara sa Iya ang dimatinlo nga espiritu, nga sa pagkamatuud ang Balaan nga Espiritu amo ang yara sa iya. Kon tawgon nimo ang buluhaton sang Balaan nga Espiritu nga buluhaton sang yawa, niyan indi ka mamati sa Balaan nga Espiritu tungud nga wala sang tawo nga yara sa iya matadlong nga paminsaron nga magasunod sa pagtuytuy sang yawa.

`Ngaa nga ang imo kahadluk nga basi nakahimo ka sang “indi mapatawad nga sala” nagapahayag nga wala ka nakahimo sini? Ngaa ang kahadluk mismo isa ka pagpamatuud nga wala ka nakahimo sini?`