---
title:  'Sandwich Story: Bahin 2'
date:   18/07/2024
---

`Basaha ang Marcos 3:20, 21. Ano nga eksperiensya ang nagtulud sa pamilya ni Jesus nga kabigon Sia nga buangbuang?`

Ang akusasyon nga nagbuang isa ka seryoso nga butang. Sa naandan, nagagowa ini halin sa eksperiensya sa diin ang isa ka persona nangin isa na ka peligro sa iya kaugalingon nga kaayohan. Ang pamilya ni Jesus nakabatyag sang pareho sina nahanungud sa Iya tungud nangin tama na Sia kasako sa bagay nga wala na Sia sang tion nga mag-untat para magkaon. Nagkadto sila agud mag-atipan sa Iya, kag sa sini nga bahin nga ang gowa nga istorya sang sandwich nautud, nga ginsal-utan sang nasulud nga istorya nahanungud sa mga escriba nga nag-akusar kay Jesus nga nakighimbon sa yawa.

Isa ka makatilingala nga pagkaanggid ang yara sa tunga sang sulud kag gowa nga mga istorya sang sining ginatawag nga Sandwich Story. Ang pamilya mismo ni Jesus daw ginatan-aw Sia nga may kaanggid sa panan-awan sang mga escriba. Ang pamilya nagsiling nga nagbuang Sia. Ang mga escriba nagsiling nga nakighimbon Sia sa yawa.

`Basaha ang Marcos 3:31-35. Ano ang gusto sang pamilya ni Jesus, kag ano ang Iya sabat?`

Ang ini nga senario daw indi kinaandan. Kon ang imo iloy ukon ang iban nga miyembro sang pamilya magakadto para makita ka, indi mo bala sila pag-atubangon? Ang problema amo nga ang pamilya ni Jesus sa sina nga tion wala nakahangup kon ano ang kabubut-on sang Dios. Ginkilala ni Jesus ang ina nga kamatooran kag sa sini nga teksto Iya ginpahangup sing madalum ang Iya pamilya. Ang mga nagahimo sang kabubut-on sang Dios amo ang Iya utud nga lalaki, utud nga babayi, kag iloy. Sia Anak sang Dios, kag ang mga nagasanto sang ila kaugalingon sa kabubut-on sang Dios mangin Iya pamilya.

Ang duha ka istorya sang sining Markan Sandwich Story nagaunud sang madalum nga kabalikskaran. Sa istorya nga yara sa sulud, si Jesus nagasiling nga ang balay nga magpihak batok sa iya kaugalingon indi makatindug. Sa una nga pagtan-aw, ang yara sa gowa nga istorya nga amo ang bahin sa kaugalingon nga balay ni Jesus, ang Iya pamilya, daw napihak ukon nabahinbahin batok sa kaugalingon sini! Apang ginsolbar ni Jesus ang ining butang nga makalilibog paagi sa Iya pagpaathag sing mas masangkad bahin sa pamilya. Ang Iya matuud nga pamilya amo yadtong mga nagahimo sang kabubut-on sang Dios upud sa Iya (tan-awa ang Lucas 12:53, Lucas 14:26).

Sa madamu nga beses sa bug-os nga kasaysayan ang mga Cristohanon napahilayo halin sa ila kaugalingon nga mga pariente. Isa ini ka mabudlay nga eksperiensiya. Ang ini nga teksto sa Marcos nagapahayag nga si Jesus nag-agi man sa kaangay nga problema. Nahangpan Niya kon ano ang mabatyagan sini kag makapaumpaw sa sadtong makabatyag sang sining masakit nga pag-isahanon.