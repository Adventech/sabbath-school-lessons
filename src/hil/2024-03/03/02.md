---
title:  Pag-ayo sa Isa ka Paralitiko
date:   14/07/2024
---

`Basaha ang Marcos 2:1-12. Ano ang ginapangita sang paralitiko sang gindala sia kay Jesus, kag ano ang iya nabaton?`

Ang tawo paralitiko; gani, ang iya apat ka abyan, kinahanglan nga magdala sa iya kay Jesus. Pagkatapos nga maguhaban nila ang atop kag gintonton ang ini nga tawo panaug sa presensia ni Jesus, ang Marcos 2:5 nagapahayag nga nakita ni Jesus ang ila pagtoo. Paano makita ang pagtoo? Kaangay sa gugma, makita ini sa mga binuhatan, kaangay sa maukod kag hayag nga pagpanikasug sang mga abyan.

Maathag nga ang kinahanglanon sang sini nga tawo amo ang pisikal nga pag-ayo. Apang, sang nagapalapit sia sa presensia ni Jesus, ang una nga mga pulong nga ginpahayag ni Jesus nagpatuhoy sa pagpatawad sang iya mga sala. Ang ini nga tawo wala nakapamulong sang bisan isa ka pulong sa bug-os nga hitabo. Sa baylo, ang relihiyoso nga mga lider amo ang nagapamatok (sa ila mga hunahuna) bahin sa ginpamulong ni Jesus. Ginakabig nila ang Iya mga pulong bilang pagpasipala sa Dios, kag nagahimo sang buluhaton nga Iya gid lamang sang Dios.

Gin-atubang ni Jesus ang mga manugpamatok sa ila kaugalingon nga kahimtangan pinaagi sa paggamit sang rabbinic nga pamaagi sang argumento nga ginatawag “halin sa pinakagamay pakadto sa pinakadaku.” Isa ka butang ang pagsiling nga ang mga sala sang isa ka tawo napatawad; lain naman nga butang ang pagpalakat sang isa ka paralitiko nga tawo. Kon mahimo ni Jesus nga mapalakat ang paralitiko paagi sa gahum sang Dios, niyan ang Iya pangangkon nga makapatawad sang sala mapalig-on.

`Basaha ang Miquias 6:6-8. Paano ang ini nga teksto makapaathag kon ano ang nagakalatabo sa tunga ni Jesus kag sang mga lider?`

Ining relihiyoso nga mga lider wala na nakatalupangud kon ano ang pinakaimportante: hustisya, kalooy, kag paglakat nga mapainubuson sa atubangan sang Dios. Bangud sang ila tuman nga pagkabalaka sa pagdepensa sang ila paghangup sa Dios, nabulag na sila sa binuhatan sang Dios nga yara na mismo sa atubangan sang ila panolok. Wala sang napakita nga ang ini nga mga tawo nagbag-o sang ila panghunahuna nahanungud kay Jesus, bisan pa nga ginhatagan na Niya sila sang sobra pa sa nagakaigo nga ebidensia bahin sa paghibalo nga si Jesus halin gid sa Dios: indi lamang sa pagpahibalo sa ila nga makabasa Sia sang ila hunahuna (indi na ini simple nga bagay), kondi subong man sa pag-ayo sang paralitiko nga tawo sa ila atubangan sa pamaagi nga indi na nila mapanghiwala.

`Paano kita mangin mahinalungon agud nga makalikaw sa pareho man nga siod nga nahulugan sang sini nga katawohan: nga sobra ang kasalimuang sa pagsulondan sang relihiyon nga wala na nila makita kon ano gid ang importante sa matuud nga relihiyon (Santiago 1:27)?`