---
title:  Komento ng Guro
date:   19/07/2024
---

### Bahin I: Kabilugan nga Panan-aw

Sadsaran nga mga Teksto: Marcos 2, 3

Sentro Sang Pagtoon: Marcos 2:3-12; Marcos 3:6, 22-29.

**Panugod**: Ang pagtoon sa sini nga semana magarepaso sang mga hitabo sa pagministerio ni Jesus nga napahayag sa Marcos 2 kag 3. Ang buluhaton ni Jesus nagapatuhoy sa pagpasag-uli sang kabuhi sang katawohan paagi sa maayong balita. Apang, ang pagministerio kag mensahe ni Jesus wala permi ginabaton sang iban nga tawo nga may daku nga impluwensia sa sosyodad sa sina nga tion.

**Mga Tema Sang Leksyon**: Sa Marcos 2 kag 3, ang manunulat nagapatalupangud sa kamatooran nga ang pipila ka relihiyoso nga manunudlo naghangup sing sayop kag wala nagsalig sa mensahe ni Jesus. Magausisa kita sa sini nga kaundan:

1. Mga grupo, lakip ang mga Fariseo kag mga escriba, nga nagapamatok sa mga pagtudlo ni Jesus.

2. Ang iban nga mga isyu sang kasuayon sa tunga ni Jesus kag sang relihiyoso nga mga lider.

### Bahin II: Komentaryo

**Ang Pagministerio ni Jesus sa Gowa Sang Sinagoga**

Ang sinagoga amo ang sentro sang pagministerio ni Jesus; “Liwat nagsulud sia sa sinagoga” (Mar. 3:1). Apang, indi lamang limitado sa sinagoga ang pagministerio ni Jesus. Ang mapasibuon isa ka butang nga nagapatuhay sa Iya halin sa mga manunudlo sa Iya panahon.

Agud makakuha sang dugang pa gid nga ihibalo bahin sa nagalakbay nga pagministerio ni Jesus, dapat naton talupangdon ang pagplastar sang panugod nga mga kapitulo sang Marcos mismo. Bangud nga nakatoon na kita sang Marcos 1 sang nagligad nga semana, magakadto naman kita karon sa kaundan kag pagplastar sang kapitulo 2. Ang Marcos 2 kag 3 daw ginalakipan sang isa ka bahin sang sinulatan sa Ebanghelyo ni Marcos. Ang ini nga bahin nagasugod paagi sa pagpahayag nga si Jesus yara sa balay (Mar. 2:1); nagatapos ini paagi sa pagmitlang sang pipila ka miyembro sang Iya panimalay (iloy kag mga utud nga lalaki, Mar. 3:31-35). Sa tunga sang sining duha ka bahin sang pagsaysay, si Jesus nagapanglakaton sa mga duug malapit sa Dagat sang Galilea. Nagakadto Sia sa opisina sang buhis (Mar. 2:14) kag niyan nagasulud sa balay ni Levi (Mar. 2:15). Niyan si Jesus nagapadulong sa mga uma sang uyas (Mar. 2:23). Sunod sini, nagakadto Sia sa sinagoga (Mar. 3:1). Pagkatapos sina nagalikaw Sia kaupud sa Iya mga gintoton-an pa dagat (Mar. 3:7), kag sa olihi nagasulud Sia sa lain naman nga balay (Mar. 3:19).

Sa pagpalip-ot, ang ini nga bahin sang pagsaysay ni Marcos nagapatalupangud nga si Jesus nagministerio sa katawohan sa mga puluy-an sa siyudad, sa sinagoga, kag bisan pa sa mga kaumhan nga duug. Sa sini nga paagi, makita naton nga si Jesus nagaserbisyo sa katawohan. Ang Iya pagministerio palareho nga yara sa siyudad kag sa kaumhan sang Iya lugar.

**Kontrobersial kag Nagapamatok nga mga Grupo**

Ang isa pa ka nagapanguna nga bahin nga talalupangdon sa Marcos 2 kag 3 amo ang pagpamatok sa kay Jesus kag sa Iya pagministerio sang pipila ka lider sa relihiyon/politika. Upud sa mga grupo nga namitlang sa sini nga bahin amo ang mga escriba (Mar. 2:6, 16; Mar. 3:22), ang mga Fariseo (Mar. 2:24, Mar. 3:6), kag mga Herodianhon (Mar. 3:6). Nagarepresentar sila sa tatlo ka importante nga grupo sa sosyodad sang Israel sa panahon sang pagministerio ni Jesus. (Ang mga Saduceo lain naman nga grupo [Mar. 12:18], apang indi sila makita sa sini nga bahin sang aton pagtoon.)

Ang hangkat nga ginaatubang ni Jesus karon indi batok sa puwersa sang kadulum. Ang mga demonyo wala sang aktibo nga papel diri, wala man sang matuud nga gahum batok sa Iya, sa sini nga bahin sang pagsaysay nga labaw sa kon ano ang namitlang sa Mar. 3:11, sa diin ang manunulat nagsiling, ang malaut nga mga espiritu nagaluhud sa atubangan ni Jesus. Ang pagsumpakil nga ginaatubang ni Jesus diri batok sa butang nga mas maathag: ang espiritwal nga mga lider ukon mga manunudlo sang pungsud.

Ang mga iskolar nagapamatuud nga ang mga Fariseo kag mga escriba ginalakipan sang mataas nga mga posisyon sa sosyodad sang mga Judio, halin sang mga 200 B.C.E. pakadto sa 100 C.E. Ining duha ka grupo mga edukado kag mainalamon nga mga lider sang pungsud, nga nagapuyo sa nagkalainlain nga mga rehiyon sang pungsud. (Tan-awa ang Anthony J. Saldarini, Pharisees, Scribes and Sadducees in Palestinian Society [Grand Rapids, MI: Eerdmans, 2001], pp. 4, 40, 52.) Sa iban nga bahin, ang mga escriba kag mga Fariseo nagarepresentar sang mga iskolar sa ila kapanahonan.

Si Michelle Lee-Barnwall nagapahayag sini, “Ang mga Fariseo mahimo nga naggowa halin sa Hasideanhon, upud ang ila kaangtanan sa mga escriba, bilang mga tawo nga nagahatag importansia sa pagtoon sang kasogoan kag pagtuman sa mga sogo.”—Lee-Barnewall, “Pharisees, Sadducees, and Essenes,” sa The World of the New Testament: Cultural, Social, and Historical Contexts, ed. Joel B. Green kag Lee Martin McDonald (Grand Rapids, MI: Baker Academic, 2013), p. 218.

Si Flavius Josephus nagalaragway bahin sa impluwensia sang sini nga grupo sang mga iskolar kag pag-ipit nga ila ginapatuman sa ila sosyodad bahin sa mga tradisyon nga nagalikop sa Torah. “Ang mga Fariseo nagdala sa katawohan sang tama kadamu nga tulumanon nga ginpasa halin sa ila mga ginikanan, nga wala nasulat sa kasogoan ni Moises; kag bangud sa sina nga rason ang mga Saduceo nagasikway sa ila kag nagasiling nga dapat naton tahuron kag tumanon yadtong mga pagsulundan nga nasulat sa pulong, apang indi pagtumanon ang halin sa tradisyon sang aton mga ginikanan.”—Josephus, The Works of Josehpus (Peabody, MA: Hendrickson, 1987), p. 355. Ang Mishnah nagapahayag man sang pipila ka problema nga nagtuhaw bahin sa pagtudlo sang mga escriba. Halimbawa, ang Sanhedrin 11:3 nagapahangup nga ang mga manunudlo nagahatag sang daku nga importansia sa mga tradisyon sa baylo sang Torah. “May tuman nga pagkaistrikto bahin sa tradisyonal nga pagpatpat sang Torah sang sa bahin sang Torah mismo” (Sanhedrin 11:3). Ang mga escriba ginalaragway man bilang “mga abogado” (ipaanggid sa Mateo 22:35); kon sayoron, sila mga “eksperto sa Kasogoan ni Moises.”

Ang pamangkot amo ini, Ngaa nga ang mga Fariseo kag mga escriba permanente nga nagapakigsuay kay Jesus? Ukon ngaa nga ginahangkat Niya ang ini nga mga manunudlo? Si Saldarini nagapahangup nga ang ihibalo sang “mga Fariseo” bahin sa kasogoan kag mga tradisyon sang Judio, nga ginbaton sang katawohan, amo ang basihanan sang ila estado sa sosyodad. Mahimo nga ang mga escriba kag mga sacerdote may yara man sang impluwensia sa pipila ka katawohan.”—Saldarini, Pharisees, Scribes and Sadducees in Palestinian Society (Grand Rapids, MI/Cambridge, UK: Eerdmans/Dove, 2001), p. 33.

Ang Mateo 23 nagahatag sang maathag nga kahulugan sa rason kon ngaa ginsabdong ni Jesus ang relihiyoso nga mga lider sa Iya kapanahonan: “Ang mga escriba kag ang mga Fariseo nagalingkod sa lingkoran ni Moises; busa ang bisan ano nga ila ginasiling sa inyo buhata kag bantayi, apang dili ang ila ginabuhat; kay sila nagawali, apang wala nagahimo” (Mateo 23:2, 3). Baliskad sa ila pagkasalimpapaw, si Jesus nagakabuhi sang mga prinsipyo nga Iya ginatudlo. Bangud sini, isa Sia ka manunudlo nga may daku nga kinamatarung, indi pareho sa mga escriba. Sa pihak nga bahin, ang mga Fariseo kag mga escriba, mga salimpapaw; wala nila ginakabuhi ang ila ginapangangkon ukon ginatudlo. Naton-an na naton sa nahauna nga kapitulo nga si Marcos nagapatalupangud sa kay Jesus, indi lamang bilang Isa nga nagatudlo kag nagawali sang maayong balita sang Dios kondi bilang Isa man nga nagakabuhi sini; ginapakita Niya ini. Sa Iya kabuhi, si Jesus nagatinguha nga mapahaganhagan ang lulan sang balatian kag sala nga nagapabug-at sa katawohan kag para mahilway sila halin sa makalaglag nga mga lulan sang tradisyon.

**Mga Isyu sa Idalum Sang Pagsumponganay**

Ang isa pa ka hitabo sa Ebanghelyo ni Marcos nagapahayag man sang dugang pa nga mga tensyon sa tunga ni Jesus kag sa espirituhanon nga mga lider. Ang una nga hitabo nagapatuhoy sa paralitiko, nga ginpapanaug sa presensia ni Jesus paagi sa apat ka mga lalaki (Mar. 2:3-12). Ang Marcos 2:5 nagasiling, “Kag sang nakita ni Jesus ang ila pagtoo, nagsiling sia sa paralitiko, ‘Anak ko, ginapatawad ang imo mga sala.’ ” Sa pagtalupangud sang praktikal nga konsepto sang maayong balita nga ginapahayag ni Marcos, ang pagtoo isa ka binuhatan. Si Jesus nagkilala kag nagpasidungug sa pagtoo sang apat ka abyan sang paralitiko, nga, sa ila mga binuhatan sa paghulag sono sa ila pagtoo, nagdala sang ila abyan sa Isa nga amo lamang ang sarang makabulig sa iya.

Ang daku nga kontrobersiya sa sini nga kasaysayan amo ang kinamatarung ni Jesus nga magpatawad sang mga sala. Ang nagtublag sa mga escriba indi lamang ang kamatooran nga si Jesus makapatawad sang sala kondi nga ginhimo Niya ini sa gahum kag awtoridad sang Iya ngalan. Gani, ang ini nga binuhatan ginlaragway sang mga escriba bilang nagapasipala nga paghaumhaum. “Sa konteksto nga ang Dios lamang amo ang ginakilala nga sarang makapatawad sang mga sala (Marcos 2:7; cf. Lucas 7:49), ginhimo ini ni Jesus. . . . Gin-akusahan si Jesus sang pagpasipala indi tungud nga direkta Sia nga nagakabig nga Dios ukon nagasambit sang sagrado nga ngalan sang Dios kondi tungud nagagawi Sia nga daw Sia ang Dios.”—Robert H. Stein, Mark, Baker Exegetical Commentary on the New Testament (Grand Rapids, MI: Baker Academic, 2008), p. 119.

Si Jesus nagapahayag sing maathag nga Sia, bilang Anak sang Tawo, ang Isa nga Langitnon sa duta, may awtoridad sa pagpatawad sang mga sala (Mar. 2:10). Ang manunulat sang maayong balita nagapahayag sang isa ka importante nga detalye: indi pareho sa mga escriba, ang katawohan nagkilala nga ang pag-ayo sang paralitiko—lakip na ang pagpatawad sang iya sala—isa ka langitnon nga binuhatan. “Sila tanan naorongan kag naghimaya sa Dios” (Mar. 2:12).

Sa sunod nga kapitulo, ang mga escriba naghimo sang bag-o nga argumento bahin kay Jesus kag sa Iya awtoridad ukon gahum sa paghilway kag pag-ayo sang katawohan nga ginsudlan sang malaut nga espiritu. Ang relihiyoso nga mga lider nagsiling nga “ginagahuman sia ni Beelzebub, kag paagi sa principe sang mga yawa nagasobol sia sang mga yawa” (Mar. 3:22).

Sing makasulubo, ang mga escriba wala nagakilala nga halin sa langit ang binuhatan ni Jesus. Sa baylo, nagapahayag sila nga ang Iya mga binuhatan halin sa gahum sang yawa. Bangud sa sining malaut kag sayop nga akusasyon, gindepensahan ni Jesus ang Iya mga binuhatan bilang buluhaton sang Balaan nga Espiritu. Dugang pa, si Jesus nagasumbong sa mga escriba bilang nagapasipala batok sa Balaan nga Espiritu. Ang ila sayop nga paghangup bahin sa binuhatan ni Jesus nagdolot sa ila nga “nakalapas sang walay katubtuban nga sala” (Mar. 3:29), ang sala nga may walay katubtuban nga resulta. . . . Ang indi mapatawad nga sala amo ang matig-a nga pagdumili sa pagkilala nga ang Dios nagapanghikot sa kay Jesus.” Sing makasulubo, sono sa manunulat nga si James A. Brooks, ang ila matig-a nga pagpamatok “indi lamang isa ka beses nga hinimoan kondi isa ka masunsun nga binuhatan kag pamatasan. Ang imperfect tense [hoti elegon, 3:30] sarang mabadbad bilang, “nagapadayon sila sa pagpamulong.’ ”—Brooks, Mark, The New American Commentary (Nashville: Broadman & Holman Publishers, 1991), tom. 23, p. 76.

### Bahin III: Aplikasyon sa Kabuhi

Dugang pa sa sayop nga panghunahuna sang mga Fariseo kag mga escriba bahin sa Anak sang Dios, ang mga miyembro mismo sang pamilya ni Jesus naghangup man sing sayop bahin sa Iya; ilabi na gid ang Iya mga utud nga lalaki. Si Ellen G. White nagsulat sa _The Desire of Ages_ bahin sa mga utud ni Jesus: “Naghandum sila nga magpauyon Sia sa ila mga ideya, bisan pa nga ang ina nga butang wala nagasanto sa Iya langitnon nga misyon. . . . Naghunahuna sila nga kon magapamulong lamang Sia sang mga butang nga kahalamut-an sa mga escriba kag mga Fariseo, malikawan gid Niya ang kontrobersiya sang pagpamatok nga nadolot sang Iya mga pinulongan. Naghunahuna sila nga wala Niya nakontrol ang Iya kaugalingon sang nag-angkon Sia nga may langitnon nga pagbulut-an, kag sa pagtindug sa atubangan sang mga rabbi bilang manugsabdong sang ila mga sala.” Sa amo man nga pahina, nagpadayon sia sa pagsiling, “Ang ini nga mga butang naghimo sang Iya dalanon nga pagalaktan nga mangin tonokon. Nasakitan sing tuman si Jesus bangud sang sayop nga panghunahuna sang Iya mismo nga pamilya sa bagay nga isa ka pagpaumpaw para sa Iya ang pagkadto sa kon diin nga wala ini nagaluntad.”—_The Desire of Ages_, p. 326. Sa sunod nga pahina, si Ellen G. White nagapangabay sa aton nga, “Ang mga gintawag agud mag-antus para kay Cristo, nga kinahanglan magbatas sang sayop nga paghangup kag indi pagsalig, bisan pa sang ila mismo kaugalingon nga pamilya, makakita sang pagpaumpaw sa panghunahuna nga si Jesus nagbatas sang pareho man sini. Nagakalooy Sia para sa ila. Luyag Niya nga makakita sila sing kaupud dira sa Iya, kag pagpaumpaw kon sa diin nakaplagan Niya ini paagi sa pagpakigsugilanon sa Amay.”—_The Desire of Ages_, p. 327.

Pamangkota ang mga miyembro sang imo klase sang masunod nga mga pamangkot: Nakaatubang ka na bala sang mga nagasumpakil sa imo suod nga mga abyan ukon mga miyembro sang imo pamilya tungud sang imo pagtoo? Kon hoo, paano ang paghunahuna nga si Jesus nagbatas sing amo man makatanyag sa imo sang pagpaumpaw?

` `