---
title:  Dugang nga Pagtoon
date:   19/07/2024
---

Basaha ang sinulatan ni Ellen G. White, “Levi-Matthew,” pp. 272-280; kag “The Sabbath,” pp. 281-289, sa _The Desire of Ages_.

“Nagpamangkot sila sa iya, ‘Tugut bala ang pagpang-ayo sa adlaw nga inugpahuway ?’ Nagsabat sia sa ila, ‘Sin-o bala ang tawo sa inyo, nga may isa ka carnero kag kon ini maholog sa boho sa adlaw nga inugpahuway, indi bala niya kaptan kag batakon pa gowa? Daw ano ka mahal pa ang tawo sa carnero? Busa tugut ang paghimo sing kaayohan sa adlaw nga inugpahuway.’ Mat.12:10-12.

“Ang mga espiya wala nagsabat kay Cristo sa presensia sang kadam-an, tungud sa kahadluk nga malakip sila sa kabudlayan. Nakahibalo sila nga nagpamulong Sia sang kamatooran. Sa baylo nga malapas ang ila mga tradisyon, pabay-an nalang nila ang isa ka tawo nga mag-antus, samtang luwason nila ang isa ka sapat tungud sa kapierdihan sini sa tag-iya kon mapabay-an ang sapat. Gani mas daku nga kabalaka ang ginpakita sa isa ka sapat sang sa isa ka tawo, nga gintuga sa dagway sang Dios. Nagalaragway ini sa hilikuton sang tanan nga indi matuud nga relihiyon. Nagsugod ini sila sa handum sang tawo nga mabayaw ang iya kaugalingon labaw sa Dios, apang nagaresulta ini sa pagpakanubo sang tawo kon ikomparar sa sapat. Ang tagsa ka relihiyon nga nagapakig-away batok sa pagkalabaw sang Dios nagakuha sa tawo sang himaya nga nangin iya sa panahon sang pagpanuga, nga igapasag-uli sa iya paagi kay Cristo. Ang tagsa ka indi matuud nga relihiyon nagatudlo sa iya mga sumulunod nga indi magtamud sa kinahanglanon sang tawo, pag-antus, kag kinamatarung. Ang maayong balita nagbutang sang mataas nga bili sa tawo bilang ginbakal sang dugo ni Cristo, kag nagatudlo ini sang pagkabalaka para sa kinahanglanon kag pagkailo sang tawo. Ang Ginoo nagsiling, ‘Himoon ko nga ang tawo magahina pa sa bulawan nga bus-og, kag ang tawo sang sa ulay nga bulawan sang Ofir.’ Isa. 13:12.”—Ellen G. White, _The Desire of Ages_, pp. 286, 287.

**Mga Palamangkutanon nga Pagadiskusyunan**:

`Ano nga mga estratehiya ukon mga hilikuton ang makabulig sa imo kag sa imo lokal nga iglesia nga mangin sensitibo sa mga nagahipos apang nagaantus nga katawohan kaangay sang paralitiko sa Marcos 2?`

`Hunahunaa kon daw ano ka bulag sa kaakig, tradisyon, doktrina, kag relihiyon sa kabug-osan ang mga lider sang relihiyon nga nagsikway kay Jesus, sa bagay nga bisan pa ang Iya mga nahimo nga mga milagro, nga nakabukas na kuntani sang ila panghunahuna sa Iya, wala nakahimo sini. Paano kita bilang isa ka katawohan mangin mahinalungon nga indi matabo sa aton ang pareho man sini?`

`Paano ang imo lokal nga iglesia mangin “pamilya” para sa mga tawo nga ang ila kaugalingon nga pamilya ayhan nagsikway sa ila bangud sang ila pagtoo?`

`Magpamalandong sing labi sa pamangkot bahin sa “sala nga indi mapatawad.” Sa imo klase, binagbinaga kon ano ang buut silingon sini kag paano kita makasiguro nga indi kita makahimo sini.`