---
title:  Mga Paanggid
date:   20/07/2024
---

### Basaha Para sa Pagtoon Sini nga Semana
Mar. 4:1-34, Sant. 1:21, Isa. 6:1-13, Sal. 104:12, Dan. 4:10-12.

> <p>Salauluhon nga Teksto</p>
> “Kag nagsiling sia sa ila, ‘Andam kamo sang inyo ginapamatian; sa talaksan nga ginataksan ninyo takson kamo, kag kapin pa ang idugang sa inyo. Kay ang may iya hatagan kag ang walay iya, bisan pa ang iya kuhaon’ ” (Marcos 4:24, 25).

Ang pagtoon sa sini nga semana magapatuhoy sa Marcos 4. Ang Ebanghelyo ni Marcos amo ang may pinakadiutay nga mga paanggid sa magkapareho nga mga sinulatan sang Ebanghelyo (nga amo ang Mateo, Marcos, kag Lucas).

Sa madamu nga tinuig ang mga eskolar nagabinaisay bahin sa kahulugan kag interpretasyon sang mga paanggid ni Jesus: Paano ang pagbadbad sini, ano ang kahulugan sini, ngaa gin-gamit ini ni Jesus, ano nga sahi sang leksyon ang buut ipahayag sini, kag sa ano nga bahin nga mangin literal ang paghangup sini, ukon isa lang gid bala ini ka paanggid, kag iban pa.

Siyempre, indi naton paglubaron ining tanan nga isyu sa aton pagtoon sa sini nga semana. Sa baylo, usisaon naton ini sila kag, paagi sa bugay sang Dios, makahangup sang mga punto nga nahimo ni Jesus paagi sa sini nga mga paanggid.

Ang Marcos 4 may lima lamang ka paanggid—ang manugsab-ug, ang suga, ang sulukban, ang binhi nga nagatubo, ang binhi nga mostaza. Ang halos sang kapitulo nagapalibut sa paanggid sang manugsab-ug. Ginpahayag una ang ini nga paanggid, ginsundan sang rason para sa sini nga mga paanggid, kag niyan ang interpretasyon sang paanggid. Ang ining tatlo ka pasunod nga tikang amo ang pagapatuhuyan sang pagtoon para sa Domingo, Lunes, kag Martes. Ang iban naman nga mga paanggid amo ang patuhuyan sang pagtoon para sa Miyerkoles kag Huwebes.

_*Ton-i ang leksyon sang sini nga semana sa pag-aman sa Adlaw nga Inugpahuway, Hulyo 27._