---
title:  Ang Rason Para sa Paggamit Sang mga Paanggid
date:   23/07/2024
---

`Basaha ang Marcos 4:10-12. Ngaa nagtudlo si Jesus paagi sa mga paanggid?`

Ang hapaw nga pagbasa sang sini nga mga bersikulo nagahatag sang panghunahuna nga si Jesus nagtudlo paagi sa mga paanggid agud nga magpabilin sa kadulum ang mga yara sa gowa. Apang ang kaangay sina nga panghunahuna wala nagasanto sa mga binuhatan ni Jesus sa iban nga bahin sang Marcos. Sa Marcos 3:5, 6, si Jesus nagkasubo bangud sa matig-a nga mga tagiposoon sang relihiyoso nga mga lider. Sa Marcos 3:22-30, ginseryoso ni Jesus ang argumento sang mga escriba kag ginpaathag sang detalyado kon ngaa nga nakasayop sila. Sa Marcos 12:1-12 ang relihiyoso nga mga lider nakahangup nga ang paanggid ni Jesus bahin sa agsador nahanungud sa ila. Sa pagkamatuud, isa yadto ka paandam kon ano ang padulungan sang ila indi maayo nga plano sa Iya kag ang malala nga mangin resulta sini. Kon wala Sia sang pagkabalaka sa ila, indi na Sia magpaandam sa ila. Bangud sini, ang mga pulong ni Jesus diri sa Marcos 4 nagakinahanglan sang isa ka maid-id nga pagtalupangud agud mahibaloan kon ano ang Iya punto. Ginbadbad ni Jesus sing maathag ang Isaias 6:9, 10.

`Basaha ang Isaias 6:1-13. Ano ang natabo kay Isaias diri, kag ano ang mensahe nga iya pagaihatag sa Israel?`

Nakita ni Isaias sa isa ka palanan-awon ang Dios nga yara sa templo kag nahalawhaw sa himaya sang Dios kag sa iya kaugalingon nga pagkadimatinlo. Ang Dios nagtinlo sa iya kag nagmando sa iya sang isa ka makakilibot nga mensahe. Kaangay sa Marcos, daw lain ini sa iban nga bahin sang Isaias nga kon sa diin may madamu nga pagpaumpaw para sa katawohan sang Dios.

Sa Isaias 6, tuyo sang mensahe nga pabugtawon ang katawohan agud magliso sila halin sa ila malaut nga mga hinimoan. Sa Marcos, ang yabi para mahangpan ang mga pulong ni Jesus makita sa Marcos 3:35. Agud mahangpan ang mga pulong kag mga pagtudlo ni Jesus, ang isa ka tawo dapat maghimo sang kabubut-on sang Dios (Mar. 3:35). Nagadala ini sang tawo pakadto sa pamilya ni Jesus. Yadtong mga nakadesisyon na nga si Jesus gin-gahuman sang yawa indi magpamati.

Ang punto sang pinulongan ni Jesus halin sa Isaias 6 indi nga ang Dios nagapapahilayo sa katawohan, kondi nga ang ila nahuman na nga daan nga mga ideya kag katig-a sang tagiposoon amo ang nagpugong sa ila sa pagbaton sang nagaluwas nga kamatooran.

Ang ini nga kamatooran amo ang kabilugan nga konsepto sang paanggid bahin sa manugsab-ug. Ang kada isa amo ang nagapili kon ano nga sahi sang duta sia. Ang tanan nagadesisyon para sa ila kaugalingon kon magapanugyan bala sila kay Jesus ukon indi. Sa katapusan, ang kada isa sa aton amo ang nagapili.