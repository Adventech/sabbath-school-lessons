---
title:  Dugang nga Pagtoon
date:   26/07/2024
---

Basaha ang sinulatan ni Ellen G. White, “ ‘The Sower Went Forth to Sow,’ ” pp. 33-61, sa _Christ’s Object Lessons_.

“Ang matuud nga pagkabalaan isa ka kabug-osan sa pag-alagad sa Dios. Amo ini ang kondisyon sang matuud nga pagkabuhi Cristohanon. Si Cristo nagakinahanglan sang walay hawid nga dedikasyon, para sa bug-os nga pag-alagad. Ginakinahanglan Niya ang imo tagiposoon, hunahuna, kalag, kag kusug. Indi dapat handumon ang kaugalingon. Ang tawo nga nagakabuhi sa iya kaugalingon indi Cristohanon.

“Ang gugma amo dapat ang mangin prinsipyo sang binuhatan. Ang gugma amo ang sadsaran nga prinsipyo sang panggobierno sang Dios sa langit kag duta, kag amo man ini dapat ang pundasyon sang Cristohanon nga karakter. Ini lamang ang makapalig-on sa iya. Ini lamang ang makabulig sa iya nga makatindug sa pagtilaw kag pagsulay.

“Kag ang gugma igapahayag sa pagsakripisyo. Ang plano sang pagtubos napahamtang sa sakripisyo—isa ka sakripisyo nga tama kasangkad kag tama kadalum kag tama kataas nga indi ini sarang matakus. Ginhatag ni Cristo ang tanan para sa aton, kag yadtong nagabaton kay Cristo mangin handa man sa pagsakripisyo sang tanan para sa ila Manunubos. Ang paghunahuna sang Iya dungug kag himaya mangin una sa bisan ano nga butang.”—Ellen G. White, _Christ’s Object Lessons_, pp. 48, 49.

**Mga Palamangkutanon nga Pagadiskusyunan**:

`“Ang gugma amo dapat ang mangin prinsipyo sang binuhatan. Ang gugma amo ang sadsaran nga prinsipyo sang panggobierno sang Dios sa langit kag duta.” Paano ang krus nagapahayag sa aton sang sining matahum nga kamatooran? Sa aton mga kabuhi, paano naton maipakita ang ini nga sahi sang gugma? Ngaa nga dapat gid naton himoon ini?`

`Ano ang imo isabat sa tawo nga nagapamilit nga si Jesus nagpahayag sang mga paanggid agud magpabilin sa kadulum ang mga yara sa gowa? Ngaa nga si Jesus, nga ginpatay para sa tagsa ka tawo (tan-awa ang 1 Juan 2:2), magapahanugut nga magapabilin sa kadulum ang katawohan nga Iya ginpanginmatyan sa krus agud maluwas?`

`Ang suga yara gid dapat sa ibabaw sang tulungtungan, indi sa idalum sang sulukban (Marcos 4:21). Himoa ini nga prinsipyo sa pagpakighalobilo sang imo iglesia sa inyo lokal nga komunidad. Paano nimo mabayaw paibabaw ang suga?`

`Talupangda ang paanggid bahin sa nagatubo nga binhi (Marcos 4:26-29). Ano nga bahin ang ginabuhat sang tawo para makabulig patubo sang binhi sang maayong balita, kag ano nga bahin ang buluhaton sang Dios? Bisan maathag nga may papel kita sa sini, paano naton masiguro nga nagadepende kita sing bug-os sa Dios? Ining kinaiya sang bug-os nga pagsalig ayhan kabahin sang kinahanglan naton nga himoon agud magtubo?`