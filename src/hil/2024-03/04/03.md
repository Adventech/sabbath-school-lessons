---
title:  Ang Interpretasyon ni Jesus
date:   22/07/2024
---

Natapos ni Jesus ang pagpahayag sang paanggid, nga wala gilayon naghatag sang pagpaathag sini. Sono sa teksto (Mar. 4:1), si Jesus nagpamulong sini sa atubangan sang “isa ka daku nga kadam-an.” Sang olihi na lamang, sa isa ka gamay nga grupo (Mar. 4:10), nga Iya ginpaathag kon ano ang buut silingon sang paanggid.

`Basaha ang Marcos 4:13-20. Paano ni Jesus gin-interpretar ang paanggid nahanungud sa manugsab-ug?`

Ginpatpat ni Jesus ang paanggid paagi sa pagkilala sang mga butang nga gowa sa istorya nga ginarepresentahan sang pipila ka detalye sa sini nga istorya. Ang patpat nagpakita nga ang istorya isa ka paanggid nga may katungdan sa matuud nga kalibutan, indi nga katungdan para sa tagsa ka detalye.

Ginkilala ni Jesus ang binhi bilang “ang pulong.” Nagapatuhoy ini sa Pulong sang Dios, subong sang ginbantala ni Jesus. Ang Santiago 1:21 nagapahayag, “Busa isikway ang tanan nga kahigkoan kag kalakasan sang kalautan kag batona nga may pagpaubus ang polong nga ginpaturuk, nga makaluwas sang inyo mga kalag.”

Ang nagkalainlain nga duta amo ang nagkalainlain nga sahi sang tagpalamati. Sa pagpatpat ni Jesus, ang kada isa nagapamati sang Pulong; kon sayoron, ang tanan nga sahi sang duta may binhi nga nasab-ug sa ila. Apang nagakalainlain ang pagbaton sini. Ginaangot ini ni Jesus sa kay Satanas nga nagakuha sang kamatooran. Ang batohon nga duta may gamay lamang nga duta kag indi makapanggamut ang binhi. Ginaangot ini ni Jesus sa katawohan nga may manabaw nga pagkatampad sa mga pag-alagad; wala nila gintamud ang bili sang pagkagintoton-an. Ang duta nga puno sang talongon nagalumos sang binhi nga nasab-ug diri. Si Jesus nagapaathag nga nagarepresentar ini sa mga ginakabalak-an sang kabuhi kag mga kamanggaran nga nagalumos sang Pulong. Apang ang maayo nga duta nagarepresentar para sa sadtong nakabati sang Pulong kag nagabaton sini, agud nga magtubo ini kag magbunga sang bugana nga patubas.

Ang pinakalawig nga pagpaathag nagapatuhoy sa batohon nga duta kag sa duta nga may mga talongon. Sa paglaragway sang mga tagpalamati nga ginpaanggid sa batohon nga duta, si Jesus nagapatuhoy sa magkatuhay nga mga elemento—nagabaton sila sang Pulong nga may kalipay apang temporaryo lamang nga mga gintoton-an. Sang pag-abut sang paghingabut, nadula sila sa pag-alagad. Ang mga tagpalamati nga ginapaanggid sa duta nga may talongon baliskad sa sina. Wala sila nadula sa pagtoo bangud sang mabudlay nga mga tinion kundi tungud sang maayo nga mga tinion—ang ila panghunahuna napatuhoy sa mga butang nga yara sa sini nga kalibutan sa baylo nga sa ginharian sang Dios. Ang ila ginakabalak-an kag ginapatuhuyan amo ang mga butang nga matanyag sang sini nga kalibutan.

`Talupangda ang imo kaugalingon nga kabuhi. Ang binatasan bala sang batohon nga duta ukon duta nga may talongon nagahinayhinay sulud sa imo kabuhi? Sobra ini ka malimbungon sang sa imo ginahunahuna. Ano nga pagpili ang imo mahimo sa pagbag-o, kon kinahanglan man gid?`