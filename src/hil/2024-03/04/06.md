---
title:  Ang mga Paanggid Bahin sa Binhi nga Nagatubo
date:   25/07/2024
---

`Basaha ang Marcos 4:26-29. Ano ang pinakauna nga ginapatuhuyan sang sini nga paanggid?`

Kalabanan sang Ebanghelyo ni Marcos may kaanggid sa Mateo ukon sa Lucas, ukon sa duha. Apang indi amo sina ang sitwasyon sa sini nga paanggid. Pinasahi ang iya ni Marcos. Ang ginapatuhuyan sang sining malip-ot nga paanggid amo ang proseso sang patubo. Ginapakita ni Jesus nga amo ini ang pamaagi sang ginharian sang Dios. Ang katawohan may bahin nga pagahimoon, apang ang matuud nga pagtubo buluhaton sang Dios. Indi ini isa ka walay katubtuban nga proseso. Ang istorya hinali nga natapos sa tion nga ang bunga alanyon na. Subong man, ang pagkari ni Cristo sa ikaduha nga tion hinali nga magatapos sa kasaysayan sang aton kalibutan.

`Basaha ang Marcos 4:30-32. Ano ang importante nga ginapatalupangud sang paanggid bahin sa binhi nga mostaza?`

Ang ini nga paanggid nagapatalupangud kon paano ang tama ka gamay nga butang magatubo sang tama kadaku. Ang binhi nga mostaza sa kinaandan mga 1 tubtub 2 ka milimetro ang kadakuon (.039 tubtub .079 ka pulgada). Ang tanum nga ginlaragway diri mahimo nga amo ang itum nga mostaza (Brassica nigra) nga may magagmay nga mga binhi (mga sobra 700 ka binhi sa isa ka gramo). Bisan pa indi ini amo ang pinakagamay nga binhi sa kalibutan, tama ini ka gamay kon ipaanggid sa tanum nga magatubo halin sa sini, nga nagalambut sa kataason nga tatlo ka metro (10 ka tapak). Si Jesus nagapatalupangud nga ang mga pispis nagapugad sa mga sanga sang mostaza. Ang katapusan nga reperensia isa ka pagpatuhoy sa Salmo 104:12, nga may pagpatuhoy man sa Daniel 4:10-12. Ang Salmo 104 nagapamulong bahin sa gahum sang Dios sa pagtuga sang kalibutan, kag ang Daniel 4 nagarepresentar kay Nabocodonosor bilang isa ka daku nga kahoy nga sa idalum sini ang bug-os nga kalibutan nakakita sang handong kag pagkaon.

Ang punto nga ginapahayag ni Jesus amo nga ang ginharian sang Dios, nga nagsugod sa tama kagamay, mangin tama kadaku kag dalayawon. Ang katawohan sa panahon ni Jesus ayhan nagapakanubo sa yab-ukon nga manlulugayaw kag manugwali halin sa Galilea upud ang Iya mga gintoton-an, apang ang panahon nagpakita nga ang Iya ginharian sang bugay nagapadayon sa paglambo sa bug-os nga kalibutan.

> <p></p>
> “Kag iwali ining maayong balita sang ginharian sa bug-os nga kalibutan, subong nga saksi sa tanan nga kapungsuran; kag ugaling magaabut ang katapusan” (Mat. 24:14).

`Talupangda kon daw ano kasubong ang “iglesia” sa tion nga si Jesus naghimo sang sina nga pagpahayag. Ngaa ini nga pagtagna tama ka talalupangdon kag makapalig-on sa aton pagtoo?`