---
title:  Ang Paanggid Nahanungud sa Manugsab-ug
date:   21/07/2024
---

`Basaha ang Marcos 4:1-9. Kaangay sa ano ang nagkalainlain nga mga duta, kag ano ang natabo sa binhi nga nagtupa sa mga sini?`

Samtang ginabasa ang mga paanggid ni Jesus sa mga tolon-an sang Maayong Balita, ang katawohan masami nga nagalumpat gilayon sa interpretasyon nga ginahatag ni Jesus. Indi bala amo ina ang punto sang sini nga mga istorya—sa pagtudlo sang pipila ka espirituhanon nga kamatooran para sa Cristohanon nga pagkabuhi? Hoo, apang kon kaisa, magluwas sa malip-ot nga mga komento kaangay sang “Ang ginharian sang Dios kaangay sang,” ukon “Sia nga may igdulungug sa pagpamati, magpamati,” si Jesus wala nagapaathag sang paanggid.

Tungud sina, mas maayo nga maghinayhinay kag analisahon anay sing maayo ang istorya mismo agud mahangpan ang ginatudlo sang nagkalainlain nga punto sa istorya. Ang paghimo sini sa paanggid bahin sa manugsab-ug magaresulta sa nagkalainlain nga ideya. Ang binhi pareho lang sa tagsa ka sitwasyon apang nagtupa sa apat ka nagkalainlain nga sahi sang duta. Ang sahi sang duta may daku nga impluwensia sa resulta bahin sa pagtubo sang binhi. Sa baylo sang isa ka nagapadayon nga istorya, sa pagkamatuud, ang paanggid apat ka istorya nga nasugid sing bug-os sa tagsa ka sitwasyon. Ang kalawigon sang tion para matapos ang istorya napalaba sang tagsa ka nagsunodsunod nga istorya.

Ang binhi nga nagtupa sa dalan ginkaon gilayon sang mga pispis. “Kag sang sia nagsab-ug, ang iban sang binhi nagtupa sa higad sang dalan, kag nagdapu ang mga pispis kag ila gintoka ini” (Marcos 4:4).

Ang binhi nga nagtupa sa batohon nga duta nagtubo anay sing pipila ka adlaw ukon semana antes nalambot ang makasulubo nga resulta, sa diin nagkalalaya ini tungud sa init sang adlaw.

Ang binhi nga nagtupa sa duta nga may mga talongon nagtubo sing mas malawig antes nalambot ang indi maayo nga resulta sini, nalumos ini sang mga talongon.

Ang binhi nga nagtupa sa maayo nga duta amo ang pinakalawig sa tanan, mahimo nga sa bug-os gid nga panahon sang pagtubo, kaangay sa kinaandan nga pagtubo sang isa ka tanum.

Ang tatlo sa sini nga istorya nahanungud sa kapaslawan; ang katapusan gid lamang ang nahanungud sa kadalag-an, isa ka maayo kag bugana nga patubas. Ang kalawigon sang mga istorya, nga nagadugay kag nagadugay ang kalawigon sang tinion para sa tagsa ka nagasunod nga istorya, kag ang kamatooran nga isa lamang ka istorya ang nahanungud sa kadalag-an, nagapatuhoy tanan sa risgo sang kapaslawan apang bugana nga resulta sang kadalag-an.

Ang paanggid daw nagapatuhoy sa bili sang pagkagintoton-an kag ang mga risgo nga nalakip sa sini, kag ang bugana nga padya sang pagsunod kay Jesus.

`Ano ang espirituhanon nga mga leksyon ang aton maton-an halin sa aton palibut?`