---
title:  Komento ng Guro
date:   26/07/2024
---

### Bahin 1: Kabilugan nga Panan-aw

Sadsaran nga mga Teksto: Mar. 1:15; Mar. 4:11, 26, 30

Sentro Sang Pagtoon: Dan. 7:27, Dan. 9:25-27, Mar. 1:15, Mar. 4:11-32.

**Panugod**: Samtang magatoon kita sang mga paanggid ni Jesus sa Marcos 4, matalupangdan naton ang isa ka importante nga motibo: ang ginharian sang Dios. Ang ini nga tema napakilala una sa Marcos 1:14, 15: “Nag-abut si Jesus sa Galilea, nga nagawali sang maayong balita sang Dios, kag nagasiling, ‘Ang tion natuman na, kag ang ginharian sang Dios malapit na.’ ” Ano ang importansia sang ginharian sang Dios nga napresentar sa Marcos? Ang pagpangita sang sabat sa sini nga pamangkot amo ang sadsaran nga topiko sang pagtoon sa sini nga semana. Ang paghangup sang sini nga motibo kag ang importansia sini magabulig sa aton nga mahangpan sing maayo ang mga paanggid ni Jesus.

**Mga Tema Sang Leksyon**: Ang pagtoon sa sini nga semana magarepaso sang mga tema bahin sa katumanan sang tion kag sang ginharian sang Dios, sa pinili nga mga bahin sang Ebanghelyo ni Marcos. Ang aton pagtoon ginalakipan sang duha ka bahin; amo ini sila:

1. Ang ginharian sang Dios nga nagpatuhoy sa tolon-an ni Daniel. Sa sini nga bahin, magatoon kita sang isa ka posible nga konteksto para sa pagpahayag nga makita sa Marcos 1:15, “Ang tion natuman na.”

2. Ang ginharian sang Dios sa Ebanghelyo ni Marcos. Ang ini nga bahin ginalakipan sang pag-usisa sa konteksto sang pagpahayag sang ginharian sang Dios nga makita sa Marcos 1 kag 4.

### Bahin II: Komentaryo

Ang ideya bahin sa ginharian sang Dios nangin prominente halin sa pagsugod sang Marcos. Ang Marcos 1:15 nagapahayag sini, “Ang tion natuman na, kag ang ginharian sang Dios malapit na.” Ang iban nga mga reperensia nga naangot sa ginharian sang Dios ginalakipan sang Marcos 4:11, 26, 30; Marcos 9:1, 47; Marcos 10:14, 15, 23, 24, 25; Marcos 12:34; kag Marcos 14:25. Gani, ang ginharian sang Dios isa ka ginabalikbalik nga tema sa Ebanghelyo ni Marcos.

**Ang Ginharian Sang Dios nga Napatuhoy sa Tolon-an Sang Daniel**

Ang palanan-awon sa Daniel 7 maathag nga nagapresentar bahin sa tema sang ginharian sang Dios. Ang Anak sang Tawo, sono sa Daniel 7:13, 14, nagabaton sang isa ka ginharian kag—lain kay sa dutan-on nga mga ginharian nga napahayag sa pagsugod sang sini nga kapitulo—ini “ang iya ginharian nga indi malaglag” (bersikulo 14). Ang ining langitnon nga palanan-awon pareho nga nahanungud sa Anak sang Tawo kag sa ginharian. Dugang pa, naangot ini sa dutan-on nga senario sa diin ang “gamay nga sungay” may pagbulut-an sa duta kag ilabi na gid sa mga balaan sang Ginoo, pagkatapos sa sini nga tion ang Anak sang Tawo nagakari sa Dumaan sang mga Adlaw para sa paghukom. Ang Daniel 7:26 nagapahayag, “Apang ang paghukom pat-uron, kag agawon nila ang iya pagbulut-an.” Gani, ang nagahingabut nga pagginahum batok sa mga balaan madulaan sang pagbulut-an. Ang ini nga senario sa Daniel nagarepresentar sang isa ka pagbag-o sa kasaysayan sang plano sa kaluwasan, nga nagalaragway sa pagbindikar sang katawohan sang Dios kag ang katapusan nga pagdumala sang gamay nga sungay. Niyan “Ang ginharian kag ang pagbulut-an, kag ang pagkadaku sang mga ginharian sa idalum sang bug-os nga langit ihatag sa katawohan sang mga balaan sang Labing Mataas; ang iya ginharian dayon nga ginharian.” (Dan. 7:27).

Talupangdon naton ang importante nga kahulugan sang sining palaabuton nga mga hitabo. Una, ang gamay nga sungay madulaan sang pagbulut-an sa mga balaan. Ikaduha, ang paghukom nagakahulugan sang pagbindikar sang katawohan sang Dios, ang mga balaan. Ang ginharian sang Dios indi isa ka natago nga ginharian, nga didto lamang nahamtang sa langitnon nga duug. Ang ginharian sang Dios ginalakipan sang mga balaan; kon sayoron, isa ini ka ginharian sang katawohan sang Dios.

Ang pamangkot amo ini, Paano ang ginharian sang Dios mangin isa ka realidad para sa katawohan, kaangay kay Daniel, Marcos, kag sa aton? Si Daniel nagabulig sa aton nga masabat ang ini nga pamangkot paagi sa pagpasanag sang aton paghangup nahanungud sa sadsaran nga aspeto sang himpit nga pagpundar sang ginharian sang Dios. Ang ining sadsaran nga aspeto amo ang pagpatunga sang Mesias nga Hinaplas, ang prinsipe, (Dan. 9:25). Si Daniel nagalaragway nga sa katapusan sang 70-ka semana nga tagna, “utdon ang Hinaplas” (Dan. 9:26). “Kag magahimo sia sing malig-on nga katipan upud sa madamu sa isa ka semana; kag sa tunga sang semana pauntaton niya ang halad kag ang halad-nga-kalan-on” (Dan. 9:27). Si Jesus nagpauntat sang Levinhon nga paghalad tungud nga Sia na ang nangin halad. Gani, ang katawohan sang ginharian nabakal paagi sa dugo sang Mesias (1 Ped. 1:18, 19). Si Pedro nagadugang man sang isa pa ka importante nga punto bahin sa natalana nga tion sang langit sang nagpamulong sia nahanungud kay Jesus, “Sia gintangdo sa wala pa ang pagpasad sang kalibutan apang ginpahayag sa katapusan sang mga tion tungud sa inyo” (1 Ped. 1:20). Ang dinalan nga “ginpahayag sa katapusan sang mga tion” nagahatag sa aton sang isa ka importante nga kaalam sa paghangup sang Marcos 1:15, nga aton pagaton-an sa masunod nga bahin.

**Ang Ginharian Sang Dios sa Ebanghelyo ni Marcos**

Ang Marcos 1:14 kag 15 nagapahayag nga “nag-abut si Jesus sa Galilea, nga nagawali sang maayong balita sang Dios, kag nagasiling, ‘Ang tion natuman na, kag ang ginharian sang Dios malapit na.’ ” Ang ini nga mga bersikulo nagahatag sang madamu nga importante nga elemento para aton talupangdon. Una, ang kaundan sang wali ni Jesus amo ang ginharian sang Dios. Ang ginharian sang Dios maathag nga ginapatuhoy sa Mateo 4:23: “Kag si Jesus naglibut sa bug-os nga Galilea, . . .kag nagawali sang maayong balita sang ginharian.” Ikaduha, ang kaundan sang Iya proklamasyon bahin sa tagnaanon nga hitabo—“ang tion natuman na.” Ano nga tion ang ginapatuhuyan ni Marcos diri? Ayhan ini ang tion sang katapusan nga semana sang 70-ka semana nga tagna sang Daniel 9.

Sa Marcos 1, ang manunulat wala nagapaathag sing detalye kon ano ang ginharian sang Dios, kondi sa baylo sina, nagatanyag sa aton sang pipila ka bilidhon nga ihibalo, sa Marcos 4 kag sa masunod nga mga kapitulo, pakadto sa kinaiya sang sini nga ginharian. Subong man, si Marcos nagapresentar sang ginharian sang Dios paagi sa isa ka tagnaanon nga tion. Ayhan bangud sa sina nga rason, ang Ebanghelyo ni Marcos ginkilala bilang “ang maayong balita sang natuman nga tion.” (Tan-awa ang Mark: The Evangelist of Fulfilled Time, ed., Merling Alomía, Joel Leiva, Juan Millanao, [Lima: Ediciones Theologika, 2003].)

Paano naton hangpon ang dinalan nga “ang ginharian sang Dios malapit na”? Ang pinulongan sa Griego nga gin-gamit ni Marcos sa iya ebanghelyo nagahatag sa aton sang pipila ka ideya. Ang Marcos 1:15 nga nagsiling, “Ang tion natuman na, kag ang ginharian sang Dios malapit na” mabasa sa Griego bilang: “peplērōtai ho kairos kai ēngiken hē basileia tou theou.” Ang pulong nga kai ginakilala permi bilang isa ka nagapaangot nga elemento sa tunga sang duha ka pulong ukon dinalan, kag ang naandan nga pagbadbad amo ang “kag” sa sina nga bahin. Apang, ang kai puwede man mangin manugpaathag nga bahin, ginatawag ini nga epexegetical kai. Nagakahulugan nga ang isa ka “pulong ukon dinalan naangot pinaagi sa kai upud sa iban nga pulong ukon dinalan, agud mapaathag kon ano ang natabo antes sini kag pagkasunod.” Gani, ang kai sarang mabadbad nga “kon sayoron, amo ini.” (Tan-awa ang Danker, et al., A Greek-English Lexicon of the New Testament and Other Early Christian Literature, p. 495.)

Gani, kon ang kai sa Marcos 1:15 ginagamit nga epexegetically, ang dinalan sarang mabasa nga “ang tion natuman na; kon sayoron, ang ginharian sang Dios malapit na.”

Buut silingon, ang pag-abut sang ginharian sang Dios nagakahulugan sang katumanan sang tion, nga napamulong ni Daniel. Sa sini nga bahin, si Jesu-Cristo nagatiglawas sang ginharian sang Dios, kag ang kaangay sina nga interpretasyon nagahisanto sa praktikal nga punto sang palanan-awon ni Marcos. Sa Marcos 1, ang ginharian sang Dios amo ang giharian ni Jesu-Cristo, nga nagkari sono sa langitnon nga tagna agud ibantala ang maayong balita nahanungud sa ginharian sang Dios. Gani, ang ginharian sang Dios nagapahangup sang pagtubos kag pagpasag-uli sang katawohan. Ginpamangkot si Jesus sang mga Fariseo kon san-o magaabut ang ginharian sang Dios, kag nagsabat Sia, “Yari karon, ang ginharian sang Dios yara sa inyo” (Luc. 17:21). Si Pablo daw nagasuporta man sa sini nga panan-awan sang nagsulat sia sini, “Apang sang pag-abut sang kabug-usan sang tion, ginpadala sang Dios ang iya Anak, . . .sa pagtubus sang mga sa idalum sang kasogoan, agud nga mabaton ta ang pagkaanak” (Gal. 4:4, 5).

Si Jesus nagapangabay sa Iya mga gintoton-an nga magtoo sa maayong balita—ang maayong balita nahanungud sa ginharian—kag sa paghinulsul. Ang tinaga nga metanoeō, nga dugang sa kahulugan nga “maghinulsul,” nagapatuhoy man nga “magliso,” kag ini “kinahanglanon gid para maeksperiensiahan ang Paghari sang Dios.”—Danker, et al., A Greek-English Lexicon of the New Testament and Other Early Christian Literature, p. 640. Ang tanan nga butang bahin sa ginabantala ni Jesus nasentro sa sini nga punto. Ang katawohan ginaagda nga magtoo kag magbaton sang maayong balita sang ginharian. Dapat unahon yadto sa pagpakilala sang Iya ministerio. Halimbawa, si Jesus naghangyo sa Iya mga gintoton-an, “Makadto kita sa kasilingan nga mga banwa, agud makawali man ako didto; kay bangud sini nagkari ako” (Mar. 1:38, ang pagtumod gindugang).

Sa sini nga konteksto dapat gid naton basahon ang paanggid sa Marcos 8 kag ang iban pa nga bahin sang Marcos. Kon sayoron, dapat naton ini basahon bilang nagapasanag sang “tinago sang ginharian sang Dios” (Mar. 4:11). Ang Griego nga pulong mystērion nagapahangup bahin sa “kaundan sang wala nahibaloan sang una apang napahayag sa isa ka grupo ukon natago nga pundok—‘tinago.’ ”—Johannes P. Louw and Eugene Albert Nida, eds., Greek-English Lexicon of the New Testament: Based on Semantic Domains (New York: United Bible Societies, 1989), p. 345. Ang “mga tinago sang ginharian sang langit” napahayag sa pagkari ni Jesus (Mat. 13:11). Si Jesus mismo nagapaathag nga wala sang tinago sa Iya mensahe: “Kay wala gid sing nalipdan, kondi nga ipahayag; ukon tinago, kondi nga masanagan” (Mar. 4:22).

Ang ini nga “mga tinago” sang ginharian (nga indi na mga tinago tungud nga napahayag na ini) indi mahangpan sang tanan nga katawohan. Ang maayong balita, ang binhi, nasab-ug sa tanan nga sahi sang mga duta, apang ang makasulubo, amo nga indi tanan nga duta nagabunga sang pareho nga resulta (Mar. 4:3-20). Ang espirituhanon nga pagtubo sa ginharian sang Dios pareho sa proseso sang pagtubo sang isa ka tanum: “Ang duta nagapatubas sa iya kaugalingon, nahauna ang dahon, ugaling ang uhay, niyan ang pasi nga matinggas sa uhay” (Mar. 4:28). Ang ini nga pagtubo ginalakipan man sang pag-ani sa mga prutas: “Apang kon ang bunga alanyon na, sa gilayon nagapadala sia sang galab, kay nag-abut na ang ani’ ” (Mar. 4:29). Maathag sa sini nga ideya ang masunod nga panghunahuna: antes ni Cristo tiponon sing tingub ang katawohan para sa Iya ginharian sa pinakaolihi nga pag-ani sa katapusan sang tion, kinahanglan Niya anay nga masab-ug ang binhi—ang maayong balita—sa duta (Mar. 4:26). Ang ginharian sang Dios daw kagamay lang sa pagsugod; ang iya binhi daw walay kapuslanan. Apang “kon mapanggas na, nagatubo ini kag nagadaku pa sa tanan nga kahoy-kahoy, kag nagapananga sing dalagku’ ” (Mar. 4:32).

Ang katumanan sang tion nga napamulong ni Marcos sa iya Ebanghelyo nagsugod sang nag-abut ang ginharian sa persona ni Jesu-Cristo sa Iya una nga pagkari. Ang pagpakatawo ni Jesus amo ang kaundan sang ebanghelyo—ang maayong balita. Sa tagsa ka minoro nga mag-abi-abi sa Iya, si Jesus nagakadto sa pagwali nahanungud sa sina nga ginharian. Nagkari Sia agud masab-ug ang binhi sa duta sang tagsa ka tagiposoon. Bisan pa nga gamay sang pagsugod, ang ginharian mangin daku sa olihi.

Si Jesus nagabuyok sa katawohan nga batonon ang ginharian sa ila presente nga kahimtangan: “Sa pagkamatuud, nagasiling ako sa inyo, ang bisan sin-o nga indi magbaton sang ginharian sang Dios subong sang bata nga diotay indi sia makasulud sini” (Mar. 10:15). Kon sayoron, ang Manluluwas nagabuyok sa katawohan sa Iya kapanahonan kag sa aton agud igakabuhi ang ginharian bilang isa ka presente nga eksperiensya. Apang, si Jesu-Cristo nagapamulong nga ang katapusan sang tion magaabut pa: “Sa pagkamatuud, nagasiling ako sa inyo, indi na ako magainum liwat sang bunga sang uvas tubtub sadtong adlaw nga magainum ako sini sing bag-o sa ginharian sang Dios’ ” (Mar. 14:25). Ang eskatolohiya ni Marcos nakahibalo sang kamatooran nga ang “katapusan sang tion” palaabuton pa. Apang, gusto ni Marcos ipatalupangud ang ginharian kag ang panugod nga bahin, ukon presente nga eksperiensya sini, sa tion sang iya kapanahonan.

### Bahin III: Aplikasyon sa Kabuhi

Si Ellen G. White nagapahayag sini, “Ang tanan nga mangin umalambit sang ginharian ni Cristo, magapakita sang pagpamatuud sang ila pagtoo kag paghinulsul. Ang kalolo, pagkatampad, kag katutum dapat makita sa ila kabuhi. Magabulig sila sa nagakinahanglan, kag magadolot sang ila mga halad sa Dios. Magapangapin sila sa mga wala sing ikasarang, kag magapakita sang ehemplo sang maayo nga kinaiya kag pagkamaloloy-on. Gani, ang mga sumulunod ni Cristo magapakita sang ebidensia bahin sa nagapabag-o nga gahum sang Balaan nga Espiritu. Sa matag-adlaw nga pagkabuhi, ang hustisya, kalooy, kag gugma sa Dios makita. Kay kon indi, mangin kaangay sila sang labhang nga ginasunog sa kalayo.”—_The Desire of Ages_, p. 107.

Pangabaya ang mga miyembro sa imo klase nga sabton ang masunod nga mga palamangkutanon nga ginahunahuna ang pinulongan nga yara sa ibabaw:

Paano nimo ginaeksperiensiahan ang ginharian sang Dios subong?

Ano ang reaksyon sang katawohan sa una nga pagkari ni Jesus?

Ano ang imo panan-aw bahin sa reaksyon kag sabat sang katawohan nahanungud sa ideya sang Iya ikaduha nga pagkari?

Sa kapawa sang sina nga pagpaanggid, pamangkota ang mga miyembro sa imo klase sang masunod nga mga palamangkutanon: Daw ano ka importante ang ginharian sang Dios sa imo personal nga pagbantala sang maayong balita?

` `