---
title:  Sulo kag Sulukban
date:   24/07/2024
---

`Basaha ang Marcos 4:21-23. Ano ang pinasahi nga ginapatalupangud ni Jesus sa paanggid bahin sa suga?`

Ang mga balay sa sina nga bahin sang kalibutan sa panahon ni Jesus nagalainlain ang kadakuon kag pagtukod, nagadepende tanan sa lokasyon kag manggad. Ang mga balay nagasunod sa sulundan sang Griego nga natukod sa palibut sang luwang apang may nagkalainlain nga sahi sang pagpatahum. Ukon mahimo nga si Jesus nagapamulong nahanungud sa gamay nga mga balay sang mangunguma. Daku man nga balay ukon gamay nga balay, ang isyu amo ang prinsipyo: sa isa ka adlaw ang kamatooran nahanungud kay Jesus mapahayag.

Si Jesus namangkot sang duha ka palamangkutanon sa Marcos 4:21. Ang una nagapaabut sang negatibo nga sabat—“Ginadala bala ang suga agud ibutang sa idalum sang sulukban, ukon sa idalum sang higdaan?” Ang ikaduha nga pamangkot nagapaabut sang positibo nga sabat—“Ginadala bala ang suga. . .nga ibutang sa tulungtungan, indi bala?” Si Jesus nagapresentar sang makahalam-ut kag daw kaladlawan nga talan-awon sa pagpahayag sang Iya punto. Ang mga suga para sa paghatag sang kapawa, kon wala ina, mawala ang ila katuyuan. Ang Marcos 4:22 nagapaathag sang paanggid paagi sa pagmitlang sang mga tinago nga nangin hayag sa publiko. Ang bisan sin-o nga ang iya email ukon kompyuter nakaagi hack nakahibalo sang mga sekreto nga nangin hayag sa publiko! Apang ang ginapamulong ni Jesus diri nahanungud sa maayong balita.

`Basaha ang Marcos 4:24, 25. Ano nga leksyon ang ginapahayag ni Jesus sa paanggid bahin sa sulukban?`

Sa madamu nga lokasyon sa kalibutan, ang preska nga mga patubas ginabaligya sa merkado. Ang mga manugbaligya may mga gamit nga pangtakus para sa produkto nga ila ginabaligya. Isa ka naandan nga hilimoon para sa manugbaligya ang magahatag sang paaman sa iya ginabaligya para mabatyagan sang iya manugbakal ang maayo nga pagtratar sa iya. Si Jesus nagapahayag kon ano ka maayo magtratar ang mga manugbaligya sa ila mga manugbakal agud makahatag sang isa ka punto nahanungud sa pagkabukas sa kamatooran. Kon ang isa bukas kag magsunod sa kapawa, makakuha sia sang sobra pa sa sini. Apang kon isikway niya ang kapawa, bisan ang iya naangkon sang una pagakuhaon pa.

`Paano naton maton-an sing mas maayo ang prinsipyo nga sa talaksan nga imo ginagamit sa pagtakus, pagatakson ka man? Hunahunaa ini sa tanan mo nga pagpakig-atubang sa iban nga tawo.`