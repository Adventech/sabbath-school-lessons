---
title:  Ang Indi Malipatan nga Pag-alagdan sa Pagsimba
date:   08/07/2024
---

`Basaha ang Marcos 1:21-28. Ano ang indi malipatan nga eksperiensya nga natabo sa sinagoga sang Capernaum, kag ano ang espirituhanon nga mga kamatooran ang aton makuha sa sini nga hitabo?`

Kalabanan sang mga Cristohanon may indi malipatan nga mga tinion sa ila Cristohanon nga pagkabuhi—ang desisyon nga magsunod kay Jesus; ang adlaw sang ila bautismo; isa ka gamhanan nga wali nga ila gid nabatyagan ang presensia sang Dios. Ang iban sang sini nga mga tinion indi lamang malipatan kondi nakapabag-o man sa ila kabuhi.

Gani mahimo nga amo man ini sa pipila ka tawo sa Capernaum sa Adlaw sang Inugpahuway nga nalaragway sa Marcos 1. “Kag natingala sila sang iya pagtolon-an, kay nagpanudlo sia sa ila subong nga may pagbulut-an, kag indi subong sang mga escriba” (Marcos 1:22). Samtang nagapanudlo si Jesus, ang tawo nga ginsudlan sang espiritu nga dimatinlo, nga sa wala sing pagduhaduha natandug sang gahum sang mga pagtudlo ni Jesus, nagsinggit, “Ano bala ang labut mo sa amon, Jesus nga Nazaretnon? Nagkari ka bala sa paglaglag sa amon? Nakahibalo ako kon sin-o ikaw, ang Balaan sang Dios” (Marcos 1:24), kag si Jesus nagtabug sang espiritu nga dimatinlo.

Hunahunaa ang mga kahulugan sang sini nga mga pulong halin sa espiritu nga dimatinlo.

Una, ang espiritu nga dimatinlo nagkilala kay Jesus bilang “ang Balaan sang Dios.” Ginakilala niya nga si Jesus amo ang balaan nga tiglawas sang Dios, baliskad sa dimatinlo, kag dibalaan nga kasoldadosan ni Satanas. Ang isa ka tawo magapaabut sang balaan nga mga butang kag katawohan sa duug sang pagsimba, kag indi ang indi balaan kag mahigko nga mga butang. Gani, sa sini nga istorya, may daku nga kabaliskaran sa tunga sang puwersa sang maayo kag puwersa sang malaut. Makita naton diri ang realidad sang daku nga pagsumponganay. Ang katawohan ayhan wala pa nakahibalo kon sin-o si Jesus, apang ang dimatinlo nga espiritu nakahibalo gid kag ginkilala man niya ini sa publiko.

Sunod, ang mando nga maggowa sa tawo halangpunon, apang ngaa may mando nga, “Maghipus ka”? Sa pagsugod sang Marcos, makita diri ang isa ka talalupangdon nga tema: Si Jesus nagpahipus bahin sa kon sin-o Sia. Ang mga eskolar nagtawag sini bilang “Sekreto sang Mesias.”

Ang panawagan ni Jesus nga maghipus maayo tungud sang politikanhon nga paghangup bahin sa pagpaabut sang Mesias sa Iya panahon. May risgo ang mangin isa ka Mesias. Apang, upud sa panawagan nga maghipus amo ang maathag nga pagpahayag kon sin-o si Jesus. Ang mangin maathag sa olihi amo nga ang pagkatawo ni Jesus indi gid matago, kag ang kamatooran kon sin-o Sia mangin sentro sang mensahe sang maayong balita. Ang katawohan indi lamang kinahanglan nga makilala kon sin-o si Jesus kondi magahimo sang desisyon kon paano sila magpreparar sa Iya nga pagkari kag ano ang kahulugan sini para sa ila.

`Sa pagtinguha nga magpanaksi sa iban, san-o ayhan ang pinakamainalamon nga tion nga indi anay ipresentar ang tanan nga aton ginatoohan bahin sa “presente nga kamatooran”?`