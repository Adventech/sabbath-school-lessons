---
title:  Makatago Ka Bala Sang Sekreto?
date:   11/07/2024
---

`Basaha ang Marcos 1:40-45. Ano ang ginatudlo sini sa aton nahanungud kay Jesus kag kon ano ang Iya pagkabig sa mga wala ginasapak sa sosyodad?`

Ang aro nga ginlaragway sa sini nga teksto, kag subong man sa bug-os nga Daan nga Katipan, wala lamang nagapatuhoy sa kon ano ang pagkilala naton subong sang Hansen’s disease (tunay nga aro). Ang tinaga sa Biblia mas mangin maayo kon badbaron bilang isa ka “makahaladluk nga sakit sa panit” kag sarang makalakip sang iban pa nga balatian sa panit. Ang ginatawag nga Hansen’s disease mahimo nga nag-abut sa Dumaan nga Malapit nga Sidlangan (Ancient Near East) sang mga ikatatlo nga siglo B.C. (tan-awa ang sinulatan ni David P. Wright kag Richard N. Jones, “Leprosy,” The Anchor Bible Dictionary, tom. 4 [New York: Doubleday, 1992], pp. 277-282). Gani, ang aro nga ginmitlang sa sini nga teksto mahimo nga isa ka Hansen’s disease, apang wala kita nakahibalo sing sibu gid kon ano ang gin-antus sang sini nga tawo, basta ang sigurado tama gid kalala ini.

Ang aroon may pagtoo kay Jesus nga sarang Niya sia matinloan. Sono sa Levitico 13, ang isa ka aroon indi matinlo kag dapat maglikaw sa pagtandug sa iban (tan-awa ang Lev. 13:45, 46).

Apang si Jesus nalooy sa sini nga tawo kag gintandug sia. “Bangud sa kalooy, gin-untay niya ang iya kamut kag gintandug sia, kag nagsiling sa iya, ‘Buut ako; mag-ayo ka.’ ” (Mar. 1:41). Ang ini nga binuhatan dapat kuntani nagdagta kay Jesus tubtub sa kagab-ihon, sa diin kinahanglan gid nga magpaligo Sia agud mangin putli liwat sono sa ila pagsulundan (ipaanggid sa Levitico 13-15). Apang maathag ang pagsaysay ni Marcos nga ang pagtandug ni Jesus sa masakiton nga tawo nagtinlo sang iya aro. Gani, si Jesus wala nadagtaan paagi sa pagtandug sang sini nga tawo.

Ginpakadto ni Jesus ang ini nga tawo sa isa ka sacerdote upud ang laygay nga magdolot sang halad nga ginmando ni Moises para sa sina nga kahimtangan sa Levitico 14. Sa bug-os nga Ebanghelyo ni Marcos, si Jesus nagatindug bilang isa ka manugpangapin kag manugsuporta sang kon ano nga gintudlo ni Moises (tan-awa ang Mar. 7:10; Mar. 10:3, 4; Mar. 12:26, 29-31). Ang ini nga panan-awan tama ka lain kag daku nga kabaliskaran sa relihiyoso nga mga lider, nga sa mga dinalan sang Marcos 7, 10, 12 nagapatiko kag nagapaluya sang orihinal nga katuyoan sang mga pagtudlo nga nahatag paagi kay Moises. Ang ini nga mga detalye nagapaathag sa mando ni Jesus sa pagpahipus sang sini nga tawo, sa Marcos 1:44. Kon iya isugid ang pag-ayo sa iya ni Jesus, mahimo nga maapektuhan ang desisyon sang sacerdote kag indi pagdampigan si Jesus.

Apang ang natinloan nga aroon daw wala nakahangup sini, kag sa pagsupak sang mando ni Jesus, iya ginpalapnag ang istorya sa nagkalainlain nga duug, kag tungud sini indi na makasulud si Jesus sing hayag sa mga banwa para sa Iya pagministerio.

`Paano kita mangin mahinalungon nga indi maghimo sang mga butang nga sarang makabalabag sa pagpalapnag sang maayong balita, bisan ano pa man kaayo ang aton tinutuyo?`