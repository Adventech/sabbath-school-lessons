---
title:  Dugang nga Pagtoon
date:   12/07/2024
---

Basaha ang sinulatan ni Ellen G. White, “At Capernaum;” kag “Thou Canst Make Me Clean,” pp. 252-266, sa _The Desire of Ages_.

Ano nga imahen ni Jesus ang napresentar sa Marcos 1? Si Jesus may kinamatarung sa pagtawag sang mga gintoton-an, kag nagasabat sila. Sia balaan nga isa ka kabaliskaran sa indi matinlo nga mga espiritu sa idalum ni Satanas. Isa ka daku nga inaway ang nagapadayon sa tunga sang maayo kag malaut, kag si Jesus may mas labaw nga gahum sang sa mga demonyo. Si Jesus may kalooy para sa nagamasakit nga katawohan kag nagabulig sa ila, nga ginatandug sila bisan daw wala sing magatandug sa ila.

“Si Jesus nagpamulong sa sinagoga bahin sa ginharian nga Iya pagatukuron, kag sang Iya misyon nga hilwayon ang mga naulipon ni Satanas. Napauntat sia sang isa ka makakulugmat nga singgit. Isa ka buang nga may espiritu nga dimatinlo ang dalidali nga nagpalapit halin sa katawohan, nga nagasinggit, ‘Ano bala ang labut mo sa amon, Jesus nga Nazaretnon? Nagkari ka bala sa paglaglag sa amon? Nakahibalo ako kon sin-o ikaw, ang Balaan sang Dios.’

“Ang tanan karon nagkinagula kag nagsalasala. Ang atensyon sang katawohan nabalhin halin kay Cristo, kag ang Iya mga pulong wala na napamatian. Ang tuyo ni Satanas amo ang pagdala sang iya nabiktima sa sinagoga. Apang si Jesus nagsabdong sa demonyo, nga nagasiling, ‘Hipus ka, kag gowa sa iya. Kag sang ang yawa nagdoso sa iya patunga, naggowa ini halin sa iya, kag wala na ini nagsakit sa iya.’ . . . Sia nga nagdaug kay Satanas sa kamingawan sang pagsulay naatubang liwat ang Iya kaaway. Ang yawa naggamit sang bug-os niya nga gahum agud mapabilin sa iya gihapon ang iya biktima. Kon mapierde sia diri magahatag ini sang kadalag-an sa kay Jesus. . . . Apang ang Manluluwas nagpamulong nga may kagamhanan, kag naghilway sa mga ulipon.”—Ellen G. White, _The Desire of Ages_, pp. 255, 256.

Sadto nga tion, ang Ginoo nangin masako sa pagministerio, nga nagakadto sa nagkalainlain nga duug, halos tayuyon nga nagapakighalobilo sa madamu nga katawohan. Paano Niya napabilin ang isa ka kalmado kag malig-on nga pag-atubang sa katawohan kag sa Iya pagministerio? Sa wala sing pagpangduhaduha, tungud ini sa Iya matag-adlaw nga eksperiensya sa pagpangamuyo.

Hunahunaa kon ano ang pinakamaayo nga tion para sa pagpangamuyo kag pagtoon sang mga Kasulatan. Pangitaa kon ano ang nagakabagay para sa imo, kag maghatag sang panahon agud mapauswag ang mahidaiton nga espiritu, nga natuytuyan sang Espiritu kag Pulong sang Dios.

**Mga Palamangkutanon nga Pagadiskusyunan**:

`Ipakigbahin sa inyo klase ang pamangkot nahanungud sa pangamuyo kag ngaa tama ini ka importante sa Cristohanon nga kabuhi. Ano ang pipila ka palamangkutanon sang katawohan nahanungud sa katuyoan kag ikasarang sang pangamuyo?`

`Sa imo klase, ipakigsugilanon ang mga kahimtangan sa diin mangin pinakamaayo, sa pila ka tion, ang indi paghambal sing sobrasobra nahanungud sa aton pagtoo. San-o ayhan ang pinakamainalamon nga tion sa paghimo sina, kag paano naton mahimo ina nga wala ginakompromiso ang aton pagpangsaksi?`

`Sin-o ang “mga aroon” sa imo duug subong? Paano ang imo iglesia makalab-ot kag “makatandug” sa sini nga katawohan agud madala ang maayong balita sa ila?`