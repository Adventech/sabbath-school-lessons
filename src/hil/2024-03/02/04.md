---
title:  Dugang pa nga Pagministerio sa Adlaw nga Inugpahuway
date:   09/07/2024
---

`Basaha ang Marcos 1:29-34. Paano si Jesus nakabulig sa pamilya ni Pedro, kag ano ang espirituhanon nga mga leksyon ang aton makuha halin sa sini nga hitabo?`

Pagkatapos sang makatalanhaga nga pagserbisyo sa sinagoga, si Jesus nagpadulong sa puluy-an ni Pedro upud ang Iya gamay nga grupo sang mga gintoton-an (si Pedro, Andres, Santiago, kag Juan), agud nga magpaligad sang nabilin nga tinion sang Adlaw nga Inugpahuway kag makighiambit sa mainabyanon nga salosalo kag paghiliupud.

Apang isa ka kabalaka ang nabatyagan: ang ugangan ni Pedro may mataas nga hilanat, nga sa ila panahon sang una duha lang ka butang ang mahanabo: maayo ka ukon mapatay. Ginsugiran nila si Jesus bahin sa sini nga masakit, kag ginkaptan Niya ang kamut sang ugangan ni Pedro kag ginpabangon sia. Nagsugod sia gilayon sa pag-alagad sa ila mga kinahanglanon. Daw ano ka matahum nga ehemplo sang prinsipyo nga yadtong mga naluwas kag gin-ayo ni Jesus magabulig sa iban bilang resulta sini!

Sa kabug-osan sang Marcos ang masami nga nagakatabo amo nga si Jesus nagapang-ayo pinaagi sa pagtandug sa nagabalatian nga tawo (tan-awa ang Marcos 1:41; Marcos 5:41), apang kon kaisa wala sang namitlang nga pagtandug (tan-awa ang Marcos 2:1-12, Marcos 3:1-6, Marcos 5:7-13).

Wala pa natapos si Jesus sa Iya pagministerio sa sina nga adlaw. Pagtunod sang adlaw madamu ang nagkadto sa balay ni Pedro para magpabulong, walay duhaduha tungud sang ila nakita nga natabo sa sinagoga sa sina nga adlaw ukon ila nabatian ang nahanungud sini. Tungud kay ang manunulat sang Ebanghelyo wala nagasugid sa iya mga manugbasa nga ang katawohan nagpalantang bangud sa oras sang Adlaw nga Inugpahuway, ini nagapakita nga nagapaabut sia nga ang iya mga manugbasa nakahibalo na nahanungud sa Adlaw nga Inugpahuway. Ining pagpahayag ni Marcos tayuyun nga ang iya mga manugbasa nagabantay sang Adlaw nga Inugpahuway.

Si Marcos nagasiling nga ang bug-os nga banwa nagtipon sa ganhaan sa sina nga gab-i (Marcos 1:33). Mahimo nga nadugayan si Jesus sa pagbulig sa tanan nga nagpabulong sa sina nga tion.

“Sa tagsa ka takna nagkari sila kag nagpauli; tungud wala sang nakahibalo kon mangin kaupud pa ayahn nila liwat sa sunod nga adlaw ang Manug-ayo sa ila. Wala pa gid nakasaksi ang Capernaum sang adlaw nga kaangay sini halin sang una. Ang hangin napuno sang tingug sang pagdaug kag singgit sang kaluwasan. Ang Manluluwas malipayon sa kalipay nga Iya nadolot sa katawohan. Sang nasaksihan Niya ang mga pag-antus sang mga nagpalapit Iya, nagbatyag sang kalooy ang Iya tagiposoon, kag nagkalipay Sia sa Iya gahum nga mapasag-uli sila sa maayo nga panglawas kag kalipay.

“Wala nag-untat si Jesus sa Iya pagpang-ayo tubtub nga ang katapusan nga nag-antus Iya nabuligan. Madalum na ang kagab-ihon sang nagpauli ang kadam-an, kag naglinong ang puluy-an ni Simon. Natapos na ang malawig kag makagalanyat nga adlaw, kag si Jesus nagpahuway. Apang, samtang nagakatulog pa ang tanan, ang Manluluwas, ‘nagbugtaw na antes pa nagbutlak ang adlaw, . . .naggowa, kag nagkadto sa isa ka malinong nga duug, kag nagpangamuyo didto,’ ”—Ellen G. White, _The Desire of Ages_, p. 259.