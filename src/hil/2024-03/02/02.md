---
title:  “Sunod sa Akon”
date:   07/07/2024
---

`Basaha ang Marcos 1:16-20. Sin-o ang mga lalakit nga gintawag ni Jesus bilang mga gintoton-an, kag ano ang ila sabat?`

Ang Marcos 1 wala nakarekord sang madamu nga pulong ni Jesus. Apang, nasulat sa Marcos 1:17 ang Iya pinulungan sa duha ka mangingisda, nga amo si Simon, nga gintawag sang olihi nga “Pedro,” kag ang iya utud nga si Andres. Ining duha ka lalaki nagatindug sa baybayon sang Dagat sang Galilea, nga nagaladlad sang pukot.

Wala sang pagmitlang bahin sa sakayan pangdagat ukon iban pa nga mga gamit sa pagpangisda, nga nagapatimaan nga ayhan wala sang ikasarang sa pinansyal ining duha ka lalaki. Sa Marcos 1:19, 20, si Santiago kag si Juan yara sa isa ka sakayan upud sa ila amay kag mga sologoon, nagapahibalo nga mas may ikasarang sila sa pinansyal sang sa kay Pedro kag Andres. Si Lucas nagapakita nga si Pedro may sakayan kag, sa pagkamatuud, si Santiago kag si Juan magkasosyo kaupud ni Pedro kag Andres (tan-awa ang Lucas 5:1-11). Apang ang Ebanghelyo ni Marcos mahimo nga nagpakita sang kinatuhayan sa tunga sang duha ka pares sang mag-ulutud, kag agud malaragway ang ina nga kinalain si Jesus nagtawag nga mangin gintoton-an ang may kulang sa ikasarang kag yadtong may mas madamu nga pagkabutang.

Ang pagtawag ni Jesus sa sini nga kalalakin-an simple, direkta, kag tagnaanon. Ginatawag Niya sila nga magsunod sa Iya; kon sayoron, para mangin Iya mga gintoton-an. Ginpakita Niya nga kon magsabat sila sa Iya panawagan, Sia na ang magahimo sa ila nga mangin mangingisda sang katawohan.

`Pamalandungi kon ngaa ini nga mga lalaki gilayon nga nagbiya sang tanan nga butang kag nagsunod kay Jesus (Marcos 1:16-20).`

Ang Ebanghelyo ni Juan nagahatag sing mas maathag nga laragway (tan-awa ang Juan 1:29-42). Mahimo nga ang ini nga mag-ululutud mga sumulunod ni Juan Bautista kag nakabati sang iya pagbantala nga si Jesus amo “ang Cordero sang Dios, nga nagakuha sang sala sang kalibutan” (Juan 1:29). Nakilala nila si Jesus kag nagpakig-upud sa Iya malapit sa Suba sang Jordan. Bangud sina, ang pagbaton nila sa panawagan ni Jesus para sa pagministerio indi isa ka hampang ukon pagpasimpalad. Napaminsaran nila ini sing maayo.

Apang ngaa wala nagbutang si Marcos sang dugang nga mga detalye? Mahimo nga, para mapatalupangud ang gahum ni Jesus. Nagatawag Sia, kag nagasabat ang handa nga mga mangingisda, kag ang ila mga kabuhi, kag ang kalibutan mismo, nagbag-o na gid sugod sadto.

`Ano ang ginpangabay sa imo nga talikdan agud magsunod kay Jesus? (Pamalandungi ang mga kahulugan sang imo sabat, ilabi na gid kon wala ka sing mahunahunaan nga bisan ano.)`