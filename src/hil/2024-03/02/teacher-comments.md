---
title:  Komento ng Guro
date:   12/07/2024
---

### Bahin I: Kabilugan nga Panan-aw

Sadsaran nga mga Teksto: Marcos 1:16-45, Marcos 5:19

Sentro Sang Pagtoon: Marcos 1.

**Panugod**: Sa Ebanghelyo ni Marcos, si Jesus nagsugod sa Iya dutan-on nga pagministerio kaupud ang Iya Amay. Si Marcos maathag nga nagapakita halin pa sa pinakasugod sang Iya pagsaysay nga si Jesus amo “ang Anak sang Dios” kag nagapresentar sa Iya bilang “ang Isa nga Balaan sang Dios.” Bilang Anak sang Dios, si Jesus nagawali “sang maayong balita sang Dios.” Nasangkapan sang sining langitnon nga mga kredensiyal, ginsugdan ni Jesus ang tama ka aktibo nga pagministerio sa duta, kaangay sang nalaragway sa una nga kapitulo ni Marcos.

**Mga Tema Sang Leksyon**: Ang pagtoon sa sini nga semana magatalupangud sang pipila ka bahin sang pagministerio ni Jesus, nga napahayag sa Marcos 1, nga mga amo ini sila:

1. Ang pagministerio ni Jesus kaupud sa Amay
2. Ang misyon ni Jesus halin sa Capernaum pakadto sa bug-os nga rehiyon sang Galilea
3. Ang mapinangamuyoon nga kabuhi ni Jesus
4. Ang Iya pagbulut-an
5. Ang Iya pag-atubang sa malaut nga mga espiritu

### Bahin II: Komentaryo

**Ang Pagministerio ni Jesus Kaupud sa Amay**

Ang kabuhi kag pagministerio ni Jesus ginalakipan sang isa ka komprehensibo nga pagpahayag sang maayong balita. Si Jesus amo ang buhi nga tiglawas sang maayong balita para sa tanan nga katawohan. Si Jesus may maathag nga ideya nahanungud sa Iya misyon diri sa duta; nga amo ang pagpalambot sang maayong balita sang Dios sa katawohan sa tanan nga mga duug. “Makadto kita sa kasilingan nga mga banwa, agud makawali man ako didto; kay bangud sini nagkari ako” (Mar. 1:38). Bangud sina, si Jesus nagahimo sang aktibo nga pagministerio adlawadlaw, sono sa kay Marcos.

Makagalanyat talupangdon nga si Marcos nagabalikbalik sa paglaragway indi lamang sang mga binuhatan ni Jesus kondi subong man sang aktibo nga papel sang Dios sa pagministerio sang Iya Anak. Ang Amay kag ang Anak nagabinuligay sa paghimo sang buluhaton (Juan 5:19). Kaangay sina ang ginpahayag sa Marcos 5:19: “Apang si Jesus wala magtugut, kondi nagsiling sa iya, ‘Pauli ka sa imo mga abyan, kag sugiri sila kon daw ano ang nahimo sang Ginoo sa imo, kag daw ano nga nalooy sia sa imo’ ” (ang pagtumod gindugang) “Si Marcos nagalaragway sa Dios bilang ahente sa kapitoan kag lima ka okasyon. Ang maathag nga ahensia sang Dios makita upud sa katloan kag lima ka pagpahayag sang mga pinulongan.”—Paul L. Danove, The Rhetoric of Characterization of God, Jesus, and Jesus’ Disciples in the Gospel of Mark (New York/London: T & T Clark, 2005), p. 30. Si Marcos naggamit sang tinaga nga “Dios” ukon “Ginoo” (kurios) sa pagpatuhoy sa Amay, ukon pagsambit sang reperensia halin sa Kasulatan sang ang Dios nga Amay ginpatuhuyan bilang ahente sang isa ka nahatag nga binuhatan. Ang mga ehemplo sang sini nga paggamit makita sa Marcos 5:19; Marcos 9:37; Marcos 10:6, 9; Marcos 11:25; kag Marcos 13:19, 20.

**Halin sa Capernaum Pakadto sa Bug-os nga Rehiyon Sang Galilea**

Si Jesus nagpuyo sa Capernaum, sono sa Marcos 2:1 (tan-awa man ang Mateo 4:13). Sa sini nga duug ginpundar ni Jesus ang Iya opisina para sa dalagku nga bahin sang Iya pagministerio sa publiko. Sa Mateo 9:1, ang Capernaum ginatawag “Iya kaugalingon nga banwa.” (Tan-awa man ang libro ni R.H. Mounce, “Capernaum,” The International Standard Bible Encyclopedia [Grand Rapids, MI: William B. Eerdmans, 1979-1988], p. 609).

Ang adlaw ni Jesus nagasugod sing tama ka temprano kada aga, kaangay sang aton mabasa sa Marcos 1:35: “Kag sa kaagahon, sang madugay pa magbutlak ang adlaw, nagbangon sia.” Si Marcos nagalaragway kay Jesus bilang nagakadto sa isa ka duug kag nagasaylo naman sa isa didto sa rehiyon sang Galilea (Mar. 1:14, 39). Sigurado gid nga ang palibut nga mga duug tupad sa Capernaum, tubtub sa Dagat sang Galilea (Mar. 1:16) kag sa malapit nga mga banwa (Mar. 1:38) amo ang mga duug nga yara permi si Jesus: apang ginpangabudlayan Niya ang bug-os nga rehiyon sang Galilea (Mar. 1:39), lakip na ang yara sa mas malayo kag wala maayo ginapuy-an nga mga duug sa gowa sang siyudad (Mar. 1:45).

Sa Capernaum, si Jesus nagbisita sa sinagoga sa sini nga siyudad (Mar. 1:21) kag madamu pa nga sinagoga nga napasad sa sini nga rehiyon (Mar. 1:39) agud magtudlo kag magwali. Subong man, kon magkadto Sia sa Jerusalem, si Jesus nagakadto adlawadlaw sa templo agud magtudlo (Mar. 14:49). Ginabantala Niya ang maayong balita sang Dios (Mar. 1:14). Dugang pa, gin-ayo Niya yadtong mga nag-antus sa panghunahuna kag lawas: “Kag ang bug-os nga banwa nagtipon sa ganhaan. Kag gin-ayo niya ang madamung masakiton sa sarisaring balatian, kag ginsobol niya ang madamung yawa” (Mar. 1:33, 34).

**Si Jesus, Tawo nga Mapinangamuyoon**

Si Jesus ginalaragway sa Ebanghelyo ni Marcos bilang nagahimo sang isa ka buluhaton pagkatapos sang isa. Si Marcos nagapatalupangud sang pagministerio ni Jesus bilang nagasundanay nga mga hitabo nga nagakatabo pagkatapos gilayon sang nagligad nga hitabo. Ang Griego nga pulong euthus—nga ginbadbad bilang “gilayon, dayon, pagkatapos gid, hinali, insigida” sa Hiligaynon—makita sa 51 ka bersikulo sa apat nga tolon-an sang maayong balita kag 41 ka beses sa Marcos (Mar. 1:21, 28; Mar. 6:45, 50; kag Mar. 14:43, upud sa iban pa nga bersikulo; tan-awa ang sinulatan ni Danker, et al., A Greek-English Lexicon of the New Testament and Other Early Christian Literature, p. 406). Makita nga ang pagsaysay ni Marcos isa ka ebanghelyo nga nagahulag. Apang, bisan pa nga ang pagpatalupangud ni Marcos napatuhoy sa isa ka tuman ka aktibo nga pagministerio ni Jesus, si Marcos nagapahayag man bahin sa pagministerio ni Jesus nga nasentro sa kabuhi nga mapinangamuyoon.

Ang pangamuyo isa ka sadsaran nga elemento sa tawohanon nga eksperiensya ni Jesus, kag pangunang hilimuon sang Iya pagministerio (Mar. 1:35). Bisan pa nga ang matag-adlaw nga pagkabuhi ni Jesus napun-an sang madamu nga hilikuton, ang pagpakigsugilanon sa Iya Amay nagapadayon sa bisan ano man ang kahimtangan. Sa ginsuguran sang Iya Ebanghelyo, si Marcos nagapatalupangud sang eksperiensya ni Jesus sa pagpangamuyo. Si Marcos nagapahayag man sang eksperiensya ni Jesus sa pangamuyo sang nag-atubang Sia sa malaut nga mga espiritu sa Iya pagministerio (Mar. 9:29) kag sa kahingapsan sang Iya buluhaton sa duta (Mar. 14:32-38).

**Ang Pagbulut-an ni Jesus**

Ang una nga reperensia sa pagbulut-an ni Jesus makita sa Marcos 1:22: “Kag natingala sila sang iya pagtolon-an, kay nagpanudlo sia sa ila subong nga may pagbulut-an, kag indi subong sang mga escriba.”

Sa Iya komentaryo sa Marcos, si M. Eugene Boring nagamitlang nga “para sa Judaismo kag nahauna nga mga Cristiano, ang Dios amo ang may pinakamataas nga pagbulut-an; ang isyu amo nga kon paano ang pagbulut-an sang Dios mapatung-an. Sa Judaismo, ang langitnon nga pagbulut-an ginapatung-an sang Torah, nga dapat mapatpat pinaagi sa debate kag pagboto sang sampaton nga mga iskolar. Para kay Marcos, ang pagbulut-an sang Dios napatung-an sang pulong ni Jesus, nga nagabantala.”—Boring, Mark: A Commentary, (Louisville, KY: Westminster John Knox Press, 2006), p. 63. Ang ini nga paghangup nagapaathag sang ginakabalak-an sang Judio nga mga lider sang gin-usisa nila si Jesus: “Nagpalapit sa iya ang puno nga mga sacerdote kag ang mga escriba kag ang mga tigulang, kag nagpamangkot sila sa iya, ‘Tungud sa ano bala nga pagbulut-an nagahimo ka sining mga butang, ukon sin-o bala ang naghatag sa imo sining pagbulut-an sa paghimo sa ila?’ ” (Mar. 11:27, 28).

Dugang pa, dapat naton hunahunaon nga ang mga escriba mga sampaton bahin sa mga sinulatan sang kasogoan, apang daw kaangay nga sila man ang wala nabag-o sang kaundan sini. Gani, wala nila ginkabuhi ini, nga ipakita ini, kag ipahayag sa ila mga kabuhi ang praktikal nga bahin sang maayong balita (Mar. 1:22). Dapat naton talupangdon ang diskusyon sa tunga ni Jesus kag sang pipila ka Judio sa Juan 5. Si Jesus nagasiling sa ila, “Ginausisa ninyo ang mga kasulatan, bangud nga nagahunahuna kamo nga sa ila may kabuhi kamo nga walay katapusan; kag ini sila amo ang nagasaksi nahanungud sa akon. . . . Apang nakilala ko kamo nga wala kamo sang gugma sang Dios sa inyo kaugalingon” (Juan 5:39-42). Si Jesus, ang Sampaton nga Manunudlo kag Daku nga Huwaran, nagapabag-o halin sa isa ka salimpapaw nga pagsunod sa mga sinulatan lamang sang kasogoan pakadto sa isa ka aktuwal nga pagkabuhi sang kamatooran sa Biblia.

Ang Marcos 1:27 nagabulig sa aton nga mahangpan sing maayo ang isyu nga nagalikup sa pagbulut-an ni Jesus. Ang teksto nagasiling, “Kag sila tanan nahiorongan, sa bagay nga nagpamangkotanay sila, ‘Ano bala ini? Isa ka bag-ong pagtolon-an! Sa may pagbulut-an nagasogo sia bisan sa mga espiritu nga dimatinlo, kag nagatuman sila sa iya.’ ” Ang manunulat nagapakita nga ang katawohan nagaangot sang pagtudlo ni Jesus sa pagbulut-an, isa ka pagbulut-an nga makita sa mga binuhatan. Si Marcos nagaangot kag nagapalig-on sang pagbulut-an ni Jesus sa mga milagro nga Iya nahimo. Kon sayoron, ang pagbulut-an ni Jesus nagapahangup sang exousia; buut silingon “ihibalo kag gahum” (Danker, et ., al., A Greek-English Lexicon of the New Testament and Other Early Christian Literature, p. 353). Para kay Marcos, ang pagbantala ni Jesus sang maayong balita ginalakipan sang mga milagro.

**Si Jesus kag ang Malaut nga mga Espiritu**

Ang talalupangdon sa Marcos amo ang pagpakig-atubang ni Jesus sa malaut nga mga espiritu. Ang Ebanghelyo nagarekord bahin sa yawan-on nga puwersa nga nagahangkat sa pagministerio ni Jesus (Mar. 1:34, 39; Mar. 3:15, 22; Mar. 6:13; Mar. 7:26, 29, 30; Mar. 9:38; Mar. 16:9, 17). Ang ini nga mga puwersa ginalaragway bilang malaut ukon dimatinlo nga mga espiritu (Mar. 1:23, 26 pataas; Mar. 3:11, 30; Mar. 5:2, 8, 13; Mar. 6:7; Mar. 7:25; Mar. 9:25). Si Marcos nagalaragway sang katawohan nga ginasakit sang sini nga mga demonyo bilang ginsudlan sang yawa (Mar. 1:32; Mar. 5:15; Mar. 5:18). Wala na sang iban pa nga Ebanghelyo nga nagapatuhoy sa madamu nga mga reperensia bahin sa puwersa sang yawa.

Ang tatlo ka aspeto sang pagpakig-atubang ni Jesus sa puwersa sang yawa importante nga talupangdon diri:

1\. Ang yawa presente halin pa sa pagsugod sang pagministerio ni Jesus (Mar. 1:23). Sa pagkamatuud, ang una nga milagro ni Jesus, sono kay Marcos amo ang pagtabog sang malaut nga espiritu halin sa isa ka tawo sa sinagoga didto sa Capernaum (Mar. 1:25).

2\. Ang mga demonyo makakilala kon ano ang wala ginkilala sang mga lider sang Israel bahin sa kay Jesus kag sa Iya pagkatawo. Ang mga demonyo nagtuad nga si Jesus amo “ang Balaan sang Dios” (Mar. 1:24), “Ang Anak sang Dios” (Mar. 3:11), kag “Anak sang Dios nga Labing Mataas” (Mar. 5:7).

3\. Si Jesus nagadaug permi sa mga demonyo. Si Marcos nagapahayag nga ang mga demonyo nagtuaw: “Nagkari ka bala sa paglaglag sa amon?” (Mar. 1:24). Si Jesus nagtabog sang mga demonyo pagowa sa ila ginsudlan nga mga tawo, bisan ano pa man kadamu ang dimatinlo nga mga espiritu nga nagpuyo sa lawas sang ila ginsudlan (Mar. 5:9, Mar. 16:9).

Talupangda ining mainalamon nga pagtoon, orihinal nga nasulat sa Español, bahin sa paghilway sa tawo nga ginsudlan sang dimatinlo nga espiritu sa sinagoga: “Si Jesus may gahum tungud nga Sia ang Anak sang Dios, ang Hinaplas sang Dios, ginhikot sang Balaan nga Espiritu. Ang pulong ni Jesus nagahimo sa pagkasoberano sang Dios nga epektibo; ang diputli nga espiritu nga nagapamatok sa sina nga pagkalabaw kag nagahangkat kay Jesus, samtang nagapasipla sa sagrado nga duug sang sinagoga. . . . Ang mga demonyo ayhan magaprotesta, apang indi nila mapunggan ang pagkalabaw sang Dios sa paglapnag sing madasig pinaagi sa nagahilway nga gahum sang Pulong ni Jesus.”—Ricardo Aguilar, “La liberación de un poseído en una sinagoga (Mc 1,21b–28),” sa Reflexiones Bíblicas Para un Mundo en Crisis, ed. Javier Quezada (Mexico: Mission Nosotros A. C., 2010), pp. 190–193.

Si Jesus, bilang Isa nga nagkari sa pagpasad sang ginharian sang Dios (Mar. 1:15), labaw sa tanan nga dimatinlo nga mga espiritu. ‘Ang pagbulut-an ni Jesus isa ka walay katubtuban nga pagbulut-an’ ” (Dan. 7:14). Ang Iya pagbulut-an ginalakipan sang pagpangibabaw sa dutan-on nga mga gahum kag malaut nga puwersa. Sa Ebanghelyo ni Marcos, si Satanas ginpakilala bilang isa ka nalutos nga kaaway.

### Bahin III: Aplikasyon sa Kabuhi

Si Ellen G. White naglaragway sing sibo bahin sa aktibo nga pagministerio ni Jesu-Cristo. Nagsulat sia, “Ang kabuhi sang Manluluwas sa duta indi isa ka kabuhi nga matawhay kag debosyon sa Iya kaugalingon, kondi nagpangabudlay Sia nga may pagbatas, pagpanikasog, wala sing kalapyo nga pagpaninguha para sa kaluwasan sang katawohan nga nahulog sa pagpakasala. Halin sa pasongan pakadto sa Kalbaryo, ginsunod Niya ang dalanon sang pagdumili sa kaugalingon kag wala naghandum nga mahilway halin sa tama kabudlay nga buluhaton, masakit nga mga pagpanglakaton kag makapalapyo nga pagkabalaka kag pagpangabudlay.”—White, Steps to Christ, p. 78. Nagdugang pa sia sa pagsiling, “Agud yadtong mga umalambit sang bugay ni Cristo mangin handa sa paghimo sang bisan ano nga sakripisyo, para nga ang iban nga Iya ginpanginmatyan sa krus mahimo nga makapakigbahin sa langitnon nga dolot. Himoon nila ang ila bug-os nga masarangan agud sa pagmahimo sang kalibutan nga mangin pinakamaayo para sa ila pagpuyo sa sini.”—Steps to Christ, p. 78.

Mahimo gid nga kalabanan sang imo mga miyembro sa klase mga tumuloo nga aktibo man sa pagpakigbahin sa isa ka partikular nga pagministerio sa inyo iglesia. Pangabaya sila nga talupangdon kag hinun-anunin ang masunod nga mga palamangkutanon:

Ang bug-os nga kabuhi ni Jesus namarkahan sang pagdumili sa kaugalingon, halin sa pagkabata pakadto sa krus. May yara bala sa aton nga nakasugod na sang isa ka pagministerio nga nagakinahanglan sang tama kadaku nga pagsakripisyo? Binagbinaga.

Paano naton makabuhi ang maayong balita sa aton matag-adlaw nga pagkabuhi?

` `