---
title:  Ang Sekreto Sang Pagministerio ni Jesus
date:   10/07/2024
---

`Basaha ang Marcos 1:35-39. Ano ang importante nga mga leksyon ang aton makuha halin sa kon ano ang ginhimo ni Jesus diri?`

Si Jesus nagbugtaw antes pa nagbutlak ang adlaw kag nagkadto sa isa ka malinong nga duug sa pagpangamuyo. Ang Marcos 1:35 nagapatalupangud sa pangamuyo bilang ginapatuhuyan sang binuhatan ni Jesus. Ang tanan nga ginpamulong sa sini nga dinalan isa ka sumaryo—nagbangon Sia, naggowa, kag nagkadto (tanan yara sa ginatawag nga aorist sa Griego, nga nagapahibalo nga amo na ini ang iya kabug-osan). Apang ang pulong “sa pagpangamuyo” indi sa iya kabug-osan, isa ka pulong nga ginagamit sa pagpabutyag, ilabi na gid diri, isa ka+ nagapadayon nga proseso. Nagapangamuyo Sia, nagapadayon Sia sa pagpangamuyo. Ang teksto nagapatalupangud man kon daw ano ka temprano pa sang naggowa si Jesus, nga nagapahangup nga malawig ang Iya tion sa pagpangamuyo nga nagaisahanon.

Sa bug-os nga sinulatan sang mga Ebanghelyo, makita naton si Jesus bilang tawo sang pangamuyo (tan-awa ang Mat. 14:23, Mar. 6:46, Juan 17). Nagapakita nga isa ini sa mga sadsaran nga sekreto sang gahum sa pagministerio ni Jesus.

`Basaha ang Lucas 6:12. Ano ang ginatudlo sini sa aton nahanungud sa kinaiya sang pagpangamuyo ni Jesus?`

Madamu sang Cristohanon ang nagatalana sang tinion para sa pagpangamuyo. Ang ini nga hinimoan maayo kag husto, apang puwede man ini nga mangin isa nalang ka kinaandan, daw isa ka butang nga ginahimo sing sulitsulit. Ang isa ka paagi nga makagowa sa sining naanaran na nga hilimoon amo ang pagbag-o kon kis-a sang tion sa pagpangamuyo ukon sa pagpangamuyo sang mas malawig sang sa naandan. Ang punto sini amo nga indi ka dapat mahigot sa isa lang ka sahi sang pormula nga indi na mabag-o.

Si Pedro kag ang iya mga kaupdanan wala nag-upud kay Jesus sa duug nga kon sa diin Sia nagpangamuyo. Mahimo nga nakahibalo sila sang lokasyon, tungud nga nakita nila Sia. Ang ila ginpamulong nga ang tanan nagapangita kay Jesus nagatugda nga dapat Iya pa dugangan ang makagalanyat nga eksperiensya nila sang nagligad nga adlaw sang dugang pa gid nga pagpang-ayo kag pagpanudlo. Sing makakilibot, si Jesus nagpangindi kag nagpatuhoy sa isa ka mas masangkad nga pagserbisyo sa iban nga lokasyon. “Kag nagsiling sia sa ila, ‘Makadto kita sa kasilingan nga mga banwa, agud makawali man ako didto; kay bangud sini nagkari ako’ ” (Mar. 1:38).

`Kon si Jesus mismo nagkinahanglan sang mas malawig nga tion sa pangamuyo, ano pa gid ayhan kita, kag ano kalawig nga tion ang dapat naton ihinguyang sa pangamuyo? Ano ang masiling sa aton sang ehemplo ni Jesus?`