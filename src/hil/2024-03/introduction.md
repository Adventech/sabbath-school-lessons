### Ang Ebanghelyo ni Marcos

Halin sa pagsugod sang Marcos, ang manugbasa nakahibalo kon sin-o si Jesus—ang Mesias, ang Anak sang Dios (Mar. 1:1). Apang, ang katawohan sa istorya nabudlayan sa paghangup kon sin-o Sia kag kon ano ang Iya katuyoan—magluwas sa sadtong mga ginsudlan sang malaut nga espiritu. Nahibaloan nila sing sibo kon sin-o Sia! Ang malaut nga espiritu nakakilala sa Iya kag nagakapunaw sa Iya gamhanan nga mga pulong.

Apang si Jesus masunsun nga nagamando nga indi nila pag-ipahibalo ang ini nga impormasyon. Ngaa nga nagmando Sia para masekreto ini? Ang mga nagatoon sang Biblia sa malawig nga tion nagbinagbinag sang sini nga pamangkot. May yara pa gani ini nga ngalan sa iskolarship—Ang Sekreto sang Mesias. Ngaa nga ang Ebanghelyo gusto nga maghipos kita nahanungud kon sin-o si Jesus?

Ang mangin maathag sa sini nga pagtoon paagi sa Ebanghelyo ni Marcos amo nga indi lamang nga may sekreto sa sini nga libro—may yara man sang makatalanhaga nga pagpahayag. Sarang ini matawag nga Pagbugna/Sekreto nga Motibo, kag yara ini sa bug-os nga Ebanghelyo ni Marcos, bisan pa nga sa olihi ang tanan nga mga sekreto natapos, nga mabaylohan sang isa ka gamhanan nga pagpahayag ni Jesus.

Ang Marcos sarang matunga sa duha ka nagkalainlain nga bahin. Ang kapitulo uno tubtub sa malapit nga katapusan sang kapitulo otso nagapatuhoy sa importante nga pamangkot, Sin-o si Jesus? Ang sabat napahayag sa Iya mga pagtudlo kag mga milagro. Sing sulitsulit ginalutos Niya ang yawa, nagadala sang paglaum sa mga ginapigos, kag nagatudlo sang makagalanyat nga mga kamatooran nga nagatudok sa tagiposoon sang tawo. Tanan ini nagasinggit sa manugbasa nga Sia ang Mesias, ang Cristo, nga ginahulat sang mga Hebreohanon sa malawig na nga panahon.

Apang, halos makalambut na sa tungatunga sang libro nga may isa ka tawo nga wala ginsudlan sang malaut nga espiritu nga nagpahayag kon sin-o Sia, nga nagasabat sa pamangkot sang una nga katunga sang libro nahanungud sa pagkilala kay Cristo. Kag ang ina nga tawo amo si Pedro, nga nagpahayag, “Ikaw amo ang Cristo” (Mar. 8:29).

Ang ikaduha nga katunga sang Marcos, halin sa Marcos 8:31 tubtub sa katapusan sang libro, nagasabat sa pamangkot, Sa diin makadto si Jesus? Ang sabat makakilibot. Makadto Sia sa krus, ang pinakamalala kag makahuluya nga pamaagi sang kamatayon sa duug sang mga Romanhon. Kag amo ini ang wala ginapaabut nga padulungan sang Mesias, nga ang Iya mga sumulunod nagahunahuna nga Sia ang magalutos sa Roma kag magapasad sang Israel bilang isa ka gamhanan nga pungsud.

Ang nagalibog nga mga gintoton-an ni Jesus indi makatungkad kon ano ang Iya ginapamulong. Samtang nagapadayon ang kasaysayan, nagadiotay nga nagadiotay ang ila pamangkot nahanungud sa sining masakit nga topiko, tubtub nga sa olihi naghipos na sila sa atubangan sang wala ginaabiabi nga kamatooran.

Ang mga butang nangin madulum kag nagapadayon sa pagdulum sang si Jesus nagapakigbais sa mga relihiyoso nga mga lider nga nagaplano nga pagapatyon Sia. Ang mga gintoton-an, nga nagalaum sang isa ka mahimayaon nga ginharian, nakibot sang pag-aresto, paglitis, kag paglansang nga nagasupak sa ila ginapaabut.

Apang sa sini tanan, si Jesus nagahatag sang maathag kag tayuyun nga mensahe kon diin Sia makadto kag kon ano ang kahulugan nga Sia mapatay kag mabuhi liwat. Ang tinapay kag tagayan sang Katapusan nga Panihapon magarepresentar sang Iya lawas kag dugo (Mar. 14:22-25), kag mangin gawad Sia para sa madamu (Mar. 10:45).

Wala ini nagakahulugan nga nagkadto Sia sa krus nga kalmado. Sa Getsemani nagpakigbato Sia sa desisyon (Mar. 14:32-42), kag sa krus nagsinggit Sia nga may kalisdanan, “Dios ko, Dios ko, ngaa bala ginpatumbayaan Mo Ako?” (Mar. 15:34). Ang Ebanghelyo ni Marcos nagapakita sa aton sang kadulum nga naagihan ni Cristo, ang bili sang aton kaluwasan. Apang ang krus indi katapusan sang pagpanglakaton. Pagkatapos sang Iya pagkabanhaw, nagplano Sia sang isa ka pagtipontipon sa Iya mga gintoton-an didto sa Galilea—kag, sa aton nahibaloan, nagsugod ang Cristohanon nga iglesia.

Isa ini ka pinakatalalupangdon nga istorya, nga nasugid sa malip-ot apang prangka kag madasig nga estilo nga may gamay nga komentaryo halin sa manunulat sang Ebanghelyo mismo. Nagasugid lang sia sang istorya kag nagapahanugut nga ang mga pulong, ang mga hinimoan, ang mga binuhatan magapamulong para sa ila kaugalingon bahin sa kabuhi kag kamatayon ni Jesus nga Nazaretnon.

_Si Thomas R. Shepherd, PhD, DrPH, amo ang senior research propesor sang Bag-o nga Katipan sa Seventh-day Adventist Theological Seminary, sa Andrews University. Sia kag ang iya asawa nga si Sherry, may duha ka hamtong nga kabataan kag anum ka apo._