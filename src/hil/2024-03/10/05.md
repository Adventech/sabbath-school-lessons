---
title:  Ang Dakung Kangitngitan
date:   04/09/2024
---

`Basaha ang Marcos 13:19. Ano ang ginapatuhuyan sang sini nga teksto?`

Ang Marcos 13:14 nahanungud sa makamulusmus nga pagtampalas amo ang sadsaran sa diin ang kapitulo nagasentro (tan-awa ang pagtoon sa Martes). Ang Marcos 13:19 nagapakita man sang pagbaylo. Ini nagapatuhoy sa dakung kangitngitan nga wala pa sang kaangay sini halin sa pagtuga sang kalibutan. Ini nagapahayag sang mas daku kag mas grabe nga paghingabut nga nahitabo sa pagkalaglag sang Jerusalem. Ang Marcos 13:19 nagabaylo man sa palaabuton nga pamulong, nga nagapatuhoy sa mga hitabo nga mas dugay pa halin sa panahon ni Jesus.

Subong nga ang Marcos 13:14 nagapalanog sang tagna nga yara sa Daniel 9, diri sa Marcos 13:19-23 ang dakung paghingabut nga ginalaragway nagapalanog sang mga tagna sa Daniel 7 kag 8, sa diin ang gahum sang gamay nga sungay nagahingabut sa katawohan sang Dios sa “isa ka tion kag mga tion, kag sa katunga sa tion” (Daniel 7:25). Ining matagnaon nga panahon sang 1,260 ka adlaw katumbas sang 1,260 ka literal nga tuig (Num. 14:34, Eze. 4:6). Ang ini nga tion nagdugay halin sang A.D. 538 tubtub sa a.d 1798. Sang a.d 1798, si Napoleon nagpadala sang iya heneral sa pagbihag sang papa. Sa sining 1,260 ka tuig, ang gahum sang magamay nga sungay naghingabut kag nagpatay sang tanan nga wala magsunod sa ila sistema sang pagdumala sa iglesia.

`Basaha ang Marcos 13:20-23. Ano nga paglaum ang ginahatag sang Dios sa Iya katawohan sa tion sang paghingabut, kag ano nga pagpaandam ang Iya ginahatag sa ila sang nagahingapus ini?`

Ang Marcos 13:20 nagasaysay sang paghingabut nga ginpalip-ot para sa katawohan sang Dios. Sa kasaysayan, ang mga kainit sang paghingabut nag-amat-amat hinay sang pagluntad sang Protestante nga Reformasyon, nga nagpalip-ot sang tion sang kabudlayan. Sang ang gahum sang gamay nga sungay nagluya, madamu sang mga tawo ang nagbuylog sa reforma. Apang ang gahum sang gamay nga sungay magakusog liwat, subong sang gintagna sa Bugna 13.

Sa Marcos 13:21-23, si Jesus nagpaandam sang isa pa ka balantayan, ang indi matuud nga mga propeta kag indi matuud nga mga Cristo, nga magaluntad antes pa Sia magabalik. Si Jesus nagapaandam sa Iya mga sumulunod nga magbantay sini sa ila.

`Sa tion nga si Jesus nagpaandam nahanungud sa indi matuud nga mga Cristo, ang Iya paghublag wala pa nagsugod, apang, nakahimo Sia sang makatilingala nga pagtagna, nga nagkalatuman, (bisan pa sa karon ang katawohan nagaangkon nga sila si Jesus). Paano ining tagna makadugang sang aton pagsalig sa Pulong sang Dios?`