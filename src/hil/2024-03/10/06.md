---
title:  Ang Pag-abut Sang Anak Sang Tawo
date:   05/09/2024
---

`Basaha ang Marcos 13:24-32. Ano ang daku nga hitabo ang ginpahayag diri?`

Walay liwan kondi ang pagbalik ni Cristo Jesus sa himaya, nga gin-unahan sang mga tanda sang adlaw, bulan, kag mga bitoon. Ang Bag-o nga Katipan puno sang mga tagna nga nagapatuhoy sang sining makatilingala nga hitabo. Si apostol Pablo nagapaathag sini sing detalye sa 1 Tesalonica 4:13-18, sa diin sia nagasaysay nga yadtong namatay kay Cristo mabanhaw sa kabuhi kag kaupud sa mga buhi nga balaan magasugat kay Cristo sa kahawaan. Sa 1 Corinto 15 ang apostol nagasaysay sang detalye nahanungud sa kamatooran sang pagkabanhaw sang patay, nga matabo sa pagbalik ni Cristo.

Si Pedro nagapahayag man sinang daku nga adlaw sa 2 Pedro 3:3-13, nga nagapaathag nga ang Ginoo wala nagapalantang nahanungud sa Iya saad kondi nga ang tanan makadangat sa paghinulsul. Kag ang Bugna may maathag nga mga pagpahayag sang pagbalik ni Cristo (tan-awa ang Bugna 1:7, Bugna 6:12-17, Bugna 14:14-20, kag Bugna 19:11-21). Ang dalayon nga ginatudlo sang Bag-o nga Katipan nahanungud sa pagbalik ni Cristo amo nga ini personal, literal, makita sang tanan, kag mabatian. Ang tanan makakita sa Iya kon Sia na magakari.

Ugaling, ano karon ang kahulugan sang ginpamulong ni Jesus nga “sa sining kaliwatan” kag “yadtong adlaw” ukon “yadtong tion”? Ang ini nga mga pulong nagdolot sang pagkalibog sa madamu nga tawo kay sing maathag ang kaliwatan nga ginatuhoy ni Jesus madugay na nga nawala.

Madamu sang mga solusyon sa sini nga mga dinalan ang ginpanugda. Ang iban nagatudlo nga ang pulong nga “kaliwatan” nagapatuhoy sa klase sang katawohan, sa sini nga bahin ang mga Judio. Nagakahulugan nga ang Judio nga rasa indi malaglag antes sa pagbalik ni Cristo. Isa ka solusyon amo nga ang kaliwatan amo ang mga katawohan nga makakita sang mga tanda nga matuman subong yadtong indi mawala tubtub sa pagbalik ni Cristo.

Apang ang isa ka simple nga solusyon ang matalupangdan sa Marcos 13:30. Si Jesus naggamit sang pulong nga “sini” subong sa “sini nga kaliwatan,” kag sa Marcos 13:32 ang pulong “sina” subong sa “sina nga adlaw kag tion.” Sa Marcos 13, ang pulong nga “sini” (houtos, hautē, touto) makita sang pila ka beses sa mga bersikulo 1-13, nga nagadul-ong sa pagkalaglag sang Jerusalem. Ang pulong nagapahayag sang katapusan nga bahin sang sina nga kapitulo.

Gani, ang “ini nga kaliwatan” mahimo nga nagapatuhoy sa mga kaliwatan sa una nga siglo, nga amo ang nakakita sa pagkalagalag sang Jerusalem, subong nga ginpahayag sa Marcos 13:30. Apang, ang Marcos 13:32 nagapatuhoy sa ikaduha nga pagbalik ni Cristo, nga palaabuton pa kag mas malayo pa sa una nga siglo. Sa amo nga rason ang Marcos 13:32 nagagamit sang pulong nga “sina” sa pagpsaysay sang mga hitabo nga mas malayo pa sa una nga siglo.