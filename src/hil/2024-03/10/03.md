---
title:  Walay Bato sa Ibabaw Sang Isa
date:   02/09/2024
---

`Basaha ang Marcos 13:1–13. Paano ang mga gintoton-an nagsabat sa pagsaysay ni Jesus nahanungud sa templo, kag ano ang kahulugan sang sabat ni Cristo sa ila?`

Subong nga nakita na naton, ang templo isa gid ka makahayanghag nga tinukud. Natalupangdan ni Josephus nga ang Royal Portico nga yara sa nabagatnan nga bahin sang tinukud may 162 ka haligi, ang kada isa sini malikopot sang tatlo ka lalaki nga nagauntay ang mga kamut (Antiquities, 15.11.5 §§413–414). Si Jesus nagsiling nga ang ini tanan pagalaglagon. Ang kaangay nga pagtagna nahanungud sining makahayanghag nga tinukud magakahulugan sa mga nagapamati nga amo ang katapusan sang kalibutan.

“Sang ang atensyon ni Cristo nasentro sa katahum sang templo, ano ayhan ang mga wala nasaysay nga mga nahunahuna sang Isa nga Ginsikway! Ang talan-awon sa atubangan niya tuman gid katahum, apang Sia nagpamulong nga may kasubo, nakita Ko ang tanan. Ang tinukud tuman gid katahum. Ginatan-aw mo ining mga haligi nga daw indi na gid maguba; apang pamatii ang Akon mga pulong: Ang tion magaabut nga walay mabilin diri nga isa ka bato sa ibabaw sang isa, nga indi malumpag. ”—Ellen G. White, _The Desire of Ages_, p. 627.

Ang mga gintoton-an luyag makahibalo kon san-o ang ining pagtagna ni Jesus matuman. Gani, sa Marcos 13:4, ang magamay nga grupo, si Pedro, Santiago, Juan, kag Andres, namangkot sa Iya sang tion. Luyag nila mahibaloan kon sano-o ang ini nga mga butang mahitabo kag ano ang tanda kon ang mga ini madali nalang matuman.

Ang talalupangdon sa Marcos 13:5-13 amo nga si Jesus nagahinguyang sang kalabanan sang Iya tion indi sa pagpaathag sang pagkalaglag sang Jerusalem apang sa pagpaandam sa Iya mga gintoton-an nahanungud sa ila ginapaabut sa ila pagpangabudlay sa pagtukud sang una nga iglesia sang mga Cristohanon. Kag ini indi man mahapos himoon.

Sa pagkamatuud, sila pagahingabuton, ibutang sa paglitis, kag ang iban pagapatyon. Apang sa sini tanan, si Jesus nagasiling nga ang tion indi pa. Indi sila angay nga madaya sa mga kagamo nga nagakalatabo. Dugang pa, ang Balaan nga Espirito magahatag sa ila sang mga pulong nga ipamulong sa tion nga ila ginakinahanglan, bisan pa nga ang pamilya kag ang mga abyan magabiya sa ila.

Ang maton-an sa sining pagsaysay ni Jesus nahanungud sa tagna amo nga ang katawohan sang Dios indi magkahadluk sa mga kagamo kag pagtilaw. Kinahanglan sila nga magbantay, tungud ang Espiritu sang Dios magaalay-ay sa ila sa tanan nga mga kabudlayan.

`Ano ang imo kaugalingon nga eksperiensya sa mga pagtilaw nga nag-abut tungud sa imo pagsunod kay Jesus? Kon wala pa, maayo magpamangkot kon bala nagasunod ka gid man sa Iya?`