---
title:  Ang Makamulusmus nga Pagtampalas
date:   03/09/2024
---

`Basaha ang Marcos 13:14-18. Ano nga ideya ang ginahatag ni Jesus sa paghangup kon ano ang ginapatuhuyan sang “makamulusmus nga pagtampalas?`

Si Jesus nag-abut sa sentro sang punto nahanungud sa paglaglag sang Jerusalem sa Marcos 13:14. Sia nagapatuhoy sa “makamulusmus nga pagtampalas.” Ang Dios nagasiling nga ang bumalasa kinahanglan makahangup. Sa sini nga mga pulong, si Jesus nagatudlo sa mga gintoton-an sa libro ni Daniel. Ang ini nga termino napahayag sa Daniel 9:27, Daniel 11:31, kag Daniel 12:11, nga may kaangay sa Daniel 8:13.

`Basaha ang Daniel 9:26, 27. Sin-o ini ang “Isa nga hinaplas” kag sin-o ining “prinsipe nga magaabut”?`

Ang “isa nga hinaplas” sa Daniel 9:26 amo ang sa Hebreo nga pulong māšsiah, sa Ingles, Messiah, sa Panayan Mesias. Sa mahinalungon nga pagtoon sang Daniel 9:24-27, maathag nga ining Isa nga hinaplas nagatuhoy sa pagkari ni Cristo Jesus.

Apang sin-o ang “prinsipe nga magaabut,” nga amo ang magadala sang kalaglagan sa siyudad sang Jerusalem? Ang siyudad ginlagalag sang Romano heneral nga si Tito. Niyan, daw may rason man nga sia ang “prinsipe nga magaabut” nga ginatuhoy sa Daniel 9:26, 27. Ining duha ka tawo nagaangtanay bangud kon paano gintratar ang Mesias nagapatimaan sing kalaglagan sang siyudad.

Apang ano ining “makamulusmus nga pagtampalas” nga ginapatuhoy ni Jesus sa Daniel? Sing makapasubo, madamu sang mangin-alamon ang nagatoo nga ang ining makamulusmus nagatuhoy kay Antiochus Ephiphanes sang iya ginpasipalahan ang templo sang ikaduha nga siglo B.C. Pero indi man amo ini. Si Jesus nagapaathag nga ang “makamulusmus nga pagtampalas” isa ka hitabo nga natabo pagkatapos sang Iya panahon diri sa duta, gani indi ini nagapatuhoy sa butang nga nahitabo duha ka siglo sang wala pa ang dutan-on nga pagministerio ni Cristo.

Sa baylo, ang makamulusmus ayhan nagapatuhoy sa pagtukud sang Roma sang pagano nga mga pagsulundan sa Israel sa tion sang pagsakop sang Jerusalem sa talipuspusan nga bahin sang tuig A.D. 60s. Ini amo ang tanda para sa pagpalagyo sang mga Cristohanon, nga amo ang ila ginhimo.

`Subong nga gintagna ni Jesus, ang Jerusalem nalaglag. Paano kita makatoon sa pagsalig sa Iya, kag sa Biblia, sa tanan sini nga mga tagna?`