---
title:  Komento ng Guro
date:   06/09/2024
---

### Bahin I: Kabilugan nga Panan-aw

Sadsaran nga Teksto: Marcos 1:14, 27

Sentro Sang Pagtoon: Marcos 13

**Panugod**: Ang Marcos 13 nagalakip sang panan-aw ni Jesus sa eskatolohiya, ukon mga hitabo sa katapusan nga mga inadlaw. Ang Iya paghinun-anon nagasugod sa isa ka pamangkot nga ginpamangkot sang Iya gintoton-an bilang ila sabat sa Iya pinamulong nahanungud sa pagkalaglag sang templo sa Jerusalem, isa ka hitabo nga ila ginaangot sa katapusan sang kalibutan: “Sugiri kami, san-o bala magakahanabu ini, kag ano bala ang tanda kon ini tanan nga butang malapit na matuman?” (Mar. 13:4)

**Mga Tema Sang Leksyon**: Ang pangunang topiko sa sini nga pagtoon amo ang eskatolohiya sang Marcos 13. Aton tinguhaan sa paghatag sang kahulugan ukon talalupangdon ang mga masunod:

1. Ano ang eskatolohiya, ukon malip-ot nga kahulugan sang eskatolohiya.

2. Ang eskatolohiya sa Marcos 13, ukon ang pag-usisa sang iya sini konteksto kag ang panan-aw ni Ellen G. White sa sini nga topiko.

### Bahin II: Komentaryo

**Ano ang Eskatolohiya**

Ang Eerdmans Dictionary of the Bible nagasaysay nga ang “eskatolohiya” (halin sa Gk. éschatos, ‘katapusan’) nagapatuhoy sa mga palaabuton sa olihi nga panag-on, ini man ang pagtapos sang kasaysayan, sang kalibutan mismo, ukon sang presente nga tion.”—John T. Carroll, “Eschatology,” Eerdmans Dictionary of the Bible (Grand Rapids, MI: William B. Eerdmans, 2000), p. 420.

Ang isa ka sadsaran sa eskatolohiya sa Biblia amo nga ini nagakahulugan sang palaabuton nga katumanan. Sing maathag, may pagtagna kag ang katumanan sini sa palaabuton. Importante nga matalupangdan nga ang mga pagpahayag sang Biblia kaangay sang “katapusan sang tion” ukon ang “katumanan sang tion” nagaalalangot indi lamang sa Parousia, ukon sa ikaduha nga pagkari ni Jesus kag ang katapusan sang kalibutan. Ang eskatolohiya nagalakip man sang katumanan sa pagbantala nahanungud sa “katapusan” sang dag-on ukon sang pagsugod sang bag-o. Amo man ini ang makita sa Marcos 1:15, sa diin si Jesus mismo ang nagabantala nga ang “tion natuman na.” Wala sing pangduhaduha nga ang katumanan nga ginapatuhoyan diri amo ang may kaangtanan sa 70 ka matagnaon nga semana. Ang isa pa ka halimbawa sang eskatolohiya nga katumanan amo ang makamulusmus nga pagtampalas, sa Daniel 9, nga nagapatuhoy sa pagkalaglag sang Jerusalem, nga aton maton-an diri. Ang eskatolohiya sa Marcos 13 nagalakip sang pagsaysay sang duha sini ka tagna nga matuman—ang 70 ka matagnaon nga semana kag ang makamulusmus nga pagtampalas—kag ang ila palaabuton nga katumanan.

**Eskatolohiya sa Marcos 13**

Antes naton talupangdon ang pipila ka elemento sa eskatolohiya sa Marcos 13, makabulig man kon aton talupangdon nga ang eskatolohiya kaangay sang ginapaabut nga kasaysayan. Kon sayoron, ginasaad ini nga kasaysayan sa wala pa ini mahitabo.

Magasugod kita pinaagi sa pagtalupangud sang isa ka kinahanglanon nga pamangkot: Ngaa may amo kita sini nga sahi sang eskatolohiya sa Biblia nga literatura? Siguro tungud kay ang eskatolohiya sa Biblia nagatuyo nga ipakita nga ang Dios amo ang may pagdumala sa kasaysayan, nga ang tanan nagakalatabo sono sa Iya mga tinutuyo. Ugaling, ang eskatolohiya may dugang nga tinutuyo: sa pagpahibalo sa katawohan sang Dios sa katumanan sang mga tagna sang Dios, kalakip na ang may kaangtanan sa Parousia. Niyan, kay sila nakahibalo na, sila maapektuhan sing maayo pinaagi sa pagpaabut sa sini nga hitabo. Gani kita makasiling nga ang eskatolohiya amo ang ebanghelyo, ukon “ang maayong balita” nahanungud sa palaabuton.

Kon nahibaloan ko subong nga ang isa ko ka abyan magabisista sa masunod nga bulan, akon pagagamiton ang panahon sa pag-aman, sa paghanda sang ako kaugalingon kag sang akon panimalay sa pagbaton sa sini nga bisita sa pinakamaayo nga pamaagi nga akon mahimo. Kag kita man mag-andam sang subong sini nga pamaagi para sa pagkari ni Jesus.

Aton man talupangdon nga ang ideya sang pagbantay amo ang ginapatalupangud sa eskatolohiya sang Marcos. Ang masunod nga mga bersikulo nagapahayag sang sini nga tema: Marcos 13:9, 23, 28, 33, 35, kag 37. Buut silingon, ang isa makasiling nga ang eskatolohiya ginhatag sa tinutuyo nga kita magapabilin nga mabinantayon!

Ang una nga paghinun-anon sang eskatolohiya sa Marcos nahanungud sa kalaglagan sang Jerusalem kag sang templo. Tungud sini, ining umalabut nga hitabo nagpakita sang katumanan sang makamulusmus nga pagtampalas, nga ginsaysay sa Daniel 9. Gani ang eskatolohiya ni Jesus napasad gid sa tagna sang Biblia. Sa Marcos, si Jesus wala nagabantala sang bag-o nga hitabo; sa baylo Sia lamang nagapahibalo sang katumanan sang natalana na nga tion. Wala sang sibu nga adlaw ang pagpaathag ni Jesus kon san-o ini matabo, apang Sia naghatag sang mga tanda. Gani, ang makamulusmus nga pagtampalas sa Marcos 13:14 may katumanan sa pagkalaglag sang Jerusalem kag sa templo (Mar. 13:2). Si Flavius Josephus, nga isa ka Judio nga mamaragtas, kag si Ellen G. White nagapaathag sang makasulubo nga katapusan nga mga adlaw sang templo kag sang siyudad.

“Niyan si Titus nagpahuway didto sa torre sang Antonia, kag nagpamat-ud nga magbalik sa pagguba sang templo sa masunod nga adlaw, sa kaagahon pa, upud ang iya bug-os nga soldado, kag libutan ang bug-os nga balaan nga balay. Apang sa sina nga balay, ang Dios, sing matuud, madugay na nga ginpamatbatan ini pinaagi sa kalayo; kag karon ang makatalagam nga adlaw nag-abut, sono sa rebolusyon sang katuigan; ikanapulo ka adlaw yadto sang bulan sang Lous [Ab] sa diin ini sang una ginsunog sang hari sang Babilonia; bisan pa nga ang ini nga kalayo naghalin mismo sa mga Judio, kag ginsugudan nila; tungud sa pagpahuway ni Titus, ang mga rebelyuso nagpahuway man anay sing kadali, kag niyan nag-atake sa mga Romanhon liwat, sang ang mga nagabantay sa balaan nga balay nagpakigbato sa ila nga nagapalong sang kalayo nga nagadabadaba sa sulud nga luwang sang templo; apang ining mga Romanhon ginpapalagyo ang mga Judio, kag nagpadayon sa balaan nga balay mismo . . . . Karon sa palibut sang altar nagahamyang ang madamu nga patay nga nagatangkasanay, kag sa mga halintang pakadto sa altar nagatagas ang ila dugo, sa diin ang ginpatay sa ibabaw [sa altar] nagkalahulog.”—Josephus, The New Complete Works of Josephus, lib. 6, trans. William Whitston (Grand Rapids, MI: Kregel Publications, 1999), p. 896.

“Matapos ang pagkalaglag sang templo, ang bug-os nga siyudad nahulog sa kamut sang mga Romanhon. Ang mga lider sang Judio nagbiya sang ila indi masulud nga mga torre, kag nakit-an sila ni Titus nga nabartolina. Sia nagtan-aw sa ila nga may kahayanghag, kag nagpahayag nga ang Dios naghatag sa ila sa iya mga kamut; kay wala sing makinarya, bisan ano ka kusog, ang mangin madinalag-on sa iya makapulunaw nga mga pamakud. Ang siyudad kag ang templo ginsunog, kag ang duta sa diin ang balaan nga balay natukud ‘gin-arado kaangay sang ulumhan.’ Jeremias 26:18. Sa paglusob kag sa pagpamatay nga nagsunod, sobra sa isa ka milyon ang nadulaan sang kabuhi; ang mga nakaluwas ginkuha bilang mga bihag, ginbaligya bilang mga ulipon, gin-guyod sa Roma agud ipakita bilang kadalag-an sang kaaway, ginhaboy sa mabangis nga mga sapat sa isa ka ampiteatro, ukon ginpanglapta nga walay padulungan nga lumalangyaw sa kalibutan.”—Ellen G. White, _The Great Controversy_, p. 35.

Ang hinigugma nga siyudad karon nalaglag na. Ugaling, importante man nga aton talupangdon nga agud makabulig sa katawohan sa pagpalagyo palayo sa siyudad kag maamligan ang ila kabuhi, madamu nga hitabo ang nagpahibalo sang umalabut nga kalaglagan. Ang isa sa sining mga tanda amo ang mga sayop nga mga pagtudlo. Si Jesus nagpaandam, “Madamu ang magakari sa akon ngalan, nga nagasiling, ‘Ako amo sia!’ kag magapatalang sang madamu” (Mar. 13:6); may sosyal kag politiko nga kagamo, mga away kag gutom; (Mar. 13:7); kag panghingabut (Mar. 13:9, 11-13). Antes ang katumanan sang “daku nga adlaw,” si Jesus nagapatalupangud nga “ang maayong balita kinahanglan ibantala anay sa tanan nga kapungsuran” (Mar. 13:10). Wala sing duhaduha nga ang tanan nga nagbantay sa mga tanda naluwas halin sa kalaglagan. Si Ellen G. White nagsaysay nga “wala sing isa ka Cristohanon ang nawala sa pagkalaglag sang Jerusalem. Si Cristo naghatag sa Iya mga gintoton-an sang pagpaandam, kag ang tanan nga nagtoo sa Iya pulong nagbantay sa mga ginsaad nga tanda.”—_The Great Controversy_, p. 30.

**Ang Katumanan Sang Tagna Ginatos ka Tuig Matapos ang Tion Sang Manalagna nga si Daniel**

“Ang mga Judio nagsikway sa mga pakilooy sang Anak sang Dios, kag karon ang indi paghangpanay kag pagpakilooy nagtulod sa ila sa pagbato tubtub sa katapusan. Nangin walay kapuslanan ang mga pagtinguha ni Titus sa pagluwas sa templo; ang Isa nga mas labaw pa sa iya ang nagbantala nga walay bato sa ibabaw sang isa, nga indi malumpag.”—Ellen G. White, _The Great Controversy_, p. 33.

Bisan ang eskatolohiya sang Marcos 13 nahanungud sa makamulusmus nga pagtampalas may bahin sa katumanan sang kalaglagan sang Jerusalem pinaagi sa gahum ni Titus sang tuig A.D. 70, ang Marcos nagapahayag, sa kapitulo 13, sang dugang pa nga katumanan nga may amo man nga kahulugan. Sa iban nga bahin, aton talupangdon ang aton pagbinagbinag paagi sa pagpanilag nga ang iban nga eskatolohiya nga pasanyog pagaton-an sa mas malapad nga paghangup. Amo nga, aton kinahanglan talupangdon ang mga pamaagi kon paano ang mga kamatooran sa eskatolohiya magabulig sa aton sa paghangup sang mga ginasaysay nga mga hitabo sing bug-os. Sa sini nga butang, ang tagna sang makamulusmus nga pagtampalas nagalabaw pa sang sa pagkalaglag sang Jerusalem samtang, sa amo man nga tion, nagapahiblo sang kalaglagan sang aton kalibutan sa pinakahingapsan sang panag-on. Si Ellen G. White nagapahayag sang sining palaabuton nga hitabo bilang ikaduha nga katumanan sang tagna: “Ang pagtagna sang Manluluwas nahanungud sa umalabut nga mga paghukom sa Jerusalem may lain pa gid nga katumanan, sa diin ang yadtong makasiligne nga kalaglagan daw isa lamang ka manipis nga landong. Sa nadangatan sang pinili nga siyudad, aton makita ang kalaglagan sang kalibutan nga nagsikway sa kalooy sang Dios kag nagtapaktapak sang Iya kasogoan. Makasiligne ang mga nasaysay nga kabudlay sang tawo nga nasaksihan sang duta sa sining madugay na nga mga tinuig nga paghingabut.”—_The Great Controversy_, p. 36. Si Ellen G. White nagdugang man, “Si Cristo nakakita sa Jerusalem sang simbolo sang aton kalibutan nga nangin matig-a sa walay pagtoo kag pagrebelde, kag nagadali sa pagsugata sa matimaluson nga mga paghukom sang Dios.”—_The Great Controversy_, p. 22.

Kita makita sang teksto sa pagpamatuud sa pagsuporta sang tagna nahanungud sa makamulusmus nga pagtampalas nga nagapamatuud sang ikaduha nga katumanan, subong nga ginpamatud-an ni Jesus sa Marcos 13:24: “Apang sa sadtong mga adlaw, sa tapus yadtong kangitngitan, ang adlaw padulmun, kag ang bulan indi maghatag sang iya kapawa.” Ang mga anak sang Dios pagaluwason sa sini nga tion, subong nga ang Iya mga sumulunod naluwas halin sa kalaglagan sang Jerusalem. Sa pagkutlo sa kasulatan nga ginbugna, “Subong nga Iya ginpaandaman ang Iya mga gintoton-an sa kalaglagan sang Jerusalem, nga nagahatag sa ila sang tanda sang umalabut nga kalaglagan, agud makapalagyo sila; sa amo man nga Iya ginpaandam ang kalibutan sang adlaw sang katapusan nga kalaglagan kag naghatag sa ila sang mga tanda sang ila nga malapit nga pag-abut, agud nga ang tanan makapalagyo sa kasingkal nga magaabut.”—_The Great Controversy_, p. 37.

Ang Marcos 13 nagatakop sa paghatag sang isa ka pagtudlo nga may pagpadasig: “Kag ang ginasiling ko sa inyo ginasiling ko sa tanan: Magbantay” (Mar. 13:37).

### Bahin III: Aplikasyon sa Kabuhi

Pangabaya ang imo mga miyembro sa pagpamalandong sa sini nga pamangkot: Nahibaloan bala sang ila komunidad nga ang mga hitabo sa Marcos 13 nahanungud sa kalaglagan sang kalibutan malapit na nga matuman?

Sa kapawa sang sini nga pagbinagbinag, talupangda ang ginsaysay ni Ellen G. White ginatus na ka tuig ang nagligad: “Ang kalibutan wala pa naandam sa pagbaton sang mensahe para sa sini nga tion subong nga ang mga Judio sa pagbaton sang pagpaandam sang Manluluwas nahanungud sa Jerusalem. Magaabut lamang ini kon magaabut ini, ang adlaw sang Dios magaabut nga indi mahibaloan sang mga indi tumuloo. Sang ang kabuhi nagapadayon sa iya paglibot; sang ang mga tawo nangin masako sa kalipayan, sa negosyo, sa kagamo, sa pagpangita sang kuwarta; kon ang relihiyoso nga mga lider nagapakita sang kadalag-an sang kalibutan, kag ang katawohan naduyan sa indi matuud nga kasiguraduhan—niyan, subong nga ang makawat magaabut sa tungang gab-i sa pagpangawat sa wala nabantayan nga puluy-an, sa amo man magaabut sing gulpi ang kalaglagan sa mga wala nagabantay kag mga ditumuloo, ‘kag indi sila makaluwas sa sini.’ ”—_The Great Controversy_, p. 38.

` `