---
title:  Pagkalipay sa Pagkabanhaw
date:   22/09/2024
---

`Basaha ang Marcos 15:42-16:6. Ano ang natabo diri, kag ngaa ang ini nga istorya tama ka importante sa kasaysayan sang pagkabanhaw?`

Ang tanan nga manunulat sang Maayong Balita nagauyon nga si Jesus napatay sa adlaw nga ginkilala nila bilang “Pag-aman” (Mat. 27:62; Mar. 15:42; Luc. 23:54; Juan 19:14, 31, 42). Kalabanan sang mga komentarista nakahangup sini bilang isa ka reperensia bahin sa pagtunud sang adlaw sa Huwebes pakadto sa pagtunud sang adlaw sa Biyernes. Si Jesus napatay sa hingapsan sang Biyernes sang hapon kag ginhingagaw ang iya lubong antes ang pagtunud sang adlaw.

Sa tion sang Adlaw nga Inugpahuway, ang Ginoo nagpahuway sa lulubngan, kag ang tanan nga gintoton-an nagpahuway man. “Sa adlaw nga inugpahuway nagpahuway sila sono sa sogo” (Lucas 23:56), isa ka makasalaw-a nga binuhatan kon, sa pagkamatuud, si Jesus nagpanubo, bisan sa ila lang paminsaron, sang obligasyon sa pagbantay sang ikaapat nga sogo.

Sang Sabado sang gab-i, ang mga babayi nagbakal sang mga pahumot, kag sang Domingo sang aga, nagkadto sila sa lulubngan agud makompleto ang naandan nga proseso sang paglubong. Sa pagkamatuud, wala na didto si Jesus!

Halin pa sa tion sang ikaduha nga siglo, ang mga Cristohanon nakakita na sang importansya sa kamatooran nga si Jesus nabanhaw sa Domingo. Nangin basehanan ini para sa pagpakabalaan sang Domingo. Apang amo bala ina ang ginatudlo sang Bag-ong Katipan?

Basaha ang Colosas 2:10-12. Ano ang ginapadumdum sang Bag-ong Katipan bahin sa pagkabanhaw ni Jesus?

Wala sang isa ka pulong sa Biblia nga nagapahibalo bahin sa pagpakabalaan sang Domingo bilang isa ka handumanan sang pagkabanhaw. Ang ina nga handumanan amo ang bautismo. “Busa paagi sa bautismo ginlubung kita kaupud niya sa kamatayon, agud nga subong nga si Cristo ginbanhaw paagi sa himaya sang Amay, amo man kita magginawi sa bag-ong pagkabuhi” (Roma 6:4).

Walay sapayan sang sayop nga teolohiya bahin sa pagsimba sa Domingo, bilang mga Adventista dapat kita magkalipay sa Domingo sang aga nga pagkabanhaw ni Jesus. Paagi sa Iya kamatayon kag pagkabanhaw si Jesus nagdaug labaw sa kamatayon, kag sa Iya pagkabanhaw, naangkon naton ang kasiguruhan sang aton man pagkabanhaw.

> <p></p>
> “Dayawon ang Dios kag Amay sang aton Ginoong Jesu-Cristo! Bangud sang iya dakung kalooy natawo kita liwat sa paglaum nga buhi paagi sa pagkabanhaw ni Jesu-Cristo” (1Pedro 1:3).

`Tan-awa ang kasiguruhan nga yara kay Pablo nahanungud sa pagkabanhaw ni Jesus. Paano man naton maangkon ang ina nga kasiguruhan?`