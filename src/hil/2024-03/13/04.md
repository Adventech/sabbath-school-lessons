---
title:  Ang mga Babayi sa Lulubngan
date:   24/09/2024
---

“Ang mga babayi nga nagtindug malapit sa krus ni Cristo naghulat kag nagbantay sang paglipas sang Adlaw nga Inugpahuway nga magligad. Sa una nga adlaw sang semana, sang kaagahon pa lang, nagpakadto sila sa lulubngan, nga dala ang hamili nga mga pahumot agud ihaplas sa lawas sang Manluluwas. Wala sila naghunahuna nahanungud sang Iya pagkabanhaw halin sa kamatayon. Ang adlaw sang ila paglaum nagsalup na, kag ang kagab-ihon napahamtang na sa ila mga tagiposoon. Sang nagalakat sila, gindumdum nila ang Iya mga binuhatan sang kalooy kag mga pulong sa pagpaumpaw. Apang wala nila nadumduman ang Iya mga pulong nga, ‘Ako makigkita sa inyo liwat.’ Juan 16:22.”—Ellen G. White, _The Desire of Ages_, p. 788.

`Basaha ang Marcos 16:1-8. Ano ang natabo, kag ano ang una nga sabat sang mga kababainhan?`

Halin sa pagsugod sang Maayong Balita, ang manugbasa nakahibalo nga si Jesus amo ang Mesias. Apang sa teksto mismo, ang una nga persona nga wala nasudlan sang malaut nga espiritu nga nagpahayag sa Iya nga Mesias amo si Pedro, sa Marcos 8:29. Kag ang ini nga pagtuad wala natabo tubtub sa katunga sang libro!

Sa bug-os nga libro ni Marcos, si Jesus nagasugid sa katawohan nga indi magpanugid kon sin-o Sia ukon kon ano ang Iya nahimo para sa ila. Sa Marcos 1:44, nagsiling Sia sa isa ka aroon nga indi manugid sa bisan kay sin-o sang iya pag-ayo. Sa Marcos 5:43, nagsiling Sia kay Jairo kag sa iya asawa nga indi manugid sa bisan kay sin-o sang pagkabanhaw sang ila bata nga babayi. Sa Marcos 7:36, nagsiling Sia sa isa ka grupo nga indi magpanugid sa katawohan nahanungud sang Iya pag-ayo sa bungul kag apa nga tawo. Kag niyan ginmandoan Niya ang Iya mga gintoton-an nga indi magpanugid sa katawohan nga Sia amo ang Mesias (Mar. 8:30, tan-awa man ang Mar. 9:9). Sa wala sing pagduhaduha ang pinakarason ni Jesus sa pagsiling sa ila nga indi magpanugid amo ang paghatag sa Iya kaugalingon sang tinion agud matapos Niya ang Iya pagministerio sono sa natalana nga tion sang mga tagna sa Daniel 9:24-27.

Karon, sa sini nga senario, bisan pa pagkatapos nga nasugiran sila nga nabanhaw na si Jesus, ang mga babayi, nga nahadluk kag natingala, nagpalayo halin sa lulubngan kag, sa una nga tion, wala nag-istorya kon ano ang natabo.

Apang, ang paghipos, wala naglawig. Sa tion nga nakalambot kita sa katapusan sang libro ni Marcos, amo ini ang aton mabasa: “Kag naglakat sila kag nagpangwali sa bisan diin, samtang ang Ginoo nagpanghikot kaupud nila kag nagpamatuud sang polong paagi sa mga tanda nga nagsonod” (Marcos 16:20).

Gani, ang motibo sang paghipos nahanungud kay Jesus kag kon sin-o Sia kag kon ano ang Iya nahimo nauntat. Ang libro nagtapos nga sila nagawali sa “bisan diin.”

`Ngaa indi kita dapat maghipos nahanungud kay Jesus kag kon ano ang Iya nahimo? Sin-o ang makasugid sa imo subong nahanungud kay Jesus kag sa plano sang kaluwasan?`