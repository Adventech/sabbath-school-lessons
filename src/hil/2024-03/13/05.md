---
title:  Pagpakita kay Maria kag sa Iban Pa
date:   25/09/2024
---

`Basaha ang Marcos 16:9-20. Ano ang nadugang sang sini nga mga bersikulo bahin sa kasaysayan sang pagkabanhaw?`

Ang halos tanan sa Marcos 16:9-20 may mga kapareho sa iban nga mga dinalan sa Bag-ong Katipan—si Maria Magdalena sa lulubngan nga nakakita si Jesus (Mat. 28:1, 9, 10; Juan 20:11-18; ipaanggid sa Lucas 8:2); duha ka tawo nga nakakita sa Iya sa uma (Luc. 24:13-35); ang napulo kag isa nga ginmandoan (Mat. 28:16-20, Luc. 24:36-49, Juan 20:19-23).

Ang una nga persona nga nakakita kay Jesus nga buhi amo si Maria Magdalena (Juan 20:11-18). Ang iban nga kababainhan nakakita man sa Iya (Mat. 28:8-10). Talalupangdon gid nga ang una nga mga tawo nga nakakita sa nabanhaw nga Ginoo mga babayi. Tungud ang mga babayi sa dumaan nga kalibutan wala sang mataas nga estado bilang mga saksi, kon ang istorya ginhimohimo lang, may posibilidad kuntani nga ginhingalanan ang mga lalaki bilang una nga mga saksi. Apang indi sila mga lalaki, indi man ang Dose, kondi isa ka babayi. Naglakat sia sa pagsugid sang maayong balita sa mga gintoton-an, apang, indi na makakilibot, nga wala nila ginpatihan ang iya testimoniya, tungud siguro kay daw tama ini ka imposible kag, subong man, sing makasusubo, tungud nga si Maria isa ka babayi.

Ang mga manugdepensa para sa istorya sang pagkabanhaw ni Jesus naggamit sang sini nga kamatooran, nga bangud babayi ang una nga nakakita kay Jesus, isa ini ka daku nga pagpamatuud para sa kalig-onan sang istorya.

`Ano ang natabo sa Marcos 16:14 nga nangin walay kabilinggan kon ang ini nga istorya himohimo lamang?`

Sa pagkamatuud, kon naghimohimo lamang sila sang istorya, ngaa nagpasugot sila nga mangin tama kalain kon tolokon? Si Jesus nagsabdong sa ila bangud sang ila “katig-a sa tagiposoon.” Ang mga hitabo sa Ebanghelyo, halin sa pagdakup sa Iya pakadto sa pagpakita Niya pagkatapos sang pagkabanhaw, nagalaragway sa mga sumulunod ni Jesus sa tama ka negatibo nga kapawa: pagpalagyo, pagpanginwala, indi pagtoo, kag iban pa. Mangin walay kapuslanan ini kon ang istorya ginhimohimo lang.

Sa kabaliskaran, ang ila maisugon kag dimationg nga pagbantala sang nabanhaw nga Cristo sang olihi, kag ang paglaum nga ginatanyag sa kada isa, nagapresentar sang isa ka daku nga pagpamatuud para sa kalig-onan sang ila ginapahayag.

`Paano naton mapangapinan ang aton kaugalingon nga indi mahulog sa espirituhanon nga siod sang pagpangduhaduha kag pagkadimatinoohon? Ngaa dapat naton iangot adlawadlaw ang aton kaugalingon sa nabanhaw nga Cristo?`