---
title:  Dugang nga Pagtoon
date:   27/09/2024
---

Basaha ang sinulatan ni Ellen G. White, “ ‘The Lord is Risen,’ ” kag “Go Teach All Nations,” sa _The Desire of Ages_, pp. 779-787 kag pp. 818-828.

Sa tumuloo, si Cristo amo ang pagkabanhaw kag ang kabuhi. Sa aton Manluluwas ang kabuhi nga nadula tungud sa sala mabalik; tungud may kabuhi Sia sa Iya kaugalingon nga mahatag kon sin-o ang gusto Niya. May kinamatarung Sia sa paghatag sang imortalidad. Ang kabuhi nga Iya ginhatag sa katawohan, ginkuha Niya liwat, kag ginhatag sa katawohan. ‘Ako nagkari agud nga may kabuhi sila, kag may kabugana sini.’ ‘Apang ang bisan sin-o nga nagainum sang tubig nga akon ihatag sa iya indi na gid pag-uhawon; ang tubig nga akon ihatag sa iya mangintuburan sa sulud niya nga nagaibwal sa kabuhi nga walay katapusan.’ ‘Ang nagakaon sang akon unud kag nagainum sang akon dugo may kabuhi nga walay katapusan, kag banhawon ko sia sa katapusan nga adlaw.’ Juan 10:10; 4:14; 6:54.

“Sa mga tumuloo, ang kamatayon isa ka gamay nga butang. Si Cristo nagapamulong sini nga isa lamang ka gamay nga tion. ‘Kon ang tawo magbantay sang akon pulong, indi gid sia makakita sang kamatayon’ ‘indi sia makatilaw sang kamatayon.’ Sa Cristohanon, ang kamatayon isa ka katologon, isa ka tion sang kalinong kag kadulum. Ang kabuhi natago kay Cristo dira sa Dios, kag “kon si Cristo, nga aton kabuhi magapahayag, niyan kamo man magapahayag kaupud niya sa himaya.’ Juan 8:51, 52; Col. 3:4.”—Ellen G. White, _The Desire of Ages_, pp. 786, 787.

Bisan pa ang wala nagapati sa Dios nga mamaragtas, yadtong indi makabaton sang kamatooran sang pagkabanhaw, nagbaton nga indi lamang nga si Jesus ginpatay kondi nga pagkatapos sang Iya kamatayon madamu sang katawohan ang nag-angkon nga nakakita sang nabanhaw nga Cristo, kag bilang resulta nagsugod sila sang gamay nga grupo nga nangin Cristohanon nga iglesia. Ang iban, sa pagpaathag kon ngaa ginpangangkon nila ini, nagsiling nga si Jesus may kapid ukon nga ang mga gintoton-an nagahalusinasyon lamang, kag naghunahuna nga nakita nila si Jesus. Ang iban nagsiling nga si Jesus wala man napatay, kondi nadulaan lang sang animo kag sang olihi nagpanumbalik sa iya kaugalingon. Ang isa pa ka persona nagasiling nga may mga dumuloong nga nagpanaug kag nagkuha sang lawas. Para makita ang ini tanan nga argumento, kag kon paano nga wala ini nagmadinalag-on, tan-awa ang sinulatan ni Clifford Goldstein, Risen: Finding Hope in the Empty Tomb (Pacific Press, 2021).

**Mga Palamangkutanon nga Pagadiskusyunan**:

`Ngaa magbutig ang mga gintoton-an nahanungud sa pagkabanhaw ni Jesus? Halin sa tanan nga aton nahibaloan, wala na sila sang naatubang pa kondi kaugot, pagpahamulag, kag paghingabut tungud sang ila pagtoo. Ano man ang ila makuha sa paghimohimo sang sini nga istorya?`

`Ano nga ebidensia sang pagkabanhaw ni Jesus ang makakumbinsi gid sa imo? Ipakigbahin ang imo mga rason sa imo klase.`

`Magpamalandung sing labi sa daku nga paglaum nga ginatanyag sang pagkabanhaw ni Jesus. Basaha ang 1 Corinto 15. Daw ano kadaku nga importansya ang ginpahamtang ni Pablo sa pagkabanhaw ni Jesus?`