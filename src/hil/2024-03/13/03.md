---
title:  Ang Bato Napaligid
date:   23/09/2024
---

`Basaha ang Marcos 16:1-8 kag 1 Corinto 15:1-8. Ano ang magkapareho sa sini nga mga teksto?`

Ang kasaysayan sang pagkabanhaw makita sa tagsa ka tolon-an sang mga Ebanghelyo. Ang tagsa ka manunulat sang Ebanghelyo nagapresentar sang istorya sa nagkatuhaytuhay nga pagtamud, apang nagaunud ini tanan sang sadsaran nga mga konsepto nga makita man sa 1 Corinto 15:1-8.

Apat ka ideya ang ginasulitsulitâ€”napatay, ginlubong, nabanhaw, kag nakita. Sa Marcos ang napatay kag ginlubong makita sa kapitulo 15. Ang nabanhaw kag nakita yara sa kapitulo 16, apang may pagbag-o. Ang Marcos 16:7 nagapamulong sang isa ka pagtipon sa Galilea, kag didto makita ninyo Sia (tan-awa ang Juan 21).

Ang iban nga katawohan daw indi makapati nga may mga Cristohanon nga nagatoo sa isa ka nabanhaw nga Ginoo. Apang ang ebidensia para sa Iya pagkabanhaw tama kadaku kag nagahisanto sa pangatarungan.

Para sa nagasugod palang, ang dapat lang himoon amo ang pagtoo sa Dios bilang Manunuga (tan-awa ang Genesis 1 kag 2) kag ang ideya sang pagkabanhaw, sang milagro, mangin labi ka makatarunganon. Ang Dios nga nagtuga sang uniberso, kag sang kabuhi sa duta, sigurado nga may gahum, kon pilion Niya, nga banhawon si Jesus. Ang pagluntad sang Dios wala nagahimo sang pagkabanhaw ni Jesus nga indi malikawan, kondi makatarunganon lang.

Sunod, ang lulubngan maathag nga wala na sing sulud. Bisan pa ang wala nagapati sa Dios nga mga mamaragtas nagabaton sang sina nga kamatooran. Kon indi amo sadto, ang pag-angkon nahanungud sa Iya pagkabanhaw mapakyas halin palang sang pagsugod sini, tungud ang pagluntad sang Iya lawas didto magaguba sang bisan ano nga pangangkon nga nabanhaw Sia.

Tapos, ang pagpaathag nga ang Iya mga gintoton-an nagkawat sang Iya lawas indi mahimo. Ang mga gintoton-an indi makalusot sa mga soldado nga nagabantay kay Jesus. Kag bisan pa kon nahimo man gid nila ini, kag nakuha ang lawas, ngaa wala gin-aresto ang mga gintoton-an tungud sa pagpangawat sini? Ang sabat amo nga ang relihiyoso nga mga lider nakahibalo nga wala ini nahimo sang mga gintoton-an.

Subong man, madamu sang tawo ang nagpamatuud nga nakita nila ang nabanhaw nga Ginoo. Madamu, lakip na ang mga gintoton-an, ang wala nagpati sa una nga tion. Kag ang isa nga tama kasupog nga kaaway nga amo si Pablo, wala lamang nag-angkon nga nakita niya ang nabanhaw nga Ginoo, kondi nga ang iya eksperiensya nagbag-o sang bug-os nga padulungan sang iya kabuhi, sa ka tama ka radikal man nga paagi.

Sa katapusan (bisan madamu pa sang iban nga rason), paano mapaathag sang isa ka tawo ang pagluntad sang Cristohanon nga iglesia, nga natukud sang katawohan nga nag-angkon nga nakita nila ang nabanhaw nga Ginoo? Ngaa ang ini nga katawohan nangin handa nga mapatay kon ang ila nahibaloan isa lang gali ka butig? Ang ila nagahisanto nga pagpamatuud, pagkatapos gid sang Iya kamatayon (Bin. 3:15), kag mga tinuig pagkatapos sini (1 Ped. 1:3) naghatag sang daku nga ebidensia para sa Iya pagkabanhaw.

`Ano ang imo masiling kon may tawo nga magapamangkot sa imo, Ano nga ebidensia ang imo nahibaloan para sa pagkabanhaw ni Jesus?`