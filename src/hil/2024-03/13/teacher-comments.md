---
title:  Komento ng Guro
date:   27/09/2024
---

### Bahin I: Kabilugan nga Panan-aw

Sadsaran nga Teksto: Marcos 16:14-16

Sentro Sang Pagtoon: Marcos 16.

**Panugod**: Ang Marcos 15 nagatapos paagi sa pagpatalupangud bahin sa nabulig sang isa ka halangdon nga miyembro sa sosyodad sang Israel, nga nagbutang sang iya kabuhi kag pagkabutang sa pagpalapnag sang ginharian sang Dios sang napatay si Jesus. Ang babayi nga mga sumulunod ni Jesus nagapabutyag man sang ila pagkahanda sa pagpakigbahin sa mga ritwal sa paglubong sang ila Manluluwas. Ang pamangkot amo sini, Sa diin naman ang mga gintoton-an? Ano ang ila reaksyon sa kamatayon ni Jesus? Kag ano man ang ila reaksyon sa balita nahanungud sa Iya pagkabanhaw? Si Marcos nagahatag sang pinasahi nga pagtamud sa ila sang gintapos niya ang iya Ebanghelyo. Ginlakip man niya ang pinasahi nga mga pagtudlo nga ginhatag ni Jesus sa ila sa Iya mando nga iwali ang maayong balita sa bug-os nga kalibutan.

**Mga Tema Sang Leksyon**: Ang mga topiko para sa sini nga semana ginalakipan sang isa ka diskusyon bahin sa eksperiensya sang mga gintoton-an sa pagtoo kay Jesu-Cristo bilang nabanhaw nga Ginoo. Ang aton pagtoon matunga sa duha ka bahin:

1. Ang Importansia kag Epekto Sang Pagtoo. Ang ini nga bahin nagausisa sang pagkadihanda sang mga gintoton-an sa pagtoo sang pagkabanhaw ni Jesus kag kon paano si Jesus sang olihi nagkuha sang ila mga pangduhaduha kag nagpalig-on sang ila pagtoo.

2. “Lakat sa Bug-os nga Kalibutan.” Ang ini nga bahin ginalakipan sang Daku nga Mando ni Jesus sa Iya mga gintoton-an, subong man sang kalaparon sang ila misyon kag lalambuton sang maayong balita.

### Bahin II: Komentayo

Ang Importansia kag Epekto Sang Pagtoo

Ang hitabo bahin sa kamatayon ni Jesus tama ka makasulubo para sa Iya mga sumulunod. Bisan pa nga ang tagna nagpahayag na sini, kag bisan pa nga si Jesus nagpaandam na nga daan sa ila nahanungud sa mga paglitis nga Iya pagaatubangon antes sang Iya kamatayon, ang nahunahuna na nga daan nga mga ideya sang mga gintoton-an nahanungud sa Mesias amo ang nag-upang sa ila nga mahangpan ang kabug-osan sang mga pulong ni Jesus, kag wala sila nakapangaman para sa epekto sini.

Pagkatapos gilayon sang paglansang kay Jesus, ang mga gintoton-an nagpakita nga wala pa gid nila gihapon mahangpan ang langitnon nga plano, ukon, nalipat sila sa mga pulong ni Jesus, nga amo tani ang makapaumpaw sa ila kasubo. Gani, si Marcos nagsiling nga “nagakalisud sila kag nagahibi” (Mar. 16:10) pagkatapos sang kamatayon ni Jesus.

Ayhan makahunahuna kita, sa maayo nga rason, kon bala ang mga gintoton-an kag ang malapit nga mga abyan ni Jesus nakahangup sang katuyoan sang Iya kamatayon. Tungud mahimo nga wala sila sang maathag nga paghangup sa tinutuyo sini, ang ila pagdumili sa pagpati nga si Jesus nabanhaw halin sa kamatayon indi man mabudlay hangpon. Ang ining katapusan nga punto napahangup sa una nga bahin sang Marcos 16, ang patuhuyan sang aton katapusan nga leksyon.

Sa pagsugod, sa Marcos 16:6-8 ang mga manugtunda nagbantala sa mga babayi nga si Jesus nabanhaw. Dugang pa, ang mga manugtunda nagpadasig sa kababayinhan nga ibantala man ang maayong balita. Apang, “wala sila magsiling sing bisan ano sa bisan kay sin-o, kay hinadlukan sila” (Mar. 16:8, ang pagtumod gindugang). Makahunahuna ka bala nga ayhan ang mga babayi nahadluk magtoo sa makatilingala nga balita sang manugtunda?

Sa ikaduha nga talan-awon, si Jesus mismo ang nagapakita kay Maria, pagkatapos sina “naglakat sia kag nagsugid sa mga nakaupud kay Jesus, sang nagakalisud sila kag nagahibi. Apang sang pagkabati nila nga buhi sia kag nakita ni Maria, wala sila magtoo sini” (Mar. 16:10, 11, ang pagtumod gindugang). Si Maria nagsugid sang mensahe, apang ang iya tagpalamati indi handa sa pagpati sang maayong balita.

Ang ikatatlo nga talan-awon nagalaragway sa nagapadayon nga pagkadimatinoohon sa tunga sang mga gintoton-an. Si Marcos nagalaragway sang sini nga talan-awon paagi sini: “Sa tapus sini nagpahayag sia sa lain nga bayhon sa duha sa ila, sang nagalakat sila pakadto sa kaumhan. Kag nagbalik sila kag nagsugid sini sa iban, apang sila wala magtoo sa ila” (Mar. 16:12, 13).

Makagalanyat nga si Jesus wala naggamit sang isa ka tawo nga halin mismo sa mga gintoton-an agud magpahayag sang maayong balita nahanungud sa Iya pagkabanhaw. Ang balita napahayag sa ila paagi sa isa ka babayi kag paagi sa duha ka iban pa nga indi kabahin sang iya 11 ka nabilin nga mga gintoton-an.

Sa ikaapat nga talan-awon, si Jesus mismo nagapahayag sa mga gintoton-an. “Sang olihi nagpahayag sia sa napulog isa gid sang naglingkod sila sa pagkaon; kag ginsabdong niya sila sang ila pagkadimatinoohon kag katig-a sing tagiposoon, bangud nga wala sila magtoo sa mga nakakita sa iya sa tapus nga sia nabanhaw” (Mar. 16:14).

Ngaa nga ang mga gintoton-an indi handa sa pagpati? Ang mga gintoton-an may sayop nga paghangup bahin sa ginharian sang Dios, kaangay sang kadam-an sa Israel. Si Lucas nagrekord sing maathag bahin sa kinaiya sang sining sayop nga paghangup para sa aton pinaagi sa ila kaugalingon nga mga pulong: “Apang naglaum kami nga sia amo ang matubus sang Israel. Hoo, kag labut pa sini tanan, karon ikatlo na nga adlaw kutub sang pagkahanabu sini” (Luc. 24:21). Ano ang buut silingon sang mga gintoton-an sa mga pulong “matubus sang Israel”? Ang Griego nga pulong para sa “matubus” amo ang lytroō, nga may kahulugan “sa paghilway halin sa mapiguson katama nga kahimtangan.”—Danker, et al., A Greek-English Lexicon of the New Testament and Other Early Christian Literature, p. 606. Gani, para sa mga gintoton-an, ang kamatayon ni Jesus nagakahulugan sang kamatayon man sang ila dutan-on nga mga handum, tungud nga ginhangup nila ang pagtubus nga paghilway ini halin sa pagpamigos sang Roma.

Kaangay sa aton naton-an sa una nga kwarter, si Marcos nagasugod sang iya Ebanghelyo paagi sa pagpahayag nga “ang tion natuman na, kag ang ginharian sang Dios malapit na;” gani ang katawohan dapat ‘maghinulsul, kag magtoo sa maayong balita” (Mar. 1:15, ang pagtumod gindugang). Sing makasulubo, sa katapusan sang kasaysayan sa Ebanghelyo ni Marcos (Mar. 16), ang katawohan may dimatinoohon gihapon nga mga tagiposoon. Ang ini nga katawohan indi mga sacerdote, indi man mga lider sang Israel, indi man gobernador sang Roma. Mga gintoton-an sila mismo ni Jesus.

Makagalanyat talupangdon nga si Lucas nagrekord man sang isa ka talan-awon nga may duha ka gintoton-an nga ginapatuhuyan sa Marcos 16. Sa kasaysayan ni Lucas ang duha wala nagpati sa una nga kahigayonan sang balita bahin sa pagkabanhaw ni Jesus. Apang sa Ebanghelyo ni Marcos, ang duha ka gintoton-an ginpresentar upud sa sadtong mga nagtoo sa nabanhaw nga si Jesus. Paano natabo ang ini nga pagbag-o halin sa pagkadimatinoohon pakadto sa pagkamatinoohon? Ano ang ginhimo ni Jesus agud mabuligan sila? Si Lucas nagadugang sang isa ka butang sa iya pagsaysay nga wala nadugang ni Marcos sa iya pagsaysay. Si Jesus nagasabdong sa mga gintoton-an tungud sang ila pagkadimatinoohon kag katig-a sang tagiposoon (Mar. 16:14; ipaanggid sa Lucas 24:25); apang pagkatapos gid sang Iya pagsabdong, si Jesus nagpaathag sa ila paagi sa pagpamangkot, “ ‘Indi bala kinahanglan nga ang Cristo mag-antus sining mga butang kag magsulud sa iya himaya?’ Kag sumugud kay Moises kag sa tanan nga manalagna, gintalastas niya sa ila sa bug-os nga mga kasulatan ang mga butang nahanungud sa iya kaugalingon” (Luc. 24:26, 27). Daw ano kaid-id ini nga pagtoon sa Biblia nga nabaton sang mga gintoton-an sa sina nga adlaw! Halin sa Genesis tubtub sa katapusan nga libro sang Hebreo nga Biblia, sa bug-os nga Kasulatan sang Hebreo, si Jesus nagpasangkad sang mga tagna bahin sa Mesias sa Iya duha ka sumulunod.

Si Ellen G. White nagapaathag sing dugang bahin sa pagtudlo nga nahatag sang olihi ni Jesus sa Iya mga sumulunod antes sang Iya pagkayab. “Antes Niya ginbayaan ang Iya mga gintoton-an, si Cristo maathag nga nagpahayag bahin sa kinaiya sang Iya ginharian. Ginpadumdum Niya sa ila kon ano ang Iya una nga napahayag bahin sini. Nagpahayag Sia nga indi Niya tuyo nga magpundar sa sining kalibutan sang isa ka temporaryo, kondi isa ka espirituhanon nga ginharian. Indi Sia magadumala bilang dutan-on nga hari sa trono ni David. Sa liwat ginbuksan Niya sa ila ang mga Kasulatan, nga nagapakita nga ang tanan nga Iya gin-agihan natangdo sa langit, sa pagsugilanonay sa tunga Niya kag sang Amay. Ang tanan natagna pinaagi sa tawo nga nagiyahan sang Balaan nga Espiritu. Nagsiling Sia, Nakita ninyo nga ang tanan nga akon ginpahayag sa inyo bahin sa pagsikway sa Akon bilang Mesias natabo na. Ang tanan nga akon ginpamulong bahin sa kahuy-anan nga akon dapat batason kag ang kamatayon nga akon pagaagyan natuman. Sa ikatatlo nga adlaw nabuhi ako liwat. Usisaa sing maid-id ang Kasulatan, kag makita ninyo nga sa tanan sini nga mga butang ang pagpat-ud sang tagna bahin sa akon natuman.”—_The Desire of Ages_, p. 820.

**“Lakat sa Bug-os nga Kalibutan”**

Pagkatapos maatubang sang mga gintoton-an ang ila nabanhaw nga Ginoo, ang ila eksperiensya sa pagkadimatinoohon nabag-o pakadto sa isa ka aktibo nga pagtoo. Nangin buhi sila nga mga saksi ni Jesus, ang Nabanhaw nga Isa. Sa karon ang mga gintoton-an wala na nahadluk; sa baylo handa na sila nga magpanglakaton sa malayo nga mga duug agud isugid sa iban nga ‘nabanhaw ang Ginoo. . . .’ Niyan ginsugid nila ang nahanabu sa dalan, kag kon paano nga nakilala nila sia” (Luc. 24:34, 35). Sang olihi, si Jesus nagmando sa ila: ‘Lakat kamo sa bug-os nga kalibutan kag iwali ang maayong balita sa tanan nga tinuga’ ” (Mar. 16:15). Gani, ang maayong balita dapat iwali indi lamang sa Israel, kondi dapat madala ini “tubtub sa ukbong sang duta” (Bin. 1:8). Nga nagakomento bahin sa Daku nga Mando, si Ellen G. White nagsulat: “Apang ang mando, ‘Lakat kamo sa bug-os nga kalibutan,’ indi dapat kalimtan. Ginatawag kita agud bayawon ang aton mga mata sa ‘mga duug nga yara sa malayo.’ Si Cristo nagalaglag sang pader nga nagabalabag, ang nagabahinbahin nga pagpasulabi sang mga pungsud, kag nagatudlo sang paghigugma para sa bug-os nga pamilya sang katawohan. Ginabayaw Niya ang katawohan halin sa masiput nga tipulon sa diin yara ang ila pagkamaiyaiyahon; ginakuha Niya ang tanan nga pagbinahinbahin kag kinalain sa sosyodad. Wala sang kinalain sa tunga sang kaingud kag mga dumuloong, mga abyan kag mga kaaway. Nagatudlo Sia sa aton nga talupangdon ang tagsa ka nagakinahanglan nga kalag bilang aton utud, kag ang kalibutan bilang aton palangumhan.”—_The Desire of Ages_, p. 823.

Ang mga gintoton-an ginmandoan nga magpamatuud sang ila pagtoo sa iban. Ang lalambuton sang maayong balita, sono sa Marcos, amo ang paghimo kag pagbautiso sang mga tumuloo. Bangud sini, ang maayong balita sang ginharian nabantala (Mar. 1:14). Ang pagbaton sa ginharian sang Dios sa aton tagiposoon kag kay Jesus bilang aton Manluluwas kag Hari kinahanglanon para sa kaluwasan kag sa pagpahilayo halin sa paghukom (Mar. 16:16). Ang bisan sin-o nga magtoo sa Iya “may kabuhi kamo sa Iya ngalan” (Juan 20:31).

### Bahin III: Aplikasyon sa Kabuhi

Bilang mga tumuloo kay Cristo, paano kita makalikaw sa sayop nga mga paghangup kag mga pagbalita nahanungud sa Dios kag kaluwasan, sa diin, magadul-ong sa sayop nga eksperiensya? Pangabaya ang imo mga estudyante nga basahon ang masunod nga mga laygay samtang nagapamalandong sila sa pamangkot: “Sa pagpaathag halin sa tagna, si Cristo naghatag sa Iya mga gintoton-an sang husto nga ideya kon ano Sia sa Iya pagpakatawo. Ang ila pagpaabot sang Mesias nga magaangkon sang Iya trono kag harianon nga gahum sono sa mga handum sang tawo nangin pagpatalang. Magaupang ini sa husto nga pag-alag-ag sang Iya pagkari halin sa pinakamataas pakadto sa pinakanubo nga posisyon nga sarang maangkon. Naghandum si Cristo nga ang mga panghunahuna sang Iya mga gintoton-an mangin putli kag matuud sa tagsa ka bahin.”—Ellen G. White, _The Desire of Ages_, p. 799.

Nabinagbinag mo na bala nga mag-alagad sa kaumhan sang misyon, nga malayo sa imo puluy-an? Ano ayhan, kon may yara gid man, ang nagpugong sa imo sa paghimo sang sina nga pagserbisyo? Ukon gusto mo bala nga magsugod sang isa ka misyonero nga proyekto para sa buluhaton apang nakabatyag ka sang kahadluk sa paghimo sini? Ano nga mga kahadluk ang nagapugong sa imo sa pagpadayon? Palihog basaha ang ini nga saad halin sa sinulatan nga gin-giyahan sang Balaan nga Espiritu: “Si Cristo naghatag sa Iya mga gintoton-an sang ila tulumanon. Naghatag Sia sang bug-os nga pagsakdag para sa pagpatuman sang buluhaton, kag gin-angkon ang responsibilidad para sa kadalag-an sini. Samtang nagatuman sila sang Iya pulong, kag nagapangabudlay para sa Iya, indi gid sila mapakyas. Lakat sa bug-os nga kapungsuran, ang Iya sogo sa ila. Kadto sa pinakalayo nga bahin sang kalibutan, apang hibaloa nga ang akon presensia mangin yara sa inyo. Magpangabudlay nga may pagtoo kag pagsalig, kay indi mag-abut ang tion nga kalimtan ko ikaw.”—_The Desire of Ages_, p. 822.

Ayhan kabahin ka na sa isa ka proyekto para sa buluhaton sa malapit nga komunidad. Kon amo sina, ano ang imo proyekto, kag ano nga mga kabudlayan ang imo ginaatubang? Paano ang katapusan nga dinalan makapadasig sa imo pagministeryo? Ano nga paglaum kag kusug ang ginahatag sini sa imo?

` `