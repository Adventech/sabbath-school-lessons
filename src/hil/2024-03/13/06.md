---
title:  Lakat sa Bug-os nga Kalibutan
date:   26/09/2024
---

`Basaha ang Marcos 16:14-20. Ano ang ginsiling ni Jesus sa Iya mga gintoton-an sang nagpakita Sia sa ila, kag ano ang buut silingon sang sini nga teksto para sa aton subong?`

Ang una nga mga pulong ni Jesus sa Iya mga gintoton-an narekord lamang sa indi direkta nga pamulongpulong sa Marcos 16:14. Ginsabdong Niya sila tungud sang ila pagkadimatinoohon kag pagkatig-a sang tagiposoon. Ang ini nga pamangkot sang pagkadimatinoohon indi isa lamang ka moderno nga problema. Kaangay sang aton na nakita, ang orihinal nga mga gintoton-an ni Jesus nagpakigbato bahin sa pagtoo (Mat. 28:17, Juan 20:24-29), kag upud sila kay Jesus sa unud kag nakakita, sing sulitsulit, sang mga milagro.

Apang paagi sa nagkalainlain nga pagpamatuud ginlaragway Niya sa ila ang kamatooran sang Iya pagkabanhaw. Niyan ang ila testimoniya, upud sa pagpamatuud nga nasumaryo sa Lunes nga pagtoon, nagaporma sang malig-on nga pundasyon para sa pagtoo.

Niyan si Jesus nagmando sa Iya mga gintoton-an nga ibantala ang maayong balita sa kalibutan. Ang Iya mando tama kasangkad. Kinahanglan sila magkadto sa bug-os nga kalibutan kag ibantala ang maayong balita sa tanan nga tinuga. Niyan ginpaathag ni Jesus ang resulta sang ila buluhaton para sa kaayohan kag kailo—ang magtoo maluwas, ang indi magtoo pagasilotan.

Ginlaragway man ni Jesus ang mga tanda nga magaupud sa buluhaton sang mga gintoton-an—pagtabog sang mga yawa, pagpamulong sang bag-o nga mga pinulongan, proteksyon halin sa kahalitan, kag pag-ayo sang masakiton. Ang iban nga katawohan nagsayop sa paghangup sang Marcos 16:18 bilang isa ka pagpalig-on para sa mga Cristohanon sa pagpakita sang ila pagtoo pinaagi sa pagkapyot sang dalitan nga mga man-ug. Wala sang ginahaumhaum nga binuhatan ang ginapahanugutan diri. Ang ginalaragway ni Jesus diri amo ang proteksyon kon ang isa nagapakigbahin sa misyon kaangay sang pagserbisyo ni Pablo para sa iban, nga makita sa Binuhatan 28:3-6.

Sa pagkamatuud, ang Biblia wala nagatudlo nga ang mga Cristohanon mapangapinan gid permi halin sa kahalitan. May panahon nga ang Dios makakita nga nagakaigo ang paghimo sang milagro agud mapasanyog ang buluhaton sang maayong balita. Apang kon kaisa ang mga Cristohanon nagaantus tungud sang ila pagpanaksi. Sa sina nga kahimtangan ang ila mapailubon nga pagbatas dugang nga tanda sa mga ditumuloo bahin sa gahum sang pagtoo.

Kag niyan, pagkatapos nga mahimo ang tanan nga iya nahimo diri, “Ginbayaw [si Jesus] palangit, kag naglingkod sa too sang Dios” (Marcos 16:19). Si Jesus ginbayaw agud maglingkod sa too nga kamut sang Dios, ang duug sang pinakamataas nga gahum, tungud nga nalutos ni Jesus ang tanan nga puwersa sang yawa.

Talupangda ang katapusan nga bersikulo. Bisan pa nga nagkadto sila “sa bisan diin” nga nagawali sang maayong balita, wala sila nagalakat nga isahanon. “Ang Ginoo nagpanghikot kaupud nila kag nagpamatuud sang polong paagi sa mga tanda nga nagsonod. Kabay pa” (Mar. 16:20). Nagaupud Sia sa ila, kag nagasaad nga magaupud man sa aton subong samtang aton padayonon ang buluhaton nga ila ginsuguran.

`“Ako kaupud ninyo sa gihapon, tubtub sa katapusan sang katuigan” (Mat. 28:20). Ano nga pagpaumpaw ang aton makuha halin sa sini nga saad samtang nagatinguha kita sa pagbantala sang maayong balita sa “bisan diin”?`