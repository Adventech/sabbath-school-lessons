---
title:  Indi Malipatan
date:   08/09/2024
---

`Basaha ang Marcos 14: 1-11. Ano ang duha ka sugilanon nga nagasambudanay diri, kag paano sila nagapaindisanay sa isa kag isa?`

Ang Marcos 14:1 nagapakita nga ang Pascua duha nalang ka adlaw kag magaabut. Ini nga pagtipontipon ginabanabana nga natabo mga Martes sang gab-i ukon Miyerkoles sang sina nga semana. Ang relihiyoso nga mga pangulo may plano kag takna kon san-o pagahimoon. Sila nagakinahanglan lamang sang pamaagi sa pagtuman sang ila lalambuton. Ina magaabut sa isa ka makakilibot nga takna.

Ang ini nga dinalan amo ang ikalima nga Sandwich Story sa Marcos (tan-awa ang leksyon 3). Ang dalagan sang sugilanon batok kay Jesus naangot sa babayi nga naghaplas sang ulo ni Jesus sang malahalon nga pahumot. Ang duha ka magkatupad nga personalidad nagahimo sang nagapamatukay nga mga binuhatan, nga nagapakita sang magkatuhay nga kinalain.

Kon sin-o ining babayi diri wala ginpakilala ni Marcos. Ang iya makatilingala nga dolot kay Jesus nagapakita sang kinalain sa paglimbong ni Judas sa pagpanghiwala sang iya Ginoo. Ang babayi wala ginhingadlan; si Judas naman ginkilala nga isa sa Napulo kag duha. Ang bili sang dolot sang babayi ginlista; ang bili ni Judas amo lamang ang saad sang kuwarta.

Wala sang hantup nga kabangdanan ang ginhatag ngaa ginhimo sang babayi ini, apang ang mga inagda sa panihapon na dismaya sa kon ano ang ila ginkabig nga daku nga usik sa malapit isa ka tuig nga sweldo sa pag-ula sang pahumot kay Jesus. Si Jesus, sa pihak nga bahin, nagpatunga sa pagpangapin sa babayi kag nagsiling nga ang iya binuhatan malakip sa pagbantala sang maayong balita sa bilog nga kalibutan bilang handumanan sa iya. Ini indi malipatan. Sa pagkamatuud, ang apat ka Ebanghelyo nagasugid sang sini nga sugilanon sa isa ka porma ukon sa iban, ayhan bangud sang pulong ni Jesus nga nagapahanumdum sang iya binuhatan.

Ang pagluib ni Judas indi man malipatan. Si Marcos nagapahangup nga ang iya motibo amo ang kadaluk. Ang Ebanghelyo ni Juan nagapaathag sini (Juan 12:4- 6).

Ang Marcos may paghampang sa pulong nga “maayo” agud sa pagpaathag sang sina nga duha ka nagakalainlain nga motibo, ukon mga linya sang sugilanon, nga ginahimo sa sini nga mga sugilanon. Si Jesus nagatawag sang binuhatan sang babayi “maayo/matahum” sa Marcos 14:6. Sia nagasiling nga dalayon ka nga makahimo sang “maayo” para sa mga imol (Marcos 14:7) kag sa Marcos 14:8, Iya gintawag ang iya binuhaton nga bahin sang Maayong Balita/Ebanghelyo.” Sa Marcos 14:11, si Judas nangita sang “maayo nga opurtunidad” sa pagtugyan kay Jesus. Ang paggamit sang sining mga pulong nagasugyot nga ang pahito sang mga tawo sa paglaglag sang Mesias mangin kabahin sang sugilanon sang ebanghelyo bangud ini nagadala sa pagbunga sang kabubut-on sang Dios sa paghatag sang Iya Anak para sa kaluwasan sang katawohan.

`Paano ang Roma 8:28 makabulig sa pagpaathag sa kon ano ang magakahanabo diri?`