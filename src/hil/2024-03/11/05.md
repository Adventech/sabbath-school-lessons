---
title:  Ginbayaan ang Tanan sa Pagpalagyo Halin kay Jesus
date:   11/09/2024
---

`Basaha ang Marcos 14:43-52. Ano ang matabo diri nga tama ka importante sa plano sang kaluwasan?`

Makakilibot nga ang isa sa pinakasuod nga kaupud ni Jesus magatugyan sa Iya sa Iya mga kaaway. Ang mga Ebanghelyo wala nagahatag sang madamu nga detalye nahanungud sa motibo ni Judas. Apang si Ellen G. White nagasulat: “Si Judas sa natural may mabakud nga gugma sa kwarta; apang indi man gid sia tama ka madinulunton sa paghimo sang kaangay sini nga binuhatan. Sia nagpatubo sang malaut nga espiritu sang kadaluk tubtub nga ini nangin gumalahum nga motibo sang iya kibuhi. Ang paghigugma sa manggad wala ka balanse sang iya gugma kay Cristo. Pinaagi sa pagpakig-ulipon sa isa ka bisyo iya ginhatag ang iya kaugalingon kay Satanas, nga ginatulud sa bisan diin lang sa pagpakasala.”—Ellen G. White, _The Desire of Ages_, p. 716.

Ang pagluib ginakaugtan sang tanan, bisan sang yadtong nagagamit sang mga manugluib (ipaanggid sa Mat. 27:3-7). Apang ang binuhatan ni Judas sa partikular tama gid ka malaut bangud iya gintinguhaan nga itago ang iya pagluib sa idalum sang pagpakunokuno sang pag-inabyanay. Iya ginhatagan ang kadam-an sang pagmando nga ang tawo nga iya pagahalukan amo ang tawo nga pagadakpon. Ini nagpakita nga si Judas naghandum sa pagtago sang iya paglimbong kay Jesus kag sa iban nga mga gintoton-an.

Ang kagamo nagluntad sang ang kadam-an nagdakop kay Jesus. May isa nga naggabut sang iya espada (Juan 18:10, 11 nagasiling nga si Pedro ato) kag naglabo sang dulunggan sang isa sa mga alagad sang pinakamataas nga sacerdote. Si Jesus naghambal sa kadam-an, kag nagsabdong sa ila sa paghimo sa tago sang ila ginakahadlukan nga himoon sa dayag, sang Sia nagatudlo sa templo. Apang si Jesus nagtapos nga may pagtumod sa mga Kasulatan nga natuman. Isa na naman ka patimaan sang sinang duha ka motibo sa sugilanon nga nagadalagan sa Pag-antus nga Panaysayon—nga ang kabubut-on sang Dios nagaabut sa katumanan bisan ang kabubut-on sang tawo nagapangabudlay sa paglaglag sa Mesias.

Ang mga gintoton-an tanan nagpalalagyo, lakip si Pedro, nga walay sapayan magapakita liwat, nga nagasunod kay Jesus sa unhan kag sa olihi nabutang ang iya kaugalingon sa kagamo. Ang Marcos 14:51, 52 nagasugid sang batan-on nga tawo nga nagasunod kay Jesus, sugilanon nga makita diri kag indi sa bisan diin nga kanoniko nga mga Ebanghelyo. Ang iban nagahunahuna nga si Marcos mismo yadto, apang indi mapamatud-an. Ang makahatag pagtalupangud diri amo nga sia nagadalagan palayo nga hublas. Ang batan-on nga tawo, sa baylo nga ibilin ang tanan sa “pagsunod” kay Jesus, nagbiya sa tanan sa ‘pagpalayo” palayo kay Jesus.

Hunahunaa ang nahanungud sa makahaladluk nga ideya nga bilang ulipon sang isa lamang ka bisyo nagdul-ong kay Judas sa iya ginhimo. Ano ang ginasugid sa aton nahanungud sa pagkaakig sa sala kag, pinaagi sa bugay sang Dios, madaug ini.