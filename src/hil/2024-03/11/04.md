---
title:  Getsemani
date:   10/09/2024
---

`Basaha ang Marcos 14:32-42. Ano ang ginpangamuyo ni Jesus sa Getsemani, kag paano ang pangamuyo ginsabat?`

Sa pagtaliwan sa napaderan nga siyudad sang Jerusalem sa diin sila nagkaon sang Pascua, si Jesus kag ang Iya mga gintoton-an nagtabok sa nalupyakan sang Kidron sa hardin didto sa kabangliran sang Bukid sang mga Olivo. Ang ngalan nga Getsemani nagakahulugan linasan para sa lana, nga nagasugyot nga may linasan sang lana sa amo nga duug. Ang hantup nga lugar wala nahibaloan bangud ginpangtapas sang mga Romanhon ang tanan nga kahoy sa Bukid sang mga Olivo sa panahon sang pagsalakay, sa a. d. 70.

Samtang si Jesus nagasulud sa hardin, Iya ginbayaan ang Iya mga gintoton-an didto kag nagpadayon sa uluunhan kaupud ni Pedro, Santiago, kag Juan. Apang niyan Iya ginbayaan man ini nga tatlo, kag nagpadayon sing malayolayo nga nagaisahanon. Ining isa ka sahi sang pagpakig-angot nagasugyot nga gusto ni Jesus nga ihamulag ang Iya kaugalingon kag mag-isahanon samtang Sia nagaatubang sang umalabut nga pag-antus.

Si Jesus nagapangamuyo nga ihilayo ang tagayan sang pag-antus, apang matabo lang kon ini sono sa kabubut-on sang Amay (Marcos 14:36). Sia naggamit sang Aramaic nga tinaga Abba, sa diin si Marcos nagbadbad subong nga “Amay.” Ang tinaga wala nagakahukugan nga “Daddy,” nga ginapanugda sang iban. Ang tinaga nga ginagamit sang bata sa pagpahanungud sa iya amay amo ang abi (tan-awa ang Raymond E. Brown, The Death of the Messiah, Anchor Bible Reference Library [New York: Doubleday, 1994], tom. 1, pp. 172, 173). Sa pihak nga bahin, ang paggamit sang tinaga nga Abba, Amay, nagadala gid sang hapiit nga pinamilya nga angot, nga indi dapat madula.

Ang ginpangamuyo ni Jesus amo ang pagpahilayo sang tagayan sang pag-antus. Apang Sia nagpanugyan sang Iya kaugalingon sa kabubut-on sang Dios (ipaanggid sa Ang Pangamuyo sang Ginoo, Mat. 6:10). Nangin maathag sa bug-os nga nabilin nga bahin sang Pag-antus nga Panaysayon nga ang sabat sang Dios sa pangamuyo ni Jesus amo ang “Indi.” Sia indi magpahilayo sang tagayan sang pan-antus, bangud pinaagi sina nga eksperiensya ang kaluwasan ginatanyag sa kalibutan.

Kon kamo nagaatubang sang mga kabudlay, makapalig-on gid nga mahibaloan nga may mga abyan nga nagabulig sa imo. Sa Filipos 4:13, si Pablo nagahambal nahanungud sang paghimo sang tanan nga butang pinaagi sa Isa nga nagapabakud sa iya. Madamu ang nagakalipat sang Filipos 4:14, sa diin ang pinadala nagasugod, “Walay sapayan.” Ini nagasiling, “Walay sapayan maloloy-on kamo sa pagpakigbahin sa akon kapiotan. Amo ini ang ginhandum ni Jesus sa Getsemani. Tatlo ka beses Sia nagpalapit sa pagpangita sang pagpaumpaw halin sa Iya mga gintoton-an. Tatlo ka beses sila nagatolog. Sa katapusan, Sia nagpukaw sa ila sa pagpadayon upud sa Iya sa pag-atubang sang pagbista. Sia nakahanda na; sila wala pa.