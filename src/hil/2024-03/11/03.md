---
title:  Ang Katapusan nga Panihapon
date:   09/09/2024
---

`Basaha ang Marcos 14:22-31 kag Exodo 24:8. Ano ang daku nga importansya sa Cristohanon nga pagtoo ang makita sa sini nga sugilanon?`

Ang Marcos 14:12 nagapatalupangud nga ini ang nahauna nga adlaw sang Tinapay nga walay Tapay, sa diin ang Pascua nga Cordero igahalad. Ang panihapon sa Huwebes sang gab-i.

Sa Katapusan nga Panihapon, si Jesus nagpamuno sang bag-o nga handumanan nga pag-alagdan. Ini isa ka pagbaylo sang pagsaulog halin sa Pascua sang mga Judio kag direkta nga naangot sa pagtaliwan sang Israel sa Ehipto kag nangin pagpakigkatipan sang katawohan sang Dios sa Sinai. Sa pagsilyo sang pakigkatipan, sa Exodo 24:8, si Moises nagawisik sa mga tawo sang dugo sang mga ginhalad kag nagsiling, “Yari karon ang dugo sang katipan nga ginhimo sang Ginoo sono sini tanan nga polong.”

Matalupangdan nga sa Panihapon sang Ginoo, nga gintukud ni Jesus diri, wala sing paggamit sang cordero sang Pascua nga panihapon. Ina bangud si Jesus amo ang Cordero sang Dios (ipaanggid sa Juan 1:29). Ang tinapay san Panihapon sang Ginoo nagarepresentar sang Iya lawas. Ang Bag-ong Katipan (ipaanggid sa Jer. 31:31-34) napat-inan sang dugo ni Jesus, kag ang tagayan nagarepresentar sini. Sia nagasiling, “Ini amo ang akon dugo sang katipan, nga ginaula tungud sa madamu” (Marcos 14:24).

Niyan, sa tunga sini tanan, si Jesus nagatagna nga ang Iya mga gintoton-an magatalikod sa Iya. Sia nagtumod sang Zacarias 13:7, nga nagahambal sang espada nga magalabo sang manugpahalab kag ang mga carnero magahalaplaag. Si Jesus amo ang Manugpahalab, kag ang Iya mga gintoton-an amo ang mga carnero. Isa ini ka matalum kag masakit nga mensahe. Apang si Jesus nagdugang sang pulong sang paglaum, nga nagasulit sang tagna sang Iya pagkabanhaw. Apang Sia nagdugang nga Sia magalakat sing una sa mga gintoton-an sa Galilea. Ina nga pagtagna ipagapatuhoy pinaagi sa pamatan-on nga lalaki sa lulubngan ni Jesus, sa Marcos 16:7, kag niyan nagadala sang pinasahi nga kabug-at diri.

Apang ini tanan tama ka mabudlay nga batonon para sa mga gintoton-an, ilabi na gid si Pedro, nga nagabais nga ang tanan magatalikod, apang indi sia. Sa pihak nga bahin, si Jesus nagapadayon sa solemne nga hinambalan kag nagatagna nga si Pedro magapanghiwala sa Iya sa tatlo ka beses sa indi pa magapamalo ang manok sing makaduha. Ang pagtagna may importante nga papel sa duug diin himoon ang pag-usisa kay Jesus kag pagpanghiwala ni Pedro; gani, ini daku gid nga bulig diri.

`Ano ang imo maton-an sa bisan ano nga tion nga ikaw nagsaad sa Dios nga ikaw magahimo ukon indi magahimo sang gusto mo nga himoon kag ang katapusan ginhimo mo ukon wala mo ginhimo ini?`