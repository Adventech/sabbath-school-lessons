---
title:  Komento ng Guro
date:   13/09/2024
---

### Bahin I: Kabilugan nga Panan-aw

Sadsaran nga Teksto: Marcos 14:1

Sentro Sang Pagtoon: Marcos 14

**Panugod**: Sa Marcos 14, aton mabasa ang nahanungud sa pahito sa pagpatay kay Jesus. Si Marcos sing maathag nagasugid sa aton nga ang pahito sa amat-amat nagauswag sa pila na ka tion, sa paghatag sang pamatuud nga “ang puno nga mga sacerdote kag mga escriba nagtinguha kon paano nga madakup nila sia sa limbong, kag mapatay sia” (Mar. 14:1). Niyan, ang handum sang mga kaaway ni Jesus sa pagpatay sa Iya nagasugod na sing amat-amat.

Ang Marcos 14 nagasugid sang mga hitabo sang pagluib kay Jesus kag sa pagtagudili sa Iya sang relihiyoso nga mga pangulo.

**Mga Tema Sang Leksyon**: Ang pagtoon sa sini nga semana nagausisa sang tatlo ka importante nga hitabo sa katapusan nga mga inadlaw sa kabuhi ni Jesus.

1. Ang paghaplas kay Jesus sang malahalon nga pahumot.
2. Ang pagsikway ni Pedro kay Jesus.
3. Ang pag-antus ni Jesus bilang deretso nga katumanan sang tagna.

### Bahin II: Komentaryo

**Tatlo ka Panimuut Tuhoy sa Manluluwas**

Ang Marcos 14:1-11 amo ang una nga grupo, ukon seksyon, sang kapitulo. Sa sini nga bahin, si Marcos nagapakilala sang duha ka talan-awon nga may tatlo ka dalagku nga personalidad ukon grupo sang personalidad: (1) ang mga sacerdote kag mga escriba, (2) ang wala makilal-i nga babayi, kag (3) ang mga gintoton-an kag si Judas Iscariote. Ang una nga grupo handa nga magbayad sang nagakaigo nga kantidad sang kuwarta sa pagpatay kay Jesus, nga ginpahayag sa Marcos 14:1, 11. Ang ila kahanda pamatuud kon daw ano ka dunut ang mga pangulo sang templo kag ang iya mga pag-alagdan. Si Jesus husto sang Sia nagsiling sa ila, “Ginhimo ninyo ini [templo] nga lungib sang mga buyong” (Mar. 11:17). Tama gid sila ka desperado sa pagpatay sa Iya, bisan ano pa ang matabo, nga napilitan sila sa pagsuporta, gamit ang ila kuwarta, sang isa nila ka katapo agud lamang malambot ang ila mga tinutuyo. Ang teksto daw nagapahangup nga ang relihiyoso nga mga pangulo nagbayad sang katawohan sa pagdakup kay Jesus: “Kag upud niya ang kadam-an nga may mga espada kag mga lampus, gikan sa puno nga mga sacerdote kag mga escriba kag mga tigulang” (Mar. 14:43). Mahimo man nga ang relihiyoso nga mga pangulo amo ang sa likod “kay madamu ang nagsaksi sing dimatuud batok sa iya, kag ang ila panaksi wala magsinanto” (Mar. 14:56). Sa kapawa sang sini nga mga pagpati, makawiwili pamalandungon kon pila ang nagasto sang mga sacerdote kag sang tanan nga Israelinhon nga mga pangulo sa pagpasiguro sang kamatayon sang Mesias.

Ang ikaduha nga personalidad amo ang wala makilal-i nga babayi nga handa sa paggasto sang tama ka daku nga kantidad sa iya kaugalingon nga kapital kay Jesus. Sia nagbakal sang tama ka malahalon nga pahumot sa paghaplas sang ulo kag mga tiil ni Jesus. Ang mga gintoton-an naghatag sang tama ka daku nga balor sa pahumot, labaw sa 300 ka denario (Mar. 14:5). Ang denario amo ang sahi sang kuwarta nga ginagamit sang taga-Roma: “daw kaangay sa isa ka adlaw nga sweldo para sa isa ka manugpangabudlay (Mat. 20:1-16).”—Lee Martin McDonald, “Money in the New Testament Era,” sa The World of the New Testament: Cultural, Social, and Historical Contexts, eds. Joel B. Green and Lee Martin McDonald (Grand Rapids, MI: Baker Academic, 2013), p. 573. Sa sini nga inpormasyon, kita makahambal nga ang ina nga babayi naggasto sang kantidad pareho sa sweldo nga daw isa ka tuig nga trabaho. Ayhan sia nagtipon sang kuwarta sa madamu nga tinuig nga pagpangabudlay. Sa bisan ano nga paagi, sa pagkamatuud, daku yadto nga kantidad. Ang babayi naghandum sa pagpakita sang iya kabalaslan kay Jesus sa daku nga personal nga kabilihan kag sakripisyo sa iya kaugalingon. Ginbalusan sia ni Jesus, nga nagapakita kon ano kadalum ang Iya pagpabalor sa iya. Ang Marcos 14:9 nagasulat, “Bisan diin iwali ining maayong balita sa bug-os nga kalibutan, hambalon man ang ginhimo sining babayi sa handumanan niya.”

Ang mga personalidad sa ikatatlo nga talan-awon, subong sang nasambit, amo ang mga gintoton-an kag si Judas. Indi kaangay sa babayi nga wala makilal-i, ila ginkabig ang pahumot nga tama ka mahal nga iuyang lang kay Jesus. Sila nagpamilit nga “kuntani mabaligya sing kapin sa tatlo ka gatus ka denario, kag mahatag sa mga imol” (Mar. 14:5). Bisan ang kuwarta indi man ini ila sa pagsugod, sila, sa walay sapayan, ginbasol kag ginpakalain ang babayi sa iya paghatag sang kabuganaan kay Jesus.

Si Judas handa sa pagbaton sang kuwarta agud itugyan si Jesus sa mga nagapahito sa Iya kamatayon. Si Marcos wala nagahatag sang mga detalye nahanungud sa negosasyon sang presyo para sa kamatayon ni Jesus. Ang aton lang nahibaloan nahanungud sa negosasyon, aton naton-an sa Ebanghelyo ni Mateo. Sono kay Mateo, si Judas nagpamangkot sa mga sacerdote, “Ano bala ang ihatag ninyo sa akon kon itugyan ko sia sa inyo? Kag ginbayaran nila sia sing katloan ka bilog nga pilak” (Mat. 26:15). Ang dinalan nga 30 ka bilog nga pilak, ginbadbad man nga 30 ka pilak sang siclo, nagahalin sa Griego nga triakonta argyria. Ang tagsa sini ka argyria ginabanabana nga apat ka drakma. Ang drakma amo ang “panguna nga talaksan nga sensilyo sa Griego, [ini] pareho ang bili sa Romanhon nga denario. . . . Mahimo nga amo ini ang pilak nga ginbaton ni Judas sa iya ‘30 ka bilog nga pilak,’ ukon 120 ka denario (Mat. 26:15).”—McDonald, The World of the New Testament: Cultural, Social, and Historical Contexts, pp. 573, 574.

Ang kantidad nga ginbayad sang mga sacerdote kag ginbaton ni Judas tama ka kubus kon ipaanggid sa kantidad nga ginbayad sang babayi para sa pahumot. Sa malip-ot nga pulong, ang nagaisahanon nga babayi nagbayad sang ginabanabana nga 300 ka denario sa paghaplas kay Jesus sang pahumot bilang handumanan, samtang si Judas nagbaton lamang sang 120 ka denario sa pagluib sa Iya. Ining pagsumpakilay nagahambal sang matunog. Ini nagapakita kon ano ka diotay ang paghatag sang balor ni Judas kag sang mga gintoton-an nga nagsimpatiya sa iya panan-aw sa ila Agalon.

**Ang Dasodaso nga Pedro: Malapit kag Malayo kay Jesus**

Ang katapusan nga personalidad sa mga talan-awon nga ginatuhoy sa Marcos 14 amo si Pedro. Si Pedro may aktibo nga katungdanan sa katapusan nga mga kapitulo. Sia lakip sa ginhatagan sang katungdanan sa pag-aman sang Pascua (Mar. 14:12, 13; ipaanggid sa Luc. 22:8). Sang olihi, sang si Jesus nagsugid sang palaabuton kon paano ang Iya mga gintoton-an magabiya sa Iya sa tion nga dakpon Sia, “si Pedro nagsulitsulit sa paghambal, ‘Bisan kinahanglan ako mapatay upud sa imo, indi ko ikaw pag-ipanghiwala” (Mar. 14:31, ipaanggid sa Mar. 14:29).

Si Pedro indi makatuman sang pangabay ni Jesus nga “magpulaw kag magpangamuyo” (Mar. 14:38). Sang olihi, sia man nagpatunga para kay Jesus kag sa kaakig gin-utud ang too nga dulunggan sang ulipon sang pinakamataas nga sacerdote (Juan 18:10; ipaanggid sa Mar. 14:47).

Niyan sa isa pa ka talan-awon sa diin yara si Pedro makita sa sugilanon sa diin si Jesus gindala sa pinakamataas nga sacerdote. Si Pedro nagsunod kay Jesus sa uluonhan (Mar. 14:54). Sang olihi, sia ginsugata sang mga nagbuyagyag sa iya bilang isa sa mga sumulunod ni Jesus. Sa pagsabat sa iya manugsumbong, “nagsugod sia sa pagpamuluy kag sa pagsumpa, ‘Wala ako makakilala sining tawo nga inyo ginahambal!” (Mar. 14:71).

Sa katapusan, ang kapitulo nagtakop sa diin si Pedro nagahilibion nga may kapait sang paghinulsul. Ang paglaragway kay Pedro sa sining anum ka talan-awon amo ang laragway sang inagihan sang kadam-an nga mga sumulunod ni Jesus subong. Sa isa ka kahigayonan, ayhan kita nagabanaag nga bagani sa buluhaton ni Jesus, apang sa madason nga kahigayonan kita magabaliskad kag sa wala ginapaabut mangin kontrabida nga magaluib sa Iya. Sa paglikaw sa sining mahuyang nga kinaiya, si Jesus nagalaygay sa aton: “Magpulaw kag magpangamuyo kamo, agud nga indi kamo makasulud sa panulay” (Mar. 14:38). Ang sugilanon ni Pedro wala nagtakup sa kapierdihan. Nga gin-giyahan sang Balaan nga Espiritu, sia nangin haligi sang Cristohanon nga komunidad.

**Si Jesus kag ang Katumanan Sang Tagna**

Sa katapusan, aton pagatalupangdon ang kasakit ni Jesus sa mga talan-awon sang Marcos 14. Daw ano ka sakit para kay Jesus nga ang Iya kaugalingon nga mga gintoton-an, ang Iya pinakasuod nga mga kaupud, wala nakahangup sang Iya misyon. Sang nakita ang paghaplas sa Iya sang babayi, ang mga gintoton-an nagbinaisay sa daku nga usik sang kuwarta sa pagbubo sang malahalon nga pahumot sa Iya ulo. Daw ano ka makabuong sang tagiposoon yadto para kay Jesus nga ang duha Niya ka gintoton-an magaluib sa Iya, kag ang nabilin magabiya sa Iya. Daw ano ka makapulong-aw para sa Iya sa pagsaksi nga ang relihiyoso nga mga pangulo kag mga manunudlo sang Iya kaugalingon nga katawohan nagatinguha sa pagpatay sa Iya, ang ginpakilala nga Mesias. Si Jesus nagkabuhi sa duta subong Tawo. Iya nabatyagan ang tanan nga kasubo nga sang tawohanon nga tagiposoon indi makabatas sa tunga sang makahaladluk nga mga kahimtangan. “Nagsiling sia sa ila [Iya mga sumulunod], ‘Ang akon kalag masinulub-on sing tama, tubtub sa kamatayon’ ” (Mar. 14:34). Walay sapayan, wala sing butang kag wala sing bisan sin-o ang makapaupang sa Iya halin sa Iya ginpili nga dalan; ang dalan sang kamatayon.

Si Jesus may maathag nga paghangup sang Iya kapalaran. Sia nakahibalo ngaa Sia magapanaug sa Iya napili nga dalan kag kon diin ini magapadulong. Sia nagsiling, “Kay ang Anak sang tawo magataliwan subong sang nasulat nahanungud sa iya” (Mar. 14:21). Sia nakahibalo nga ang nagakatabo sa, ukon batok, Iya tanan kabahin sang diosnon nga plano. Sia nakahangup nga “ang Kasulatan matuman” (Mar. 14:49). Sa sini nga kabangdanan, sang si Pedro nagtinguha sa paghaylo sa Iya sa pagsikway sang kabubut-on sang Dios para sa Iya sa plano sang kaluwasan, si Jesus sing maathag nakakita kay Satanas nga nagahambal pinaagi sa iya kaangay sadtong naghambal kay Eva pinaagi sa pagpatunga sang man-ug. Si Jesus nagkari sa sini nga kalibutan sa paghatag sang Iya kabuhi bilang kabayaran para sa katawohan. Niyan, ang Biblia nagtagna nga “utdon ang hinaplas kag mawad-an sia” (Dan. 9:26), ukon, sa literal, “wala na sing iban pa.” Ang ining kinahanglanon nga kapalaran sing hantup amo ang nagkatabo.

### Bahin III: Aplikasyon sa Kabuhi

Pamangkota ang imo mga miyembro sa pagbinagbinag sining pamangkot: Ngaa ang mga gintoton-an nagkabig sang pahumot nga gin-ula sa ulo ni Jesus isa ka usik? Sa kapawa sang sining pagbinagbinag, pangabaya ang imo mga estudyante sa pagtalupangud sang mga hunahuna sa idalum.

“Ang mga pulong nga ginhambal sa kaakig, ‘Sa ano nga tinutuyo ining usik?’ naghatag sing kaathag kay Cristo sang pinakadaku nga sakripisyo nga nahimo—ang dolot sang Iya kaugalingon bilang pagpasag-uli sa nadula nga kalibutan. Ang Ginoo mangin mabuganaon sa Iya tawohanon nga panimalay nga indi mahambal sa Iya nga makahimo pa Sia sing labaw pa sini. Sa dolot ni Jesus, ang Dios naghatag sang bilog nga langit. Sa tawohanon nga panan-aw, ang kaangay nga sakripisyo isa ka hungud nga pag-usik. Sa tawohanon nga pagrason ang bug-os nga plano sang kaluwasan isa ka pag-usik sang kalooy kag mga manggad. Ang pagdumili sa kaugalingon kag tinagiposoon nga sakripisyo nagasugata sa aton bisan diin. Sa kaayo nga ang langitnon nga kasoldadosan nagatolok nga may kahayanghag sa tawohanon nga panimalay nga nagapamalibad nga pagabayawon kag pagalipayon sa walay dulunan nga gugma nga ginpabutyag kay Cristo. Kabay nga sila makatuaw, Ngaa gin-uyangan lang nila ini?”—Ellen G. White, _The Desire of Ages_, p. 565.

Nakahunahuna ka bala sang rason ngaa ginluiban ni Judas si Jesus? Sa wala pa ikaw makahatag sang imo sabat, basaha ang sinulat sa idalum.

“Si Judas nagrason nga kon si Jesus igalansang, ang hitabo dapat matabo gid. Ang iya kaugalingon nga binuhatan sa pagtugyan sang Manluluwas indi makabaylo sang resulta. Kon si Jesus indi mapatay, ini magapilit lamang sa Iya sa paghilway sang Iya kaugalingon. Sa tanan nga hitabo, si Judas magadaug sang mga bagay pinaagi sa iya pagluib. Iya nahunahuna nga nakapamentaha sia sa pagtugyan sang iya Ginoo.”—Ellen G. White, _The Desire of Ages_, p. 720.

` `