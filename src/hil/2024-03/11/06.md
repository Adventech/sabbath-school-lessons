---
title:  Sin-o Ikaw?
date:   12/09/2024
---

`Basaha ang Marcos 14:60-72. Ipaanggid kon paano si Jesus nagsabat sa mga hitabo sa pagpaanggid sa kon paano ang ginhimo ni Pedro. Ano nga mga leksyon ang aton maton-an sa mga kinalain?`

Ang Marcos 14:53-59 nagalaragway kay Jesus nga gindala sa Sanhedrin kag ang una nga bahin sang pagpangusisa. Isa yadto ka kapaslawan. Sa pabalikbalik ang mga pangulo nagtinguha sang ila panumbungon batok kay Jesus. Ang manunulat sang Ebanghelyo nagahatag pagtalupangud kon paano ang pamatuud nangin butig kag ang mga saksi wala nagakompormihanay.

Sa katapusan, ang pinakamataas nga sacerdote nagtindug kag nagpatuhoy kay Jesus sing deretso. Sa una si Jesus wala nagsabat. Kag niyan ang pinakamatas nga sacerdote nagbutang sa Iya sa pagpangako sa atubangan sang Dios (tan-awa ang Mat. 26:63) kag namangkot sang deretso kon Sia amo ang Mesias. Si Jesus sa prangka kag dayag nag-ako nga Sia amo, kag niyan nagreferensia sa Daniel 7:13, 14 nahanungud sa Anak sang Tawo nga nagalingkod sa too nga kamut sang Dios kag nagakari sa mga panganud sang langit. Ini sobrasobra na para sa pinakamataas nga sacerdote, nga nagkusnit sang iya kunop kag nagpanawagan sa pagtagudili ni Jesus, sa diin ang konseho sa madasig naghatag. Ang mga pangulo nagsugod sa pagpakahuya kay Jesus pinaagi sa pagdupla sa Iya, sa pagtabon sang Iya nawong, pagbunal sa Iya, kag pagtawag sa Iya sa pagpanagna.

Samtang si Jesus yara sa sulud nga ginausisa kag nagahatag sang matutum nga pagpamatuud, si Pedro yara sa gowa nga nagahatag sang butig nga panugiron. Amo ini ang ikaanum kag katapusan nga Sandwich Story sa Marcos, kag diri ang kabaliskaran gintumud. Yari ang duha ka nagatupad nga mga personalidad, si Jesus kag si Pedro, nga nagahimo sang nagakontrahanay nga mga binuhatan. Si Jesus nagahatag sang matutum nga pamatuud, si Pedro ang binutig. Sa tatlo ka beses si Pedro ginsugilanon sang ulipon ukon mga tumalan-aw, kag sa tagsa ka tion sia nagahimutig nga nagapakig-upud kay Jesus, bisan pa sa pagpakamalaut kag pagsumpa sa proseso.

Sa sini nga punto nga ang manok nagpamalo sa ikaduha nga tion, kag si Pedro sa hinali nakadumdum sang tagna ni Jesus nga sia magahimutig sa iya Ginoo sa tatlo ka beses sa sina gid nga gab-i. Sia naghilibion. Yari ang makatalandug nga katingalahan—sa katapusan sang Iya pag-usisa, ang mga mata ni Jesus gintabonan kag ginbunal kag ginmandoan sa “pagpanagna!” Ang tinutuyo amo ang pagyaguta sa Iya bangud indi Niya makita kon sin-o ang nagbunal sa Iya. Walay sapayan, sa sina gid nga tion nga ila ginahimo ini, ginapanghiwala ni Pedro si Jesus sa ugsaran sa idalum, nga nagatuman sa isa sa mga panagnaon ni Jesus. Ang resulta, sa pagpanghiwala kay Jesus, si Pedro nagpakita nga si Jesus Mesias.

`Ano nga mga pulong sang paglaum ang imo mahatag sa isa nga, bisan nagahandum sa pagsunod kay Jesus, nagakapaslaw sa paghimo sini? Sin-o sa aton kon kaisa ang wala napaslaw sa pagsunod kon ano ang aton nahibaloan nga handum ni Jesus?`