---
title:  Dugang nga Pagtoon
date:   13/09/2024
---

Basaha ang sinulatan ni Ellen G. White, “Before Annas and the Court of Caiaphas,” kag “Judas,” sa _The Desire of Ages_, pp. 698-722.

Samtang ang makahuluya nga mga pangako lab-as pa sa mga bibig ni Pedro, kag ang matagsing nga pamalo sang manok nagabagting pa sa iya mga dulunggan, ang Manluluwas nagliso halin sa mga nagadulot nga panolok sang mga hukom, kag nagtolok sa Iya kubos nga gintoton-an. Sa amo man nga tion ang mga mata ni Pedro nabuyok sa iya Agalon. Sa sina nga malolo nga nawong iya nabasa ang madalum nga kalooy kag kasubo, apang wala sang kaakig didto.

“Ang talan-awon sina nga malapsi kag nagaantus nga nawong, yadtong nagakurogkurog nga mga bibig, inang pagtolok nga may kalooy kag kapatawaran, nagtuslok sang iya tagiposoon kaangay sang baslay. Ang konsiensya napukaw. Ang handumanan nabuhi. Si Pedro nakadumdum sang iya saad pila palang ka oras ang nagligad nga sia magaupud sa iya Ginoo sa bilanggoan kag sa kamatayon. Iya nadumduman ang iya kasubo sang ang Manluluwas naghambal sa iya sa naibabaw nga panalgan nga sia magapanghiwala sa iya Ginoo sing makatatlo ka beses sa sina man nga gab-i. Si Pedro bag-o lang gid makapahayag nga indi niya kilala si Jesus, apang niyan iya nabinagbinag nga may kapait kag kasubo kon ano gid sia kakilala sang iya Ginoo, kag paano kahantup Niya nabasa ang iya tagiposoon, kag ang kabutigan nga bisan sia mismo wala nakahibalo.”—Ellen G. White, _The Desire of Ages_, pp. 712, 713.

**Mga Palamangkutanon nga Pagadiskusyunan**:

`Paano, pinaagi lamang sa hapaw nga pagbasa kon ano ang gintagna ni Jesus sa Marcos 14:9, kita nakakita sang lain naman nga mga tagna ni Jesus—ang indi kinaandan nga pagtagna base sa kahimtangan nga ini ginpamulong—sa pagkamatuud nagakatuman?`

`Ipaanggid kag ipatuhay si Judas kag si Pedro. Paano sila nangin pareho kag nangin lain sa ila paggawi sa Pag-antus nga Panaysayon?`

`Binagbinaga ang kahulugan sang Panihapon sang Ginoo. Paano naton mahimo ini nga makahuluganon sa aton iglesia kag sa paglakip sang mga katapo sa sini nga pagsaulog?`

`Binagbinaga ang kamatooran nga ang Dios nagsiling “Indi” sa pangamuyo ni Jesus sa Getsemani. Ano ang ipahangup kon ang Dios magasiling “Indi” sa aton?`

`Bisan daku ang pagpapaslaw ni Pedro kay Jesus pinaagi sa iya mga pagpanghiwala, si Jesus wala nagsikway sa iya. Ano nga paglaum ang imo makita sa imo kaugalingon sa sini nga kamatooran?`