---
title:  Sa Sulud nga Nagagowa
date:   03/08/2024
---

### Basaha Para sa Pagtoon Sini nga Semana
Mar. 7, Isa. 29:13, Ex. 20:12, Mar. 8:11-21.

> <p>Salauluhon nga Teksto</p>
> “Walay bisan ano sa luwas sang tawo nga nagasulud sa iya nga makadagta sa iya; apang ang mga butang nga nagagowa sa tawo amo ang nagadagta sa tawo” (Marcos 7:15).

Ang pagtoon sa sini nga semana magapatuhoy sa Marcos 7 kag sa una nga katunga sang Marcos 8. Sa pagsugod sang Marcos 7, si Jesus nagpaibwal sang pagsumponganay paagi sa Iya pagsikway sang relihiyoso nga tradisyon. Apang, ginhimo Niya ini sa pamaagi nga nagasuporta sa isa ka butang nga kinahanglanon gid sa Cristohanon nga pagkabuhi subong.

Si Jesus niyan nagpresentar sang isa ka paktakon nga nagbukas sang alagyan para sa matuud nga paghangup kon ano gid ang pagtoo.

Pagkatapos sini, nagkadto Sia sa Tiro kag Sidon kag nakaatubang sa isa ka babayi nga amo lamang ang persona sa tolon-an sang mga Ebanghelyo nga nakadaug sang argumento sa kay Jesus. Ang Iya pagpakig-atubang sa sini nga babayi indi kinaandan, kag sa idalum sini may pipila ka sekreto nga pagpakigsugilanon nga nahangpan sang babayi, kag tungud sa iya pagtoo ginhatag ni Jesus ang iya ginapangayo.

Ang Marcos 7, nga may isa pa ka pagpang-ayo, nagapahayag sang importante nga kamatooran nga, bisan ano pa ka dalayawon ang mga milagro, indi gihapon nila bug-os nga makabukas sang mga tagiposoon sa kamatooran. Kon aton talupangdon, ano nga kaayohan ang mahimo sang mga milagro para sa mga lider sang relihiyon nga determinado na sa pagsikway kay Jesus?

Sa Marcos 8, ang pagtoon magapatuhoy sa importansia sang tinapay bilang isa ka simbolo sang mga pagtudlo kag mga tradisyon. Ang ini nga mga istorya nagaunud sang dalagku nga mga leksyon nahanungud sa kahulugan kag binuhatan sang relihiyoso nga pagkabuhi.

_*Ton-i ang leksyon sang sini nga semana sa pag-aman sa Adlaw nga Inugpahuway, Agusto 10._