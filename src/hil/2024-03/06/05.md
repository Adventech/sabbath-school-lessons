---
title:  Indi Makahambal
date:   07/08/2024
---

`Basaha ang Marcos 7:31-37. Sin-o ang gindala kay Jesus, kag ano ang ginhimo ni Jesus para sa iya?`

Wala si Jesus nag-agi sa pinakalapit nga dalan pabalik sa Galilea halin sa rehiyon sang Tiro kag Sidon. Daw kaangay nga si Jesus nagpadulong sa norte halin sa duug sang Tiro, pasaka sa rehiyon sang Sidon, niyan sa nasulod nga bahin kag pakadto sa naaminhan-sidlangan sang Dagat sang Galilea, kag sa olihi nag-abot malapit sa dagat mismo. Isa yadto ka malawig kag nagalibut nga rota, bangud sina may dugang Sia nga tion para matudloan ang Iya mga gintoton-an.

Ang teksto wala nagpahayag sing sibu kon sin-o ang nagdala sang tawo kay Jesus, apang ang iya problema tama kaathag—indi sia makabati kag may kabudlay sa paghambal. Ang pagkadula sang pamatin-an nagapahilayo sang mga tawo sa ila palibut, kag ang malala nga pagkabungul magadolot sang kabudlay para makatoon kon paano maghambal. Ang problema sang sini nga tawo ayhan madugay na kayo.

Si Jesus nakahangup sa mabudlay nga kahimtangan sang sini nga tawo kag gindala Niya sia sa pribado nga duug. Ang pamaagi ni Jesus sa pag-ayo sang sini nga tawo makadolot sang interes, ilabi na gid sa mga manugbasa sa moderno nga panahon. Gin-gulo Niya ang Iya tudlo sa dulunggan sang sini nga tawo, ginduplaan, gintandug ang iya dila kag nanghakroy. Ginatandug ni Jesus ang naapektohan nga mga bahin sang tawo nga Iya pagaayohon, apang ngaa nanghakroy Sia? “Nanghakroy Sia sa paghunahuna sang mga dulunggan nga indi magbukas sa kamatooran, mga dila nga nagadumili sa pagkilala sang Manunubos.”—Ellen G. White, _The Desire of Ages_, p. 404.

Makatalanhaga nga napabalik ni Jesus ang pamatin-an sang sini nga tawo kag nakahambal sia sing maathag. Ang Iya paghakroy nagalaragway sa limitasyon nga ginhatag sang Dios sa Iya kaugalingon bahin sa kahilwayan sa pagpili sang katawohan. Indi Sia magpilit sa desisyon sang tawo. Ang tanan nga tawo hilway sa pagpili kon sin-o ang magadumala sang ila kabuhi—ang Prinsipe sang Kabuhi ukon ang prinsipe sang kadulum. Si Jesus sarang makabukas sang indi makabati nga mga dulunggan apang indi makapili sang mga tagiposoon nga indi magpati sa pagkilala sang Iya pagka-Mesias.

Ang ining malip-ot nga istorya nagalaragway man kon ano ang sarang mahimo sang Dios para sa sadtong handa sa pagpalapit sa Iya. Ayhan nakaagi ka sang pagpangalag-ag sa pagpakigbahin sang imo pagtoo, nakabatyag nga daw indi makahambal bahin sa kon ano ang imo ipamulong. Ang ini nga milagro nagatanyag sang pagpadasig nga si Ginoong Jesus sarang makabukas sang imo dulunggan agud mangin sensitibo sa kinahanglanon sang iban kag makapakigbahin sang handa nga pulong agud makabayaw sa ila samtang nagakabuhi sa sini nga kalibutan.

`Ano ang imo ginahimo sa mga dolot nga nahatag sa imo bahin sa pagpamati kag paghambal, kay ang mga ini mga dolot? Paano mo ini ginagamit?`