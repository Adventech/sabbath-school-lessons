---
title:  Tawohanon nga mga Tradisyon Batok sa Mando Sang Dios
date:   04/08/2024
---

`Basaha ang Marcos 7:1-13. Ano ang nagakaigo nga mga kamatooran ang napahayag diri?`

Mahanduraw mo ang kabataan nga nagatoon sang sini nga dinalan sa eskuwela Sabatika kag nagapauli agud sugiran ang ila mga iloy nga indi na sila kinahanglan maghugas sang ila mga kamut antes magkaon tungud ginhambal ini ni Jesus. Apang, ang istorya indi nahanungud sa pagpaninlo.

Sa panahon ni Jesus, madamu sang katawohan sa sina nga duug ang nagatalupangud gid sang mga ritwal sa pagpaputli.

Sa tunga sang mga katipan, ang ideya sa pagpanghugas sang mga kamut agud magpabilin nga putli sono sa ritwal naglambot sa ordinaryo nga katawohan, bisan pa nga ang ini nga mga pagsulundan para gid lamang sa mga sacerdote sa Daan nga Katipan (Ex. 30:17-21). Ang pagbantay sa sini nga konsepto ang kabangdanan nga ang mga lider sa relihiyon nagreklamo kay Jesus nahanungud sa Iya mga gintoton-an.

Si Jesus wala direkta nga nagsabat sa pamangkot nga ginpamangkot sa Iya. Sa baylo, gindepensahan Niya ang Iya mga gintoton-an paagi sa sabat nga may duha ka bahin. Una, ginkutlo Niya ang matigdas nga mga tinaga ni Isaias nga nagasabdong sang isa ka pungsud nga nagapasidungug sa Dios sa pulong, apang ang tagiposoon malayo sa Iya (Isa. 29:13). Ang ginkutlo nga pulong halin kay Isaias nagpadayon sa pagkondenar sang pagpatuman sang tawohanon nga mga tradisyon sa baylo sang sa langitnon nga mga mando.

Ang ikaduha nga bahin sang sabat ni Jesus nagbiya sa ginkutlo ni Isaias. Ang Ginoo nagmitlang sang mando sang Dios sa pagtahud sang mga ginikanan (Ex. 20:12); kon sayoron, atipanon sila sa ila katigulangon, kag ginpatuhay ini sa isa ka relihiyoso nga tradisyon sa diin ang isa ka tawo makahatag sang isa ka butang sa Dios (isa ka dolot, corban), magamit lang ini gihapon para sa kaugalingon, apang nagadumili sa pagpagamit sini sa mga tigulang nga ginikanan nga nagakinahanglan. Imo mapanan-aw ang pagsugataay, “Pasensia na, tay. Gusto ko gid magbulig sa imo, apang nahatag ko na ang kuwarta sa templo.”

Amo ini nga sahi sang pagkasalimpapaw ang ginaatake ni Jesus nga wala sang kompromiso. Ginapatuman nila ang tawohanon nga tradisyon labaw sa Pulong sang Dios, kag sa paghimo sini, nakasala sila.

Ano niyan ang sabat sa pamangkot sang mga Fariseo? Ang sabat ni Jesus nagapahangup nga wala Sia makombinse sa ila ginadoso nga pagpaputli sang kamut nga kinahanglanon sono sa kabubut-on sang Dios. Sa baylo, ang Iya sabat maathag nga nagasuporta sang mga mando sang Kasogoan labaw sa tradisyon sang tawo. (Tan-awa man ang Mar. 1:44; Mar. 7:10, 11; Mar. 10:3-8; Mar. 12:26, 29-31.)

`Mahimo ayhan nga may pipila kita ka “tradisyon” nga ayhan nagasumpakilay sa mga prinsipyo sang kasogoan sang Dios? Kon may ara, ano ayhan ang mga ini?`