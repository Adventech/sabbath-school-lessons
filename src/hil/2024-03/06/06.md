---
title:  Magbantay sa Indi Maayo nga Tinapay
date:   08/08/2024
---

`Basaha ang Marcos 8:11-13. Ano nga hinimoan ukon pinamulong sang mga Fariseo ang nagpasubo sing tuman kay Jesus?`

Ngaa nga wala nalang Niya ginpakita ang Iya gahum kag ginkumbinsi ang mga kritiko? Ang problema nagapatuhoy balik sa katapusan sang Marcos 3, sa diin si Jesus nagapamulong sang sala batok sa Balaan nga Espiritu. Kon ang dulunggan sang isa ka tawo matakpan kag ang mata masirado, ang dugang nga milagro, kag bisan pa ang tanda halin sa langit, indi gid makakumbinsi sa iya. Malimtan lamang ini kaangay sang tanan nga butang sang nagligad. Bisan pa ang mga milagro indi makasarang magkumbinsi sa sadtong determinado na nga indi magpati.

`Basaha ang Marcos 8:14-21. Ano ang nalimtan sang mga gintoton-an, kag ano nga punto ang nahimo ni Jesus halin sa sini?`

Ginkuha ni Jesus ang kahigayonan nga makapaandam sa mga gintoton-an batok sa “tapay” sang mga Fariseo kag ni Herodes (Mar. 8:15), buut silingon, ang ila mga pagtudlo (ipaanggid sa Mat. 16:12).

Apang sayop ang paghangup sang mga gintoton-an kag naghunahuna nga si Jesus nagapamulong nahanungud sa paglikaw sang pagbakal sang literal nga tinapay. Kaangay sa naandan kon sayop ang paghangup sang mga gintoton-an, ginatudloan sila ni Jesus. Ang Ginoo nagapamangkot sing sunodsunod nga mga pamangkot, ang una nga pipila pamangkutanon nga wala nagapaabut sang sabat, nga nagapabutyag sang Iya pagkadismaya nga wala nila mahangpan ang Iya misyon. Ang Iya mga pulong nagapahanumdum kon ano ang Iya ginpamulong sa Marcos 4:10-12, nahanungud sa mga tagagowa nga wala nakahangup. Ang Iya matigdas nga mga pulong gintuyo agud mapukaw ang mga gintoton-an halin sa ila espirtuhanon nga pagpalangluya kag kalapyo.

Sa Marcos 8:19, 20, namangkot Sia sang simple nga mga palamangkutanon nahanungud sa kadamuon sang basket sang tinipik nga ila natipon pagkatapos Niya mapakaon ang 5,000 (Mar. 6:30-44) kag subong man ang 4,000 (Mar. 8:1-10), nga gintuyo agud malaragway nga dapat nahangpan na nila subong nga ang limitasyon sang kagamitan indi balabag para sa Mesias sang Ginoo. Ang Iya katapusan nga pamangkot sa Marcos 8:21 retorikal na naman: “Wala pa bala kamo nakahangup?” Kay man, talupangda ang tanan nga ila na nakita kag naeksperiensyahan upud kay Jesus.

`Paano naton maton-an nga ibilin nga bukas ang aton mga tagiposoon kag panghunahuna sa realidad sang Dios kag sa Iya gugma? Magpamalandong sa tanan nga ebidensya nga nahatag sa aton sang Dios kag bangud sang Iya gugma. Sa pihak sini, ngaa nga may mga tinion nga daw tama lang kahapos ang pagpangduhaduha?`