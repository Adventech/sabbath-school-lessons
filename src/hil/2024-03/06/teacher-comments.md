---
title:  Komento ng Guro
date:   09/08/2024
---

### Bahin I: Kabilugan nga Panan-aw

Sadsaran nga mga Teksto: Marcos 7:6-8, Marcos 7:33-37

Sentro Sang Pagtoon: Marcos 7.

**Panugod**: Sa tion sang Iya pagministerio, ginbayaw ni Jesus ang Kasulatan bilang pagpahayag halin sa Dios, kag masami nga nagakutlo sang pulong halin sa Daan nga Katipan. Bisan pa nga ang mga manunudlo sang Israel nakahibalo sing sibo bahin sa mga Kasulatan sa Hebreo, ang tawohanon nga tradisyon nangin mas nagapangibabaw sang sa pagtudlo sang Biblia para sa kalabanan sa ila. Sa paghunahuna sang sini nga konteksto, ang aton pagtoon magarepaso sang pinili nga mga paghinun-anon sa tunga ni Jesus kag sang mga Fariseo.

**Mga Tema Sang Leksyon**: Ang pagtoon sa sini nga semana ginalakipan sang tatlo ka elemento, nga nalaragway sa Marcos 7:6-8. (Ang ikatatlo nga elemento nagatandug sa topiko sang Pagpanuga, nga napahayag sa pagsaysay sang pag-ayo sa bungul nga tawo). Ang ining tatlo ka elemento amo ang masunod:

1. Ang una nga elemento nagausisa sa konteksto sang Daan nga Katipan para sa Marcos 7:6-8 kag nagatan-aw sa reperensia sa Isaias 29:13, nga ginkutlo sa Marcos.

2. Ang ikaduha nga elemento nagatalupangud sa mga tradisyon. Sa kapawa sang Marcos 7:6-8, aton ipaanggid kag ipatuhay ang tradisyon sang mga katigulangan sa mga pagtudlo sang Dios sa Balaan nga Kasulatan.

3. Kaangay sang una nga naton-an, ang ikatatlo nga elemento nagapatuhoy sa kasaysayan sang pag-ayo sa bungul nga tawo. Pagatalupangdon naton ang mga pamaagi sa diin ang pipila ka elemento sa tema sang Pagpanuga nagapatuhoy sing bug-os sa sining partikular nga pag-ayo.

### Bahin II: Komentaryo

**Ang Konteksto sa Daan nga Katipan Sang Isaias 7:6-8**

Ang katawohan sang Dios sa ikapito nga siglo B.C. nakaatubang sang isa ka kritikal nga tion sa ila relihiyoso nga eksperiensya. Ang ini nga eksperiensya nalaragway sing maathag sa Isaias 1:4: “Ginbayaan nila ang Ginoo, gintamay nila ang Balaan sang Israel, nagpalayo sila kag nag-isul.” Gani ang Ginoo namangkot sa ila, “Ano bala sa akon ang kadam-an sang inyo mga halad?’ ” (Isaias 1:11). Wala sing pulus ang pagpalapit, kag “pagsimba,” sa Dios nga nagahimo sini bangud lamang sa pormalidad. Gani, ang Ginoo nagapamulong pinaagi sa Iya manalagna pakadto sa Iya katawohan, kag ang manalagna nagasulat sang mga pulong sa sini nga mga bersikulo sang binalaybay:

> <p></p>
> Dili na kamo magdala sing walay pulus nga mga halad;
> <p></p>
> ang incienso kangil-aran sa akon. Ang lati kag ang inugpahuway
> <p></p>
> kag ang pagtawag sang mga pagtilipon—indi ako makabatas
> <p></p>
> sang kalautan kag sang maligdong nga pagtilipon.—Isa. 1:13

Ang ini bala nga mga bersikulo nagasiling nga ang Ginoo nagapamatok sa sistema sang paghalad, nga ginpatuman sa komunidad sang Israel paagi kay Moises? Indi gid amo sina. Ang ginapamatukan sang Ginoo amo ang pakitakita nga relihiyon, sa gowa lamang kag wala sang matuud nga kahadluk sa Ginoo (ipaanggid sa Isa. 1:16, 17). Ang relihiyoso nga konteksto sang Isaias 29:13, nga ginapatuhuyan ni Marcos sa kapitulo 7, may kahagnuk nga kaanggid. Ang maid-id nga pagtoon sang Isaias 29:13 nagapahayag sang isa ka makagalanyat nga pagbaliskad sang pareho nga mga pulong. Yara sa idalum ang pagbadbad sang manunulat:

A. Ang katawohan nagapalapit sa ila mga baba kag mga bibig
	B. Sa pagpasidungug sa Akon
		C. Apang ang ila tagiposoon malayo sa akon
	B1. Ang pagtahud nila sa Akon
A1. Kaangay sang mga kasogoan nga ginsulit paagi sa pagsaulo.

Ano ang problema sang mga sumilimba nga mga Israelinhon, nga napahayag sang sini nga bersikulo? Ang ila problema indi ang ila mga pinulongan sa pagsimba; sa baylo, ang ila mga pinulongan nagnubo ang bili bangud sang hapaw lamang nga pagsulitsulit. Ano ang rason sang ila kondisyon? Ang ila mga tagiposoon (ang ila mga panghunahuna) malayo sa matuud nga debosyon sa Ginoo. Gani, walay pulus ang ila mga pinulongan.

Ayhan mapuslanon diri ang pagkutlo sang mga pulong ni J. Alec Motyer. Nagasiling sia, “Sang ang Labing Mataas nagarepaso sang ila pagsimba, ang makita lamang Niya amo ang pagpauyon sa mga pagsulundan sang tawo. Indi nga ang Ginoo nagapakanubo sa paggamit sang mga pinulongan; kondi nga ang pinulongan nga indi halin sa tagiposoon wala sing pulus; kag ang pagsimba indi matuud nga pagsimba (Mar. 7:6-8) magluwas lang kon ini nabase kag nasabat sa kon ano ang ginapahayag sang Dios.”—Motyer, _Isaiah: An Introduction and Commentary_, tom. 20 sang Tyndale Old Testament Commentaries (Downers Grove, IL: InterVarsity Press, 1999), pp. 215, 216.

Sa kabug-osan, ang katawohan sang Israel, nga katawohan mismo sang Dios, nagkabuhi sang isa ka baliskad nga pagkarelihiyoso. Nagbantay sila sang ritwalistiko kag liturhiko nga pormalidad, apang wala sila nagkabuhi sono sa mga prinsipyo sang Kasulatan nga gintudlo sa ila kag ginsulitsulit sa ila. Ang pagsimba, upud ang tanan nga mga elemento sini, mangin walay pulus kon wala sang pagtuman. Ang Dios wala nagapamatok sa nagakaigo nga selebrasyon sang simbahan; ang Iya kaakig nag-abut bilang resulta sang sobra nga pagpakitakita sang pormalidad sa ila pagsimba. (Tan-awa ang TeÓfilo Correa, “El Contexto Veterotestamentario de Marcos 7:6-7,” sa _Marcos: El Evangelista del “Tiempo Cumplido.” Leyendo el evangelio de Marcos: su mensaje en el pasado y en la actualidad_. Ed. Merling Alomía, Joel Leiva, kag Juan Millanao [Lima: Ediciones Theologika, 2003], p. 129.)

**Mga Tradisyon sa Kapawa Sang Marcos 7:6-8**

Sa iya pagpatuhoy kay Isaias, si Marcos nagasunod sa teksto sang Septuagint, isa ka Griego nga pagbadbad sang Hebreo nga Biblia (Daan nga Katipan). Tungud nga ang mga manugpalamati ni Marcos ginalakipan sang mga Gentil, ang Griego nga bersyon mangin mas pamilyar sa ila. Sa paggamit sang Septuagint, si Marcos nagapatuhoy sa topiko nahanungud sa walay pulus nga pagsimba, nga may pagpatalupangud sa ideya bahin sa mga pagsulundan sang mga tawo. Ang Marcos 7:6, 7 ginabadbad sa kaangay sini: “Ining katawohan nagatahud sa akon sa ila mga bibig, apang ang tagiposoon nila malayo sa akon; walay pulus ang pagsimba nila sa akon, nga nagatudlo subong nga mga pagtolon-an sang mga sogo sang mga tawo.”

Ang mga bersikulo mismo nagahatag sang konteksto para sa kasaysayan sang Marcos 7. Ang ini nga pagsaysay nagapatalupangud sa pagpakigsuay sa tunga sang mga Fariseo kag mga escriba: ang topiko nga ginabaisan amo ang bahin sa paghugas sang kamut. Si Marcos mismo nagahatag sa Marcos 7:3, 4 sang detalye bahin sini. “Kay ang mga Fariseo, kag ang tanan nga Judio, indi magkaon kon indi nila mahinawan sing maayo ang ila mga kamut, sa pagbantay sang pinalatonlaton nga sugid sang mga tigulang” (Mar. 7:3). Mahimo nga ang mga pagtudlo bahin sa paghugas sang kamut nga para sa sacerdote nga nagaalagad sa santuario ginpatuman sang mga katigulangan sa tanan nga katawohan. Gani, ang katawohan gin-obligar nga magsunod sa sina nga tradisyon. Si C.S. Mann nagamitlang sini: “Ang ginahambalan diri indi ang Kasogoan ni Moises, kondi ang nahambal ukon nasulat nga tradisyon nga nabaton halin sa katigulangan kag ginpasidunggan tungud sang pagkadumaan sini.”—Mann, “Mark, A New Translation With Introduction and Commentary,” The Anchor Bible, (New York/London: Doubleday, 1986), tom. 27, p. 312.

Ginakondenar ni Jesus ang ini nga pagpatuman sang mga sacerdote sa katawohan. Bangud sina, ginatawag Niya nga mga salimpapaw ang mga Fariseo kag mga escriba (Mar. 7:6). Apang, sa iya panaysayon, si Marcos nagahimo sang sobra pa sa isa ka simple nga pagsikway sang tawohanon nga tradisyon: si Jesus nagasabdong sa mga manunudlo sang Israel nga may pagpahayag nga ang ila mga tradisyon nagdala sang isa ka landong sa Nasulat nga Pulong sang Dios. Ginasabdong ni Jesus ang relihiyoso nga mga manunudlo bangud nga, kaangay sang ginpamulong ni Jesus sa ila, “Ginabayaan ninyo ang sogo sang Dios, kag ginabantayan ang mga pinalatonlaton nga sugid sang mga tawo” (Mar. 7:8). Niyan si Jesus nagasabdong sa ila sing dugang pa gid: “Ginasikway ninyo sing bug-os gid ang sogo sang Dios, agud nga mabantayan ninyo ang inyo pinalatonlaton nga sugid” (Mar. 7:9). Sa Marcos 7:13, ginakasubo ni Jesus ang ining sayop nga hinimoan nga isa ka direkta nga insulto sa buluhaton sang mga manunudlo sang Israel. Gani, si Jesus nagpahayag sa ila sini: “Nagapakawalay pulus sang pulong sang Dios tungud sang inyo pinalatonlaton nga sugid nga nahatag ninyo.”

Sa kabug-osan, sa henerasyon ni Isaias, sa ikapito nga siglo B.C., kag sa henerasyon ni Marcos, sa una nga siglo A.D., ang pagsimba sang katawohan sang Dios wala sing pulus tungud sang ila sayop nga pagpahangup kag pagkasalimpapaw nga kinaiya sang ila mga tagiposoon. Sa iban nga bahin, ang mga Fariseo kag mga escriba amo ang responsable para sa sini nga kondisyon bangud, bilang mga lider, gin-gamit nila ang ila inpluwensia sa katawohan agud masakdag ang tawohanon nga mga tradisyon labaw sang sa langitnon nga pagpahayag kag mabayaw ang tawohanon nga mga pagsulundan labaw sang sa kasogoan sang Dios. Sing maathag, ginaagda ni Jesus diri ang Iya katawohan nga magpanumbalik sa Kasulatan kag sa dalanon sang hustisya kag kalooy sini. Si Cristo nagabantala man sang espiritwalidad nga nagalabaw sang sa pakitakita lamang kag pormal apang hapaw nga pagkarelihiyoso. Sa baylo, si Cristo nagatudlo sang espirituhanon nga eksperiensya nga naangot sa malig-on nga desisyon sang pag-alagad sa Dios nga may sinsero nga tagiposoon nga nabase sa kapawa sang kon ano ang napahayag sang Dios.

**Ang Pag-ayo sa Isa ka Bungul nga Tawo**

Ang mga manunulat sang Biblia masami nga nagapatuhoy sa iban nga bahin sang Kasulatan sa paghimo sang ila mga sinulatan. Ining pagpatuhoy ayhan magalakip sang maathag nga mga pagkutlo sang pinulongan, subong sang ginhimo sa Marcos 1:2, 3, sa diin si Marcos nagakutlo sang Isaias 40:3, ukon sa bahin sang Marcos 7:6, 7, sa diin ginakutlo niya ang Isaias 29:13. Maathag nga si Marcos may pinasahi nga interes sa mga sinulatan ni Isaias. Bilang dugang sa paggamit sang direkta nga pagkutlo sang dinalan, ang mga manunulat sang Biblia nagapatalupangud man sa iban pa nga mga sinulatan (nga wala nagakutlo). Sa iban nga bahin, posible para sa manugbasa nga makahimo sang konklusion sa pipila ka inpluwensia halin sa nauna nga mga basihanan. Gani, makasiling kita nga may yara sang isa ka pagpatuhoy sa tema sang Pagpanuga nga makita sa panaysayon bahin sa pag-ayo sang bungul nga tawo sa Marcos 7:31-37.

Agud mausisa pa gid sing dugang ang ini nga ideya, talupangdon naton ang Genesis 2:7, nga nagasiling, “Niyan ang Ginoong Dios naghimo sang tawo halin sa yab-ok sang duta, kag naghuyup sa iya ilong sang ginhawa sang kabuhi; kag ang tawo nanginbuhi nga kalag” (ipaanggid sa Isa. 43:7).

Ang Genesis nagalaragway sa pagtuga sang una nga tawo sa aton planeta. Ang pulong nga naghimo halin sa Hebreo nga pulong ysr, nga nagakahulugan man bilang “bayhon, tuga, dihon” (tan-awa ang David Clines, The Dictionary of Classical Hebrew [Sheffield: Sheffield Academic Press, 1998], tom. IV, p. 269). Ang manunulat sang Genesis nagagamit sang sini nga pulong agud malaragway ang buluhaton sang isa ka Manunuga nga nagaporma, ukon sang isa ka Maninihon nga nagadihon, sang Iya tinuga. Ang makatalandug nga dagway sang Isa nga nagabutang sang Iya kamut sa yab-ok agud madihon halin sa sini ang una nga tawo indi mapanginwala sa Genesis. Dugang pa, ang masunod nga mga tinaga sa Genesis 2:7 nagalaragway sang bahin sa proseso nga nagadolot sa walay kabuhi nga butang nga makaangkon sang kabuhi. Ang Ginoo nagahatag sang ginhawa sang kabuhi sa yab-ok. Kon sayoron, “ginhuypan Niya sang ginhawa sang kabuhi ang iya ilong.”

Subong man, sa Marcos 7 may pagpatuhoy kita sa paghimo kay Adam. Sa bahin sang bungul nga tawo, nga nabudlayan sa paghambal (Mar. 7:23), nagapatunga si Jesus paagi sa paggamit sang Iya mismo nga mga kamut kag baba bilang galamiton sa pag-ayo. Sa sini nga paagi, si Jesus nagatinguha sa “pagdihon liwat,” sang Iya tinuga, nga Iya nahimo paagi sa pagsulud sang Iya tudlo sa dulunggan sang tawo. Niyan, Iya ginduplaan kag gintandug ang dila sang tawo sang Iya dupla, kag sa mando sang Iya pulong, natuga liwat ang tawo. Sa gilayon, ang tawo nangin bag-o nga persona. “Kag nag-anting ang iya mga idulungug, ang gawid sang iya dila nagtugak, kag nakahambal sia sing maathag” (Mar. 7:35).

Apang ang mga paglaragway sa ibabaw indi nga amo lang gid ang rason ngaa makahimo kita sang kaangtanan sa tunga sang binuhatan ni Jesus sa pag-ayo sang bungul nga tawo kag sa tema sang Pagpanuga. Ang dugang nga nagasakdag nga pamatuud halin sa Marcos 7:37. Ang katawohan natingala sa kay Jesus tungud “Nahimo niya sing maayo ang tanan nga butang; ginahimo niya nga makabati ang bungul kag makahambal ang apa.” Sa sining isa ka bersikulo, si Marcos kaduha maggamit sang Griego nga berbo (verb) poieo, nga sarang mabadbad bilang “pagtuga, paghimo.” Sing makawiwili, pareho man ini nga berbo (verb sa ginagamit sang Septuagint agud mapahayag ang Hebreo nga berbo (verb) bara, ukon “sa pagtuga,” halin sa Genesis 1.

Gani, ang Manunuga sang uniberso nagkari sa duta sa pagpasag-uli sang Iya tinuga, nga gin-guba ni Satanas. Sono sa kay Marcos, si Jesus nagkari sa pagsugod sang Iya buluhaton sa pagtuga liwat sa paghimo sang “tanan nga butang nga mangin maayo.” Sa wala sing duhaduha, ang ini nga buluhaton amo ang katumanan sang tagna bahin sa Mesias, halin naman liwat sa Isaias.

> <p></p>
> “Isiling sa mga mahadlukon sing tagiposoon,
> <p></p>
> ‘Magpakabakud, dili mahadluk!
> <p></p>
> Yari karon, ang inyo Dios magakari nga may pagtimalus,
> <p></p>
> nga may balus sang Dios.
> <p></p>
> Sia magakari kag magaluwas sa inyo.’
> <p></p>
> Niyan ang mga mata sang mga bulag pamuklaton,
> <p></p>
> kag ang mga idulungug sang mga bungul mabuksan;
> <p></p>
> niyan ang piang magalumpat subong sang usa,
> <p></p>
> kag ang dila sang apa magaamba” (Isa. 35:4-6).

### Bahin III: Aplikasyon sa Kabuhi

Ngaa ginhambalan ni Jesus ang pipila ka tawo nga Iya gin-ayo nga indi magsugid sa bisan kay sin-o nahanungud sang Iya buluhaton ukon sang Iya pagpang-ayo? “Kag nagtugon sia sa ila nga indi sila magpanugid bisan kay sin-ong tawo; apang sa labi nga pagtugon niya sa ila, nagadugang tapat ang pagbantala nila sini” (Mar. 7:36). Ipaanggid ang Marcos 7:36 sa Marcos 8:30, Marcos 5:43, kag Marcos 1:44, 45. Ano sa banta mo ang rason ngaa ginhimo sang katawohan ang kabaliskaran sang ginhambal ni Jesus sa ila?

Bahin sa tawohanon nga tradisyon, makahunahuna ka bala sang bisan ano nga “tradisyon” sa imo komunidad nga nagabulos sa kon ano ang ginapatuman sang Balaan nga Kasulatan? Ang Balaan nga Kasulatan amo pa bala gihapon ang aton giya samtang ginatuytuyan naton ang aton komunidad sa pagtoo sa sini nga tion? Ano ang buut silingon sang teksto nga nagasiling “ang tagiposoon nila malayo sa akon” (Mar. 7:6)?

` `