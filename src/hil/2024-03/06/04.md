---
title:  Mumho Para sa mga Ido
date:   06/08/2024
---

`Basaha ang Marcos 7:24-30. Ano ang importante nga mga leksyon ang makita sa sini nga istorya?`

Kaangay sa mabudlay nga teksto nga naton-an sang nagligad nga adlaw, ang istorya sa sini nga teksto nagabayaw man sang makatulublag nga mga palamangkutanon. Ngaa tama kasakit ang sabat ni Jesus sa sini nga babayi, sa tama kadamu nga puwede mahambal, gintawag gid sia nga kaangay sa ido?

Wala Niya napaathag sing hayag ang rason, apang duha ka kinaiya sa Iya sabat sa sini nga babayi ang nagatugda kon ano ang Iya ginatudlo. Sa Marcos 7:27, nagpamulong Sia nga ang mga kaanakan pakaonon anay “una.” Kon may “una,” nagapahibalo ini nga may “ikaduha.” Ang isa pa ka kinaiya amo nga si Jesus naggamit sang isa ka magamay nga sahi sang pulong nga ido, indi man buut silingon nga mga totoy, kondi sa baylo sina, ido nga ginapasulud sa balay nga lain sang sa mga ido nga yara lang sa kalsada. Ang babayi nakakuha sang sining duha ka tanda sa iya sabat sa kay Jesus, nga nakabulig paathag sang Iya sabat.

Ang sabat sang babayi direkta kag tama kaathag. Nagsiling sia: “Hoo, Ginoo; bisan pa ang mga ido sa idalum sang latok nagakaon sang mga usik (mumho) sang kabataan” (Marcos 7:28).

Paano ang ini nga babayi nakapaminsar sang sini nga sabat sa kay Jesus? Sing pat-ud, ang gugma sa iya anak nga babayi amo ang nagbuyok sa iya. Apang ginpadasig man Niya sia. Nagsiling Sia “una,” nga nagapahangup nga may “ikaduha.” Dugang pa, Sia nagpahangup nga sia isa ka ido sa idalum sang lamesa. Kaangay nga ang ido yara sa idalum sang lamesa sa balay, gani yara man sia sa tiilan ni Jesus nga nagapangabay para sa iya anak nga babayi. Gani, gin-angkon niya ang kinamatarung sang isa ka ido sa mumho nga nagakahulog sa salog.

Ang sabat sang babayi nagapahayag sang iya pagtoo. Ang pagtawag nga isa ka “mumho” ang gamhanan nga pag-ayo sang iya anak nga babayi halin sa malayo nagapakita nga ang gahum ni Jesus tama kadaku (kon ang kaangay sina nga milagro isa lang ka mumho, ano pa gid ayhan ang isa ka bilog nga tinapay?) kag nga ang pagsabat sang iya pangabay isa ka gamay lamang nga butang para sa Iya. Natandug si Jesus kag ginsabat ang iya pangabay.

“Paagi sa Iya pagpakig-angot sa iya, ginpakita Niya nga ang babayi nga ginakabig bilang sinikway halin sa Israel indi na isa ka dumuloong, kondi isa ka anak sa panimalay sang Dios. Bilang isa ka anak, pribiliheyo niya nga makapakigbahin sa mga dolot sang Amay.”—Ellen G. White, _The Desire of Ages_, p. 401.

`Ngaa nga ang diskriminasyon batok sa iban nga mga rasa kag nasyonalidad nagakontra sa pagtudlo ni Jesus? Paano kita makalikaw sa sining indi maayo nga kinaiya?`