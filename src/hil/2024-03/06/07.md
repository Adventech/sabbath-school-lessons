---
title:  Dugang nga Pagtoon
date:   09/08/2024
---

Basaha ang sinulatan ni Ellen G. White, “Tradition,” “Barriers Broken Down,” kag “The True Sign,” sa _The Desire of Ages_, pp. 395-409.

Lakip sa mga sumulunod sang aton Ginoo sa subong nga panahon, kaangay man sang una, tama gid kalapnag ang ining malimbungon kag madayaon nga sala! Daw ano kasunson nga ang aton pag-alagad kay Cristo, ang aton pagpakighalobilo sa isa kag isa, maguba bangud sang sekreto nga handum agud mabayaw ang kaugalingon! Daw ano kahanda ang paghunahuna sa pagtib-ong sang kaugalingon, kag handum para sa pagdayaw sang tawo! Isa ini ka paghigugma sa kaugalingon, ang handum para sa isa ka mahapos nga dalanon sang sa natangdo sang Dios nga nagadul-ong sa pagtal-us sang tawohanon nga mga teoriya kag mga tradisyon para sa langitnon nga mga pagsulundan. Sa Iya kaugalingon nga mga gintoton-an, napahayag ang mga pulong sang pagpaandam ni Cristo, ‘Magbantay kag mag-andam sa tapay sang mga Fariseo.’

“Ang relihiyon ni Cristo sinsero mismo. Ang kakugi para sa himaya sang Dios amo ang motibo nga napatubo sang Balaan nga Espiritu; kag ang epektibo lamang nga pagpanghikot sang Espiritu ang sarang makatanum sang sini nga motibo. Ang gahum lamang sang Dios ang sarang makakuha sang pagkamaiyaiyahon kag pagkasalimpapaw. Ang pagbag-o tanda sang Iya pagpanghikot. Kon ang pagtoo nga aton ginbaton magalaglag sang pagkamaiyaiyahon kag pagpakunokuno, kon ini nagatuytuy sa aton nga pangitaon ang himaya sang Dios kag indi ang aton kaugalingon, mahibaloan gid naton nga amo ini ang nagakaigo nga pagsulundan. ‘Amay, himayaa ang imo ngalan’ (Juan 12:28), amo ang sadsaran sang kabuhi ni Cristo, kag kon magasunod kita sa Iya, mangin amo man ini ang sadsaran sang aton kabuhi. Nagamando Sia sa aton nga “lakat, kaangay nga Sia naglakat;’ kag “niyan makahibalo kita nga nakakilala kita sa Iya, kon ginabantayan naton ang Iya mga sogo.’ 1 Juan 2:6, 3.”—Ellen G. White, _The Desire of Ages_, p. 409.

**Mga Palamangkutanon nga Pagadiskusyunan**:

`Ano ang Cristohanon nga mga hilikuton ang imo nakita nga makabulig sa paghuput sang matinlo ang tagiposoon?`

`Sin-o ang “indi matinlo” nga katawohan sa imo komunidad? Ano ang imo sarang mahimo agud makabulig nga mabuyok sila palapit sa maayong balita?`

`Bilang isa ka klase, magpamalandong kon ano ang inyo mahimo agud mapasanyog ang pagpakigbahin sang maayong balita sa inyo mga kaingud sa simple nga mga paagi.`

`Basaha ang Marcos 8:1-10, ang pagpakaon sang 4,000. Ano nga kinalain ang mahimo para sa interpretasyon sang sini nga teksto nga ang kadam-an ayhan mga Gentil? Ngaa nga indi ini makahimo sang bisan ano nga kinalain?`

`Paano naton mapangapinan sing mainalamon ang aton kaugalingon halin sa duna nga handum nga yara sa aton tanan, bilang mga katawohan nga nahulog sa sala, nga amo ang pagbayaw sang aton kaugalingon?`