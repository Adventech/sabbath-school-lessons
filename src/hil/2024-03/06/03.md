---
title:  Matinlo nga mga Kamut Ukon Matinlo nga Tagiposoon
date:   05/08/2024
---

`Basaha ang Marcos 7:14-19. Ano ang buut silingon ni Jesus sa paktakon sa Marcos 7:15?`

Ang mga pulong ni Jesus sa sini nga teksto nangin makalilibog para sa kadam-an samtang nagapamalandong sila sa relasyon sini sa mga pagtudlo sang Levitico 11 bahin sa matinlo kag indi matinlo nga kalan-on. Ginadula na bala ni Jesus ang kaangay sina nga mga kinatuhayan? Nakasayop bala ang mga Adventista del Septimo Dia sa pagtudlo nga ang mga miyembro sang iglesia nga nagakaon sang karne magakaon lamang halin sa listahan sang matinlo nga mga kasapatan?

Una, mangin indi kinaandan para kay Jesus nga sa hinali lang Iya sikwayon ang mga pagtudlo ni Moises sa Marcos 7:14-19 nga bag-o lang Niya gindepensahan si Moises batok sa tradisyon sa Marcos 7:6-13. Ikaduha, ang pinakatradisyon nga ginatudlo sang mga Fariseo wala sang basihan halin sa mga pagtudlo sa Daan nga Katipan; ang kasogoan naman bahin sa pagkaon may yara. Ikatatlo, ang buut silingon sang Marcos 7:19 sang nagasiling ini nga si Jesus nagapatinlo sang tanan nga pagkaon indi nga ang kasogoan bahin sa pagkaon gindula na, kondi sa baylo sina, ang tradisyon nga madagtaan kon magtandug nga ginhimo sang mga Fariseo indi sono sa kasogoan. Ang ehemplo sina amo ang ila sayop nga panghunahuna nga kon madagtaan ka tungud nakatandug ka ukon nakasumalang sa mga Gentil, niyan madagtaan ka man paagi sa pagtandug sang pagkaon nga ila natandug.

`Basaha ang Marcos 7:20-23. Ano ang ginhambal ni Jesus nga nagadolot sang dagta sa isa ka tawo?`

Sa Marcos 7:19 si Jesus nagasiling nga ang pagkaon wala nagasulud sa tagiposoon kondi sa tiyan kag niyan ginapagowa paagi sa tinai. Apang sa Marcos 7:21-23, nagasiling Sia nga ang malaut nagahalin sa sulud sang tagiposoon, sa sentro kon sin-o ang isa ka tawo. Ginpresentar Niya ang isa ka listahan sang mga kalainan nga nagasugod halin sa malaut nga mga panghunahuna apang nagatapos sa malaut nga mga hinimoan.

Sang ang reperensia sa ikalima nga sogo sa Marcos 7:10 nalakip sa listahan sang mga kalainan, ang tagsa ka sogo sa ikaduha nga tapitapi sang Kasogoan yara didto. Dugang pa, si Jesus nagapatuhoy sa walay pulus nga pagsimba, sa Marcos 7:7, ang paglapas sa kon ano ang yara sa kasingkasing sang una nga apat nga mga mando sang kasogoan. Gani, si Jesus nagatindug bilang manugdepensa sang Kasogoan sang Dios sa kabug-osan sang sini nga dinalan.

`Ayhan may husto ka nga teolohiya, apang sin-o gid ang nagaangkon sang imo tagiposoon?`