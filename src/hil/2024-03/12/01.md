---
title:  Gin-usisa kag Ginlansang
date:   14/09/2024
---

### Basaha Para sa Pagtoon Sini nga Semana
Mar. 15, Luc. 13:1, Sal. 22:18, Juan 20:24-29, Juan 1:1-3, Dan. 9:24-27.

> <p>Salaulohon nga Teksto</p>
> “Kag sa ikasiam nga takna si Jesus nagsinggit sa mabaskug nga tingug, ‘Eloi, Eloi, lama sabactani?’ kon sayoron, ‘Dios ko, Dios ko, ngaa bala ginpatumbayaan mo ako?’ ” (Marcos 15:34).

Ang Marcos 15 amo ang tagiposoon sang Pag-antus nga Panaysayon. Ini nagapresentar sang pag-usisa ni Jesus, sang Iya pagtagudili, ang pagyaguta sang mga soldado, sang Iya paglansang, kag niyan sang Iya kamatayon kag paglubong. Ang mga hitabo sa sini nga kapitulo ginpresentar sa tuhay gid kag maathag nga detalye, bangud ang manunulat nagapahanugot nga ang mga pamatuud magahambal para sa ila mga kaugalingon.

Sa bug-os nga kapitulo, ang kabaliskaran (irony) may daku nga importansya. Bangud sini, makabulig sang daku nga may maathag kita nga kahulugan kon ano ang kabaliskaran.

Ang kabaliskaran may tatlo ka element: (1) Duha ka lebel sang kahulugan, (2) ang duha ka lebel nagasumpakilay ukon nagakatuhay sa isa kag isa, kag (3) ang tawo wala nakakita sang kabaliskaran kag wala nakakilala kon ano ang nagakatabo kag wala makahibalo nga sia amo ang magaantus sang mga resulta.

Sini nga semana, halin sa pamangkot ni Pilato, “Ikaw bala ang hari sang mga Judio?” pakadto sa nagayaguta nga mga soldado pakadto sa pat-in sa ibabaw sang krus pakadto sa mga pagyaguta sang relihiyoso nga mga pangulo, “Ang iban ginluwas niya; ang Iya kaugalingon indi niya maluwas” pakadto sa wala ginapaabut nga pagpakita ni Jose nga taga-Arimatea, ang kapitulo napun-an sang masakit nga mga kabaliskaran nga walay sapayan nagpahayag sang gamhanan nga mga kamatooran sa kamatayon ni Jesus kag kon ano ang kahulugan sini.

_*Ton-i ang leksyon sang sini nga semana sa pag-aman sa Adlaw nga Inugpahuway, Septyembre 21._