---
title:  Komento ng Guro
date:   20/09/2024
---

### Bahin I: Kabilugan nga Panan-aw

Sadsaran nga Teksto: Marcos 15:26, 32, 43

Sentro Sang Pagtoon: Marcos 15

**Panugod**: Ang Marcos 15 nagapresentar sang tatlo ka importante nga talan-awon nga naangot sa pag-usisa, paglansang, kag pagbanhaw ni Jesus. Ining mga hitabo nagahatag sa aton sang paghangup sa kinaiya sang ginharian sang Dios. Una, si Marcos nagausisa sang katungdanan sang Sanhedrin sa pagtagudili kay Jesus. Sa sini nga hitabo, ang mga sacerdote kag ang iban nga mga pangulo sang Judio ginapresentar bilang manugpalamatok. (Kon ano ang ginalaragway sang Biblia bilang konseho ginaangot sa Sanhedrin sang mga manugsaysay sang maragtas sa panahon ni Jesus.) Ang madason, si Marcos naghatag sang daku nga lugar sa iya sugilanon sa paglaragway sang katungdanan ni Poncio Pilato sa pagtagudili kag pag-usisa kay Jesus. Sa katapusan, si Marcos nagasugid sang binuhatan ni Jose nga taga-Arimatea, nga nagpahamtang kay Jesus sa lulubngan nga para kuntani sa iya kaugalingon.

**Mga Tema Sang Leksyon**: Ang pagtoon sini nga semana natunga sa tatlo ka bahin:

1. Ang Sanhedrin kag ang Pagtagudili kay Jesus. Sa sini nga bahin, kita magausisa sang pamatasan sang konseho kag sang pinakamataas nga sacerdote sa kay Jesus sa wala pa ang Iya paglansang.
2. Ang Pagbaton Sang Romanhon nga pagbulut-an sa pagtagudili kay Jesus. Sa sini nga bahin, aton hibaloon ang katungdanan ni Poncio Pilato sa pag-usisa kay Jesus.
3. Si Jose nga taga-Arimatea kag ang Ginharian Sang Dios. Si Marcos sing kadali naghatag importansia sa mga binuhatan ni Jose nga taga-Arimatea pagkatapos sang kamatayon ni Jesus.

### Bahin II: Komentaryo

**Gintagudilian Sang Sanhedrin kag Sang mga Sacerdote**

Ang Marcos 14 nagalaragway sang aktibo nga katungdanan nga ginhimo sang mga sacerdote kag iban nga mga pangulo sang pungsud sa pagdakup kay Jesus (Mar. 14:1). Sang si Judas nagsugot sa buhat sang pagluib, “kag sila, sang ila nabatian ini, nagkalipay” (Mar. 14:11). Ang mga sacerdote, mga escriba, kag mga tigulang naghimbon sing tingub sa pagpahito sa pagpatay kay Jesus. Ang ila paghimbon maathag sang sila nagpadala sang kadam-an nga may mga espada kag mga lampus sa pagdakup kay Jesus (Mar. 14:43).

Si Jesus ginkuha kag ginpaatubang agud usisaon. Sa una, ang Iya pag-usisa natabo sa konseho. Marcos 14:53-55 nagalaragway sang talan-awon: “Kag gindala nila si Jesus sa pinakamataas nga sacerdote; kag nagtipon sa iya ang tanan nga puno nga mga sacerdote kag ang mga tigulang kag ang mga escriba. . . . Karon ang puno nga ma sacerdote kag ang bug-os nga corte nagpangita sing saksi batok kay Jesus sa pagpatay sa iya; apang wala sila makakita.” Daw subong bala nga ang pinakamataas nga sacerdote amo ang nagdala sang konseho, subong man sa mga pangabay para sa dugang nga mga pamangkot sa pag-usisa kay Jesus (Mar. 14:60, 61). Dugang pa, ang pinakamataas nga sacerdote ang nagpresentar sa mga katapo sang konseho sang argumento para sa pagtagudili kay Jesus. Si Marcos nagalaragway sang sini nga binuhatan sa masunod nga mga pulong: “Liwat ang pinakamataas nga sacerdote nagpamangkot sa iya, ‘Ikaw bala ang Cristo, ang Anak sang Dalayawon?’ Kag si Jesus nagsabat, ‘Amo ako; kag makita ninyo ang Anak sang tawo nga nagalingkod sa too sang Gahum, kag nagakari upud sang mga panganud sang langit.’ Kag ang pinakamataas nga sacerdote nagkusnit sang iya mga panapton, kag nagsiling, ‘Ano pa bala ang kinahanglan naton sang mga saksi? Nakabati kamo sang pasipala niya. Ano bala sa inyo?’ Kag tanan sila nagtagudili sa iya nga bagay patyon” (Mar. 14:61- 64, ang pagtumod gindugang). Niyan, sa sini nga konseho, kaupud ang katapo sang nagapanguna nga relihiyoso nga mga pangulo, nga si Jesus gintagudilian kag ginpamatbatan sang kamatayon.

Sang olihi, ang mga pangulo sang sini nga konseho nagtinguha sa pag-angkon sang legal nga pamatuud sang ginkasugtan na nga daan nga pamatbat. Sa sini nga katuyoan, sa isa pa ka pagtilipon, ang konseho daw determinado gid nga dal-on si Jesus kay Poncio Pilato bilang kabahin sang pamaagi sa pag-angkon sang pamatbat sa pagtagudili halin sa Romano nga pagbulut-an. Si Marcos nagapakilala sang kapitulo 15 pinaagi sa pagsiling, “Kag sa gilayon sa kaagahon ang puno nga mga sacerdote kaupud sang mga tigulang kag sang mga escriba, kag ang bug-os nga corte nagsinapul; kag gingapus nila si Jesus kag gindala sia kag gintugyan sia kay Pilato” (Mar. 15:1).

Ang Sanhedrin amo ang “pinakamataas nga konseho sa paghukom. . .sang Judaismo nga may 71 ka katapo, nga makita sa Jerusalem. Nagapangibabaw ini sa Pag-antus nga mga sugilanon sang mga Ebanghelyo bilang konseho nga nag-usisa kay Jesus, kag nagapakita liwat ini sa Binuhatan bilang hudisyal nga korte nga nag-usisa kag naghingabut sa nagatubo nga Cristohanon nga iglesia.”—Philip Wesley Comfort and Walter A. Elwell, eds., Tyndale Bible Dictionary (Carol Stream, IL: Tyndale House Publishers, 2001), p. 1165. Bisan pa ang rehiyon sang Judea napaidalum sa kagamhanan sang Romanhon nga pagbulut-an, para sa iban nga isyu ang rehiyon yara sa idalum sa kagamhanan sang konseho. “Ang mga tinulinan, kaangay ni Poncio Pilato ukon Felix, nagadepende sa mga korte ukon mga konseho sang Judio sa pagdumala sang madamu nga butang nga may kahilabtanan sa administrasyon.”—Green and McDonald, eds., The World of the New Testament: Cultural, Social, and Historical Contexts, p. 270. Subong sang ginsambit kaina, sa panahon sang una nga siglo A.D., ang konseho ginlakipan sang mga sacerdote, mga Fariseo, mga Saduceo, mga escriba, kag mga tigulang (Mar. 15:1; Bin. 23:1, 6). Ang katungdanan sang mga sacerdote, sing pinasahi ang Pinakamataas nga Sacerdote, amo ang nagadominar sa mga katilingban.

Ang pagpamatok sang mga sacerdote sa kay Jesus makita sa ila sabat sa ministerio ni Jesus, ilabi na gid sa Jerusalem. “Nahantupan niya [Pilato] nga bangod sa kahisa ang puno nga mga sacerdote nagtugyan sa iya” (Mar. 15:10). Ang ila kapintas kay Jesus tama kaathag nga, sa masunod nga bersikulo, si Marcos nagalaragway sang pamilit kay Pilato nga pamatbatan si Jesus sang kamatayon: “Apang ang puno nga mga sacerdote nagsugyot sang kadam-an nga sa baylo pagbuhian niya si Barrabas sa ila” (Mar. 15:11).

Sang si Jesus ginlansang na, ang mga sacerdote (kaupud sang mga escriba) “nagauligyat sa iya sa tunga nila kaupud sang mga escriba nga nagasiling, ‘Ang iban ginluwas niya; ang iya kaugalingon indi niya maluwas. Papanauga karon sa cruz ang Cristo, ang Hari sang Israel, agud nga makita naton kag magtoo’ ” (Mar. 15:31, 32). Daw ano ka makahalam-ut nga samtang si Jesus nagatagumatayon sa krus, ang mga sacerdote, sa ila indi mapunggan nga kalipay, nagpahayag nga ang Isa nga yara sa krus amo ang Cristo, ang Hari sang Israel! Bisan pa nga si Jesus gintumud bilang hari sa madamu nga beses sa sini nga kapitulo, si Pilato amo ang nagmitlang sini sang pinakamaathag. Apang bisan ang mga pangulo sang Israelinhon nga pungsud nagapahayag nga si Jesus amo ang Mesias kag Hari sang Israel, apang sa yaguta nga paagi. Wala nila nahibaloan nga, sa kamatayon ni Jesus, ang pagkakinahanglanon sang mga sakripisyo sa dutan-on nga santuario malapit na nga magataliwan. Ang Marcos 15:37 nagasiling, “Si Jesus nagsinggit sa daku nga tingug, kag nahunos ang iya ginhawa,” kag sa masunod nga bersikulo ang Ebanghelyo nagatalupangud nga “ang kumbong sang templo napihak, kutob sa ibabaw tubtub sa idalum” (Mar. 15:38).

Ang templo bukas na subong. Niyan, wala na sang kabilihanan sa pagpadayon sa paghalad sang sapat nga mga sakripisyo, kay ang Cordero sang Dios gin-ihaw na. Ang bisan sin-o nga magbaton sa sakripisyo ni Jesus sarang mangin katapo sang Iya ginharian. Ang mga dulunan sang ginharian ginpalapad kag ang pangagda sa pag-impon ginpalambot sa tanan nga kapungsuran.

**Ang Pagbaton Sang Roma Ginpasiguro sa Pag-usisa kay Jesus**

Ang siyudad sang Jerusalem, sa diin ang mga hitabo sang pag-usisa kag paglansang kay Jesus sa krus natabo, iya sang rehiyon sang Judea. Mga tinuig sadto, si Herod nga Daku nagdumala sang sini nga rehiyon, lakip ang rehiyon sang Galilea. Sia nagpatukud sang palasyo sa Jerusalem. Niyan, sa panahon ni Jesus, ang rehiyon sang Judea yara sa pagtatap kag pagdumala sang Romanhon nga Emperyo. Gani, ginkabig ini nga Romanhon nga probinsya, nga may gintangdo nga Romanhon nga gobernador. Sa sining partikular nga panag-on sa kabuhi ni Jesus, ang gintangdo nga Romanhon nga gobernador amo si Poncio Pilato.

Gani si Jesus gindala sang mga sacerdote sa atubangan ni Pilato agud mapaniguro ang opisyal nga pamatbat sang kamatayon. Ang Ebanghelyo ni Marcos nagapakita nga ang mga binuhatan ni Pilato sa olihi gindiktahan sa iya handum sa pagpauyon sa uhaw-sa-dugo nga kadam-an. Sa pag-usisa kay Jesus, si Pilato nagaduhaduha sa tunga sang mga pagpatalupangud sang iya konsiensya kag sang iya moral nga kahuyang. Sia nagapalibog sa pahilway kay Jesus, bisan wala sia sang rason nga tagudilian sia. Si Marcos nagalaragway sang kasakit sa bersikulo 12-15 sang ikanapulo’g lima ka kapitulo sang iya Ebanghelyo. Matapos nga ginpamangkot sing madalum si Jesus, si Pilato wala makakita sang bisan ano nga rason sa pagtagudili sa Iya. Sia dayon namangkot sa mga sacerdote, “Busa ano bala ang himoon ko sa ginatawag ninyo nga Hari sang mga Judio?” (Mar. 15:12). Niyan, sa Marcos 15:14, sang ang mga sacerdote nagasinggit, “Ilansang Sia!” Si Pilato nagsabat, “Ngaa, ano bala nga kalautan ang nahimo Niya?” (Mar. 15:14).

Sa makatilingala, si Pilato, indi ang Judionhon nga mga pangulo, ang nagmitlang sa madamu nga beses sa ginharian sang Dios sa iya pagkilala kay Jesus bilang Hari sang mga Judio. Si Jesus nagdala sang posibilidad sang ginharian sang Dios sa Iya pungsud, apang ang pangagda ginsikway sang mga pangulo sang Iya pungsud. Ang sekular nga gobernador nagkilala kay Jesus bilang Hari, kag si Jesus nagpahanugot nga pagatawagon sang kaangay sina. Sa panan-aw ni Pilato, si Jesus napatay bilang “Hari sang mga Judio.” Sono sa Ebanghelyo ni Juan, “Si Pilato nagsulat sing titulo man kag ginbutang ini sa cruz; may nasulat, ‘JESUS NGA NAZARETNON, ANG HARI SANG MGA JUDIO’ ” (Juan 19:19).

Aton pagaathagon nga si Pilato wala nagakilala sang espirituhanon nga talaksan sang ginharian sang Dios sa iya pagtangdo kay Jesus bilang Hari sang mga Judio. Si Pilato nagsiling kay Jesus, “Indi ka bala maghambal sa akon? Wala ka bala makahibalo nga ako may gahum sa pagbuhi sa imo, kag may gahum sa paglansang sa imo sa cruz?” (Juan 19:10). Si Jesus sa hinali nagpahamtang sang mga butang sa nagakaigo nga pangkalibutanon nga panan-aw para kay Pilato. “Si Jesus nagsabat sa iya, ‘Ikaw wala kuntani sing gahum sa akon kon wala mahatag ini sa imo gikan sa ibabaw’ ” (Juan 19:11). Buut silingon, si Jesus nagsiling kay Pilato, Indi lamang ako hari sang mga Judio, apang Ako labaw sa tanan nga gahum kag ginharian sa kalibutan, lakip ang imo. Ang kahulugan sining makapapukaw nga mga tinaga nagpaso sang hunahuna ni Pilato nga niyan “nagtinguha sa pagbuhi sa iya” (Juan 19:12). Apang, ang paghangup ni Pilato sang ginharian sang Dios nangin limitado tungud sa iya panan-aw nga wala na sing hari nga labaw pa kay Caesar (tan-awa ang Juan 19:12, 15), nga, sa pagkamatuud, titulo para sa Romanhon nga emperador.

Si Ellen G. White nagamitlang ngaa si Pilato nagpahanugut nga ilansang si Jesus sa krus. “Si Pilato nagpanugyan sa mga pamilit sang kadam-an. Sa baylo nga irisgo niya nga madula ang iya palangakoan, iya gintugyan si Jesus nga malansang sa krus. Apang sa likod sang iya mga pagpangaman, ang pinakadaku nga butang nga iya ginakahadlukan naglambot sa iya. Ang tanan niya nga dungug, ginhublas sa iya, ginpahalin sia sa iya mataas nga palangakuan, kag, gintublag sang paghinulsul kag napilasan nga bugal, sa wala madugay pagkatapos sang paglansang naghikug sia.”—_The Desire of Ages_, p. 738.

Si Jose kag ang Ginharian sang Dios

Samtang ang relihiyoso nga mga pangulo wala magkilala sang pagbulut-an ni Jesus ukon sang Iya ginharian, kag samtang ang panolok ni Pilato sa pagkaharianon ni Jesus limitado sa iya pagano nga pangkalibutan nga panan-aw, may isa nga nagtoo sini, kag nagbaton, sang ginharian nga ginwali: si Jose nga taga-Arimatea, dungganon nga tumalapo sang Sanhedrin. Ang Ebanghelyo ni Marcos nagahambal nga “(sia) naghulat man sang ginharian sang Dios, nangahas sa pag-atubang kay Pilato, kag ginpangayo ang lawas ni Jesus” (Mar. 15:43). Ang pagpakilala ni Jesus may gamhanan nga epekto sa kabuhi sini nga nagapanguna nga katapo sang Israelinhon nga sosyodad. Ang mga binuhatan ni Jesus nagsugod sa pag-ani sang una nga mga bunga. Ang kapitulo nagatapos sang mga binuhatan sang sining Judionhon nga pangulo, tawo nga nakita kay Jesus ang Hari sang iya kabuhi kag sang tanan niya nga pagkabutang. Gin-angkon ni Jose nga taga-Arimatea ang tanan nga responsibilidad kag balayran para sa lubong ni Jesus. Sang ang halos tanan nga gintoton-an malayo, kag ang pungsud nagsikway sang ginharian, may isa ka tawo, si Jose nga taga-Arimatea, nga nagkilala nga “ang tion natuman na, kag ang ginharian sang Dios malapit na” (Mar. 1:15).

### Bahin III: Aplikasyon sa Kabuhi

Si Pilato malapit nalang kuntani nakumbinsi sa paghilway kay Jesus sa pagtagudili sa paglansang sa krus. Apang, ang katawohan nagsinggit, “Kon buhian mo ining tawo, indi ka abyan ni Caesar” (Juan 19:12). Pamangkota ang imo mga estudyante, Ano nga mga prinsipyo kag/ukon mga elemento ang magaporma kag magapadasig sang aton mga hunahuna kag mga desisyon sa kabuhi subong?

` `