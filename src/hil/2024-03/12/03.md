---
title:  Mabuhi, Hari Sang mga Judio!
date:   16/09/2024
---

`Basaha ang Marcos 15:15-20. Ano ang ginhimo sang mga soldado kay Jesus, kag ano ang importansya sini?`

Ang mga Romano naggamit sang tuman kasakit nga sahi sang pagkastigo sa paghanda sa mga bilanggo nga pagapatyon. Ang biktima ginaubahan sang ila mga panapot, ginagapos sa poste, kag niyan ginabunal sang panit nga mga latigo sa diin may mga tul-an, botilya, mga bato, kag mga lansang nga nahigot sa mga punta sini.

Matapos pagbunal kay Jesus, ang mga soldado nga ginmanduan sa pagpatay sa Iya nagpadayon sa pagpakahuya sa Iya pinaagi sa pagpanapot sa Iya sang purpura nga kunop, pagbutang sang tunukon nga korona sa Iya ulo, kag pagyaguta sa Iya bilang hari sang mga Judio. Ang pundok sang mga soldado ginatawag batalyon, sa sini nga kaso ginabanabana halin 200 tubtub 600 ka tawo ang kada batalyon.

Ang pagsumpakilay sang sini nga talan-awon maathag sa manugbasa bangud si Jesus amo gid man ang matuud nga hari, kag ang yaguta nga mga pulong sang mga soldado nagapahayag sang sini nga kamatooran. Ang binuhatan sang mga soldado isa ka yaguta sang kon paano ang mga soldado nagaabiabi sa Romanhon nga emperador sa sini nga mga pulong, “Dalayawon, Caesar, Emperador!” Niyan, may bug-os nga pagpaanggid sa emperador.

Ang mga binuhatan sang mga soldado sa pagyaguta kay Jesus amo ang “paghampas” sang Iya ulo sang tabun-ak “pagdupla” sa Iya, kag sa “pagluhud” sa yaguta nga pagtahud. Ining tatlo ka binuhatan napabutyag sa Griego sa imperfect tense. Sa sini nga kahimtangan, ini nga tense may ideya nga pasulitsulit nga binuhatan. Niyan, sila nagapadayon sa pagbunal sa Iya, padayon sa pagdupla sa Iya, kag padayon sa pagluhud sa yaguta nga pagpadungug sa Iya. Si Jesus nagbaton sini tanan nga may kahipos, nga wala nagasabat sa tanan sini.

Ang kaanggid nga sulundan sa Romano nga pagpatay pinaagi sa paglansang naglakip nga ang napamatbatan nga persona magapas-an sang krus nga hublas pakadto sa duug diin sia patyon. Ini nga sulundon, sa liwat, amo ang pagpanubo kag pagpakahuya sa persona sing kabug-osan sa atubangan sang komunidad.

Apang ang mga Judio nagakaakig sang publiko nga pagkahublas. Ang Marcos 15:20 nagasiling nga ila gin-uba ang purpura nga kunop kag ginpasuksukan liwat sang Iya panapton. Niyan, ini nagapakita sang kompromiso nga ginhimo sang mga Romano sa mga Judio sa sina nga tion kag lugar.

Hunahunaa ang tanan nga kabaliskaran diri: ang ila pagsaludo kag paghatag “pagtahud” kay Jesus subong Hari, ang tanan ginhimo nga yaguta bisan pa si Jesus matuud nga Hari, indi lamang sa mga Judio kondi ila man nga Hari.

`Ini nga mga tawo wala nakahibalo kon ano ang ila ginahimo. Ngaa ang ila pagkaignorante indi makapatawad sa ila sa Adlaw sang Paghukom?`