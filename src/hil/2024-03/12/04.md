---
title:  Ang Paglansang
date:   17/09/2024
---

`Basaha ang Marcos 15:21-38. Ano ang makahaladluk, kag masakit, nga kabaliskaran ang napahayag sa sini nga mga dinalan?`

Sa sini nga punto sa Pag-antus nga Panaysayon, si Jesus mahipos nga biktima, nga gindumalahan sang katawohan nga determinado sa Iya kamatayon. Sa bug-os nga Ebanghelyo, tubtub sa pagkadakup sa Iya, Sia ang nagapahito sang mga hitabo. Subong Sia ang ginpahituan. Bisan Sia mabakud nga nagalakbay nga manugwali, ang mga pagbunal nga Iya nabaton, ang kakulang sa pagkaon kag tolog, nagpaluya sa Iya nga ang dumuluong amo ang nagpas-an sang Iya krus.

Sa krus ang Iya mga panaput gin-uba kag ginpanag-iyahan sang mga soldado, nga nagpagabutgabut kon sin-o ang manag-iya (ipaanggid sa Sal. 22:18). Ang paglansang sa krus indi madugoon nga metodo sang pagpatay. Ang mga lansang nga gin-gamit sa paglansang sang persona sa krus (ipaanggid sa Juan 20:24-29) mahimo nga ginpaagi sa bulubutkon sa idalum sang palad sa diin wala sang dalagku nga mga ugat nga maigo. (Sa pareho nga Hebrew kag Griego, ang pulong para sa “kamut” magatumod sa pareho nga kamut kag butkon.) Ang palad sang kamut mismo wala sang pagbalay nga makapas-an sang kabug-at sang lawas sa paglansang. Ang median nerve nagadalagan pakadto sa tunga sang butkon kag sarang nga madugmok pinaagi sa paglansang, nga magadolot sang tuman kasakit pasaka sa abaga. Ang pagginhawa mabudlay. Agud makaginhawa sang maayo, ang mga ginalansang kinahanglan magtulod batok sa ila nalansang nga mga tiil kag mag-untay sang ila mga butkon, nga sa liwat magatuga sang tuman nga kasakit. Ang tuman nga kakulang sang hangin amo ang isa sa mga kabangdanan sang kamatayon.

Si Jesus nakabaton sang indi mabatas nga pagyaguta kag pagpakahuya sa tion sang paglansang sa Iya. Ang Ebanghelyo ni Marcos may pahayag/ginatago nga tema sa diin si Jesus nagapangabay sang paghipos kon sin-o Sia. Bilang resulta, ang mga titulo nahanungud kay Cristo kaangay sang “Ginoo,” “Anak sang Dios,” “Cristo” wala na masyado nasambit sa sugilanon.

Ini nga elemento nagliwat sa krus. Indi Sia matago. Tama ka makahalam-ut nga ang relihiyoso nga mga pangulo nagagamit sang sini nga mga titulo sa pagyaguta kay Jesus. Ining mga tawo mismo ang nagakondenar sang ila mga kaugalingon!

Isa sa ila mga yaguta nagapangibabaw. Yara sa Marcos 15:31 ang ila ginasiling, “Ang iban ginluwas niya; ang iya kaugalingon indi niya maluwas.” Sa pagpakita sang ila punto nahanungud sa Iya walay ikasarang sa krus, ila ginpakita nga Sia nagbulig sa iban (ang Griego nga berbo (verb) mahangpan nga “luwas,” “naayo,” “pagtabang”). Niyan, ila pa ginsiling nga ang kabangdanan nga indi Niya, ukon indi Sia, magluwas sang Iya kaugalingon bangud sa krus Sia nagaluwas sang iban.

`Basaha ang Juan 1:1-3, kag niyan hunahuna ang nahanungud sa ginasugid sang sini nga dinalan nahanungud kay Jesus, ang pareho nga Jesus nga ginlansang diri sa Marcos. Paano naton hangpon sa aton hunahuna kon ano ang kahulugan sang kamatayon ni Cristo sa aton?`