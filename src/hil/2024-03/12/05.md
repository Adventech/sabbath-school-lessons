---
title:  Ginpatumbayaan Sang Dios
date:   18/09/2024
---

`Basaha ang Marcos 15:33-41. Ano ang pulong lamang ni Jesus sa krus sa Marcos? Sa dalayon ano ang kahulugan sang kamatayon ni Jesus para sa aton?`

Ang Ebanghelyo ni Marcos nagapresentar sang krus subong pinakamadulum nga duug, sa pisikal kag espirituwal nga aspeto. Ang labaw sa kinaugali nga kadulum nagkunsad sa Kalbaryo nga nag-umpisa sang kaudtohon sinang Biyernes tubtub sa alas tres sang hapon. “Kay sang nag-abut ang ikan-um nga takna, may yara kadulum sa bilog nga duta tubtub sa ika-siam nga oras” (Marcos 15:33).

Ang mga pulong ni Jesus sa krus ginatawag nga “Pagsinggit sang Pagpatumbaya” samtang Sia nagapangamuyo, nga nagapanawagan sa Dios, kag nagapamangkot ngaa Sia ginpatumbayaan. Sia nagakutlo halin sa Salmo 22:1. Ang iban nga pagpatuhoy sa amo gihapon nga salmo nagaluntad sa Marcos 15:24 kag 29, nga nagapakita nga ang mga Kasulatan nagakalatuman sa kamatayon ni Jesus. Bisan sa malaut nga pahito sang tawo, ang kabubut-on sang Dios nagakatuman.

Ang mga pulong ni Jesus halin sa krus ginasugid sa Aramaic kaupud sa pagbadbad. Ang mga pulong “Dios ko, Dios ko” amo ang Eloi, Eloi sa bersikulo (transliteration sang ‘elahi). Mahapos nga pamatian si Jesus nga nagapanawagan kay Elias (Aramaic ‘eliyyah nga nagakahulugan “Akon Dios amo si YHWH”). Amo ini ang sala nga nahimo sang iban nga mga tumalan-aw

Ang maathag sa sini nga dinalan amo ang iya pagkalinya sa bautismo ni Jesus, sa Marcos 1:9-11.

| Ang Bautismo: Marcos 1:9-11 | Ang Krus: Marcos 15:34-39 |
| --- | --- |
| Si Juan nagbautiso kay Jesus | Ang bautismo ni Jesus (ipaanggid sa Marcos 10:38) |
| Juan (Elias nga pigura; tan-awa ang Marcos 9:11-13) | Pagtawag kay Elias |
| Ang langit napihak | Ang kumbong nagisi |
| Espiritu (_pneuma_) | Si Jesus nagtaliwan (_expneō_) |
| Tingug sang Dios “Hinigugma kong Anak” | Ang capitan nagsiling “Anak sang Dios” |

Ang ginapanugda sang sini nga mga kaanggid amo nga ang bautismo ni Jesus sa Marcos 1 amo ang pagsugod sang Iya ministerio, nga gintagna sa Daniel 9:24-27, ang nagluntad sa Marcos 15 sa krus amo ang pagtakop, ukon lalambuton sang Iya ministerio, samtang Sia ginpatay bilang pangtubos sa madamu (Marcos 10:45). Ang kamatayon ni Jesus sa krus bahin man sang katumanan sang tagna sang Daniel 9:24-27. Ang pagkagisi sang kumbong sa templo (Marcos 15:38) nagatudlo sa katumanan sang mahalaron nga sistema, sang ang tipo kag ang antitipo nag-atubangay, kag ang bag-o nga hut-ong sang kaluwasan nga kasaysayan nagasugod.

`Bisan sa malaut nga mga pahito sang katawohan, ang mga tinutuyo sang Dios nagkalatuman. Ngaa ini magabulig sa aton sa pagtoon nga, walay sapayan sa nagakalatabo sa palibut naton, kita sa gihapon makasalig sa Dios kag makahibalo nga ang Iya kaayo sa katapusan mangibabaw?`