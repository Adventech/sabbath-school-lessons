Ginbadbad nila: Cris John Amarante, 
Keven Giovani Cañal, & Joebert rroz

Gin-edit ni: Lucile Tañalas

Pinatnugutan ni: Carlito P. Quidet, Jr.

Layout ni: Lebette Angel M. Baybay




nanday E. Edward Zinke kag Thomas Shepherd

1 Mga Tanda nga Nagatudlo Sang Dalan—Septyembre 28–Oktubre 4 193

2 Mga Tanda Sang Pagka-Dios—Oktubre 5–11 207

3 Ang Ginhalinan nga Istorya: Ang Pagpakilala—Oktubre 12–18 221

4 Mga Saksi ni Cristo Bilang Mesias—Oktubre 19–25.. 235

5 Ang Pamatuud Sang mga Samariahanon—Oktubre 26–Nobyembre 1 249

6 Dugang nga mga Pamatuud Nahanungud kay Jesus—Nobyembre 2–8 261

7 Bulahan Yadtong mga Nagatoo—Nobyembre 9–15 274

8 Pagtuman Sang mga Tagna sa Daan nga Katipan—Nobyembre 16–22 288

9 Ang Tuburan Sang Kabuhi—Nobyembre 23–29 302

10 Ang Dalan, ang Kamatooran, 
kag ang Kabuhi—Nobyembre 30–Disyembre 6 316

11 Ang Amay, ang Anak, kag ang Espiritu—Disyembre 7–13 330

12 Ang Takna Sang Himaya: Ang Krus kag 
Pagkabanhaw—Disyembre 14–20 343

13 Pangtakop: Ang Pagkilala kay Jesus kag Sang 
Iya Pulong—Disyembre 21–27 356

Ang Giya sa Pagtoon sa Biblia Para sa mga Hamtong sa Eskuwela Sabatika ginpreparar sang Office of the Adult Bible Study Guide of the General Conference of Seventh-day Adventists. Ang pagpreparar sang mga giya napaidalum sa kabug-osan nga pagtuytuy sang Sabbath School Publications Board, isa ka subcommittee sang General Conference Administrative Committee (ADCOM), ang mamantala sang mga giya sa pagtoon sang Biblia. Ang naimprinta nga mga giya nagapahayag sang kaundan sang kabug-osan nga pag-usisa sang komite kag sang pagpahanugot sang Sabbath School Publications Board kag gani wala nagaunud ukon nagapahayag sa tinutuyo lamang sang (mga) manunulat.

Principal Contributor:

E. Edward Zinke

Thomas R. Shepherd

Editor:

Clifford R. Goldstein

Associate Editor:

Soraya Homayouni

Publication Manager:

Lea Alexander Greve

Editorial Assistant:

Sharon Thomas-Crews

Pacific Press® Coordinator:

Miguel Valdivia

Art and Design:

Lars Justinen

Mga Kaundan

Muling inilimbag sa Pilipinas ng Philippine Publishing House sa ilalim ng espesyal na pakikipag-ayos sa Pacific Press Publishing Association ayon sa kapahintulutan ng General Conference Church Ministries Department.

Editorial Office 12501 Old Columbia Pike Silver Spring, MD 20904

Kari kag bisitahe kami sa amon website: https://www.adultbiblestudyguide.org

Sa isa ka tindahan sa Tehran, Iran, ang Persianhon nga alpombra (Persian rug) naglaragway sang dumaan nga kagubatan. Nga matahum ang pag-obra, ini nag-ilog sang isa ka talan-awon sa Switzerland: mga bukid, isa ka busay, isa ka turkesa nga linaw, kakahuyan nga mga banglid, kag isa ka malapad nga asul nga kalangitan nga may pugtakpugtak nga mga panganud.

Ang bisan sin-o nga nakakadto sa sina nga tindahan ayhan nagbusisi sang mga detalye: ang kadamuon sang balighot sa kada pulgada kwadrado, ang tela sang karpet, ang klase sang mga lugum nga gin-gamit—ang tagsa ka gagmay kag sibu nga mga detalye nga nagresulta sa karpet.

Ukon, sa baylo sina, ang tawo makapatuhoy sa teknik kag mga tema nga naghatag sa karpet sang iya pinasahi nga katahum: ang kalangitan nga makita sa linaw, ang nieve nga nagtabon sa kabukiran, ang mahilamunon kag lunhaw nga kagubatan nga nalibutan sang malagtum kag berde nga lumot. Ang mga tema sang karpet nga natingub sa isa kag isa sa sampaton nga katahum nagapakita sang tuman nga kaanyag sang sinang malinong nga talan-awon sa Alps.

Sugod sining Oktubre tubtub Disyembre magatoon kita sang isa pa ka matahum nga obra-maestra. Ang ini nga hinimoan indi resulta sang pagpinta sa kanbas gamit ang brutsa (brush), ukon ang sibu gid nga pagkuwadro sang retrato, ukon ang malantipon nga paghabol (weave) sang karpet. Sa baylo, amo ini ang Pulong sang Dios, nga napahayag sing mainalamon sa ebanghelyo ni Juan.

Ang mga pulong may kahulugan sa iya sini nga konteksto mismo. Para mahangpan sang tanan kon ano ang buut ipahayag sang Kasulatan, dapat pagaton-an ini sa konteksto—ang mga dinalan, mga kapitulo, kag mga gikas (section), kag ang kabilugan nga mensahe sang Biblia mismo. Sa katapusan, bangud ang bug-os nga Biblia natuytuyan sang Balaan nga Espiritu, ang tagsa ka bahin dapat pagaton-an sa konteksto sang kabug-osan sini.

Ang tinutuyo sang sini nga leksyon amo ang paghangup sang mensahe bahin sa Ebanghelyo ni Juan. Pinasahe ini sa apat ka Ebanghelyo, sa masami nga nagapatuhoy sang igtalupangud sa personal nga mga pagpakigsugilanon sa tunga ni Jesus kag sang isa ukon duha ka tawo—kaangay kay Natanael, Nicodemo, ang babayi sa bobon, ang paralitiko sa ponong sang Betesda, ang lalaki nga natawo nga bulag, si Lazaro kag ang iya mga utud nga babayi, si Pilato, Pedro, ukon Tomas. Madamu sa sini nga istorya ang makita lamang sa Juan.

Ang Ebanghelyo ni Juan amo ang Pulong sang Dios nga ginpaalinton sa aton paagi sa mga pinadala. Kaangay man sa bug-os nga Biblia, ang Ebanghelyo nahimo pinaagi sa kabubut-on sang Dios, sa baylo sa kabubut-on sang tawo. Si Juan isa lamang ka handa nga instrumento nga gin-gamit sang Balaan nga Espiritu agud mapaalinton ang importante nga mga tema: Ang Pulong (logos), kapawa, tinapay, tubig, ang Balaan nga Espiritu, pagkaisa, mga tanda, pagpamatuud, kag tagna. Ining mga tema nagapatubo kag nagapasanag sa isa kag isa sa bug-os nga Ebanghelyo.

Ang pagtoon sang Biblia sa masami nagapatuhoy sa kahulugan sang isa ka pulong ukon isa ka gamay nga dinalan sang Kasulatan. Ginausisa naton ang kahulugan sang pulong sa diksionaryo sang Biblia. Ginausisa naton ang gramatika, ang konteksto mismo, ang maragtason nga konteksto, kag, gamit ang aton pagpaanggid sa karpet, nakigbahin na kita sa pagpangusisa sa kadamuon sang balighot sa kada pulgada kwadrado, tela, mga lugum, kag iban pa. Importante ining tanan nga detalye.

Apang indi naton pagkalipatan ang daku nga larawan samtang nagausisa sang mga detalye. Sa pagkamatuud, kaangay nga ang Persianhon nga alpombra (Persian rug) sarang makadala sang isa ka tawo sa sadtong matahum nga talan-awon sang kabukiran sa Alpine, kabay pa nga ang Ebanghelyo ni Juan makadala sa aton pabalik sa kabuhi kag pagministerio ni Jesu-Cristo, nga ang pagkilala sa Iya magadolot sang kabuhi nga walay katubtuban. Ang mga detalye may katungdanan, nga amo ang pagpatuhoy sa aton pakadto sa daku nga larawan, kag sa Juan yadtong daku nga larawan isa ka langitnon nga pagpahayag ni Jesus, ang aton Ginoo kag Manluluwas.

Si E. Edward Zinke, anay associate director para sa Biblical Research Institute sa General Conference of Seventh-day Adventists, nagapakigbahin sa mga buluhaton kag mga board sang iglesia, lakip ang vice chair sang Ellen G. White Estate Board kag isa ka senior advisor para sa Adventist Review Ministries. May tatlo sia ka honorary doctorate degree halin sa mga unibersidad sang Seventh-day Adventist. Nagapuyo sia sa Maryland.

Si Thomas R. Shepherd, PhD, DrPH, amo ang senior research propesor sang New Testament sa Andrews University Seventh-day Adventist Theological Seminary, kon sa diin nagatudlo sia halin pa sang 2008. Sia kag ang iya asawa nga si Sherry Sheperd, MD, nag-alagad bilang mga misyonario sa Malawi, Africa, kag Brazil. May duha sila ka hamtong nga kabataan kag anum ka apo.

Mga Tema sa Ebanghelyo ni Juan


Leksyon 1 *Septyembre 28–Oktubre 4

Mga Tanda nga Nagatudlo Sang Dalan

Sabado Sang Hapon

### Basaha Para sa Pagtoon Sini nga Semana
Juan 2:1-11; Juan 4:46-54; Juan 5:1-16; Mar. 3:22, 23; Mat. 12:9-14; Juan 5:16-47.

> <p>Salauluhon nga Teksto</p>
> “Karon madamu pa nga iban nga tanda nga ginhimo ni Jesus sa atubangan sang mga gintoton-an, nga wala masulat sa sining tolon-an; apang ini sila nasulat agud nga magtoo kamo nga si Jesus amo ang Cristo, ang Anak sang Dios, kag sa pagtoo may kabuhi kamo sa iya ngalan” (Juan 20:30, 31).

Ngaa ginsulat ni Juan ang iya Maayong Balita? Sia bala naghandum nga maipatalupangud ang mga milagro ni Jesus? Ukon sa pagpatalupangud sang mga pagpanudlo ni Jesus? Ano ang rason sang pagsulat niya sing subong sini?

Sa idalum sang gahum kag inpluwensia sang Balaan nga Espiritu, si Juan nagapaathag kon ngaa. Sia nagasaysay nga bisan madamu pa nga mga butang ang masulat nahanungud sa kabuhi ni Cristo (Juan 21:25), ang mga istorya nga iya ginlakip ginsulat “agud nga magtoo kamo nga si Jesus amo ang Cristo, ang Anak sang Dios, kag sa pagtoo may kabuhi kamo sa iya ngalan” (Juan 20:31).

Sini nga semana aton pagatan-awon sa Ebanghelyo ni Juan ang una nga mga milagro nga ginhimo ni Jesus—sugod sa pagbaylo sang tubig sa alak sa kasal sa Cana, tubtub sa pagpasag-uli sa maayong panglawas sang anak nga lalaki nga may malubha nga sakit sang isa ka tawo, tubtub sa pag-ayo sang lupog nga tawo sa Ponong sang Betesda.

Si Juan nagatawag sining mga milagro “mga tanda.” Indi niya buut silingon nga ang mga ini kaangay sang mga tanda sa dalan, kondi isa ka makatilingala nga hitabo nga nagatudlo sa mas madalum nga katuayan: si Jesus bilang Mesias. Sa tanan sini nga kasaysayan, aton makita ang mga halimbawa sang katawohan nga nagbaton pinaagi sa pagtoo. Kag ang ila mga halimbawa nagaabiabi sa aton sa paghimo man sing amo.

_*Ton-i ang leksyon sang sini nga semana sa pag-aman sa Adlaw nga Inugpahuway, Oktubre 5._

Domingo Septyembre 29

Ang Kasal sa Cana

Basaha ang Juan 2:1-11. Ano nga tanda ang ginhimo ni Jesus sa Cana, kag paano ini nakabulig sa Iya mga gintoton-an nga magtoo sa Iya?

Sa pagkakita kay Jesus nga nagahimo sang milagro sa pagbaylo sang tubig sa alak naghatag sang pamatuud nga pabor sa mga gintoton-an sa pagdesisyon sa pagsunod kay Jesus. Paano nga indi ini mangin isa ka gamhanan nga tanda nga nagatudlo nga Sia halin sa Dios? (Ayhan indi pa sila handa sa paghangup nga Sia amo ang Dios.)

Si Moises amo ang pangulo sang mga Israelinhon, kag iya ginpagowa ang Israel sa Ehipto pinaagi sa madamu nga “mga tanda kag mga kalatingalahan” (Deut. 6:22, Deut. 26:8). Sia ang gin-gamit sang Dios sa paghilway sang Israel halin sa mga taga-Ehipto. (Sia, sa isa ka kahulugan, ang ila “manluluwas.”)

Ang Dios nagtagna pinaagi kay Moises nga may maabut nga manalagna kaangay kay Moises. Ang Dios nagpangabay sa Israel nga magpamati sa Iya (Deut. 18:15, Mat. 17:5, Bin. 7:37). Inang “Manalagna” amo si Jesus kag, sa Juan 2, si Jesus naghimo sang Iya una nga tanda, nga amo man ang nagapatuhoy balik sa una nga pagluwas sang katawohan sang Israel halin sa Ehipto.

Ang suba sang Nile amo ang daku nga manggad kag dios sang mga taga-Ehipto. Isa sa mga kalalat-an amo ang nahitabo sa suba—ang pagbaylo sang mga tubig sini sa dugo. Sa Cana, si Jesus nagbuhat sing kaangay nga milagro apang, sa baylo nga ang tubig mangin dugo, Iya ini ginhimo nga alak.

Ang tubig naghalin sa anum ka tadyaw nga bato nga ginagamit sa pagpaputli nga mga tinutuyo sa mga ritwal sang mga Judio, nga nagaangot sing mas suod sa mga tema sang Biblia nahanungud sa kaluwasan. Sa pagsaysay sa hitabo sang paghimo sa tubig nga mangin alak, kag niyan nagapatuhoy balik sa Exodus, si Juan nagatudlo nga si Jesus amo ang aton Manunubos.

Ano ang hunahuna sang agalon nga nagpahiwat sang kasal sa ginpadalisay nga alak nga gin-aman ni Jesus? Sia gid natingala sa kalidad sang amo nga ilimnon kag, wala nakahibalo sang katingalahan nga ginhimo ni Jesus didto, naghunahuna nga ila gin-andam ang pinakamaayo para sa katapusan.

Ang Griego nga pulong oinos ginagamit sa preska kag ginpadalisay nga duga sang ubas (tan-awa ang The Seventh-day Adventist Bible Dictionary, p. 1177). Si Ellen G. White nagasaysay nga ang alak nga nahimo pinaagi sa milagro indi makahulubog (tan-awa “At the Marriage Feast,” _The Desire of Ages_, p. 149). Sa walay duhaduha, yadtong nakahibalo kon ano ang natabo natingala gid.

Ano ang imo mga rason sa pagsunod kay Jesus? (Nahatagan kita sing madamu, indi bala?)

Lunes Septyembre 30

Ang Ikaduha nga Tanda sa Galilea

Sa bug-os Niya nga pagministeryo sa duta, si Jesus naghimo sang mga milagro nga nagbulig sa mga tawo nga magtoo sa Iya. Si Juan nagsulat sang sini nga mga milagro agud ang iban magatoo man kay Jesus.

Basaha ang Juan 4:46-54. Ngaa ang manugpangabudlay nagahimo sang kaangtanan balik sa milagro sa punsyon sang kasal?

Sa pagsulat sa ikaduha nga tanda nga ginhimo ni Jesus sa Galilea, si Juan nagatuhoy balik sa una nga tanda, ang kasal sa Cana. Si Juan may mensahe nga luyag ipaabut: Ang mga tanda nga ginhimo ni Jesus magabulig sa imo sa pagkilala kon sin-o gid si Jesus. Kag, si Juan nagdugang, “Amo ini ang ikaduha nga milagro nga ginhimo ni Jesus sa Galilea sang paghalin niya sa Judea” (Juan 4:54).

Sa una, ang sabat ni Jesus sa pangabay sang tawo nga dungganon daw matigdas. Apang ginhimo sang opisyal ang pag-ayo sang iya bata bilang basehan sa pagtoo kay Jesus. Nabasa ni Jesus ang iya tagiposoon kag ginpahibalo ang espiritwal nga balatian nga mas malala pa kay sa makamamatay nga sakit sang iya bata. Kaangay sang pagkirab sang kilat sa langit, ang tawo sang hinali nakahangup nga ang iya espirituhanon nga kaimulon makapadula sa kabuhi sang iya anak.

Importante nga mahangpan nga ang mga milagro, sa ila mga kaugalingon, wala nagpamatuud nga si Jesus amo ang Mesias. Ang iban naghimo man sang mga milagro. Ang iban matuud nga mga manalagna, ang iban naman indi. Ang mga milagro nagapahayag lamang sa pagluntad sang labaw sa kinaugali nga mga butang; wala sila, sa ila mga kaugalingon, nagakahulugan nga ang Dios gid lamang ang nagahimo sini. (Si Satanas makahimo sang “mga milagro,” kon ang aton paghangup sang “mga milagro” amo ang labaw sa kinaugali nga mga binuhatan.)

Ang tawo nga dungganon sa iya pagkalisang nagpangabay sang kalooy ni Jesus sa pag-ayo sang iya anak. Ang sabat ni Jesus nagapasalig. Sia nagsiling, “Lakat ka; ang imo anak magakabuhi” (Juan 4:50). Ang pulong nga “magakabuhi” sa pagkamatuud yara sa presente nga panahon sa Griego. Ang ini nga paggamit ginatawag nga “futuristic present,” sa diin ang wala pa matabo nga butang ginasaysay nga may kasiguraduhan nga daw nagakatabo na ini. Ang tawo wala nagdalidali pauli apang, nga nagatoo kay Jesus, nagpuli pa sa masunod nga adlaw—kag nakita niya nga, sang si Jesus nagmitlang sang mga pulong, naayo ang iya anak.

Daw ano ka mabakud nga rason para magtoo kay Jesus!

Bisan pa man makakita kita sang milagro, ano pa nga mga palatandaan ang aton tan-awon antes kita magtoo gilayon nga ini naghalin sa Dios?

Martes Oktubre 1

Ang Milagro sa Ponong Sang Betesda

Ang sunod nga tanda nga sinulat ni Juan natabo sa Ponong sang Betesda (Juan 5:1-9). Gintoohan nga ang manugtunda sang Dios nagapanaug didto kag ginaukay ang tubig, kag ang makauna lusong sa tubig magaayo bisan ano pa ang iya sakit. Bilang resulta, ang mga balkon sa palibot sang amo nga ponong gindugukan sang kadam-an nga nagalaum nga mabulong sa masunod nga paghulag. Si Jesus nagkadto sa Jerusalem kag, sang naglabay Sia sa amo nga ponong, nakita Niya ang nagahulat nga kadam-an.

Makahayanghag gid nga talan-awon yadto! Ining tanan nga katawohan, ang iban grabe gid ang balatian, nagahulat kag nagahulat sang kaayohan sa tubig nga sigurado indi mag-abut. Daw ano nga kahigayonan para kay Jesus!

Basaha ang Juan 5:1-9. Tungud kay ang bisan sin-o sa may ponong luyag mag-ayo, ngaa ginpamangkot pa ni Jesus ang paralitiko kon luyag niya nga maayo (Juan 5:6)?

Kon ang isa nagmasakit sang malawig nga tion, ang sakit nangin kinaandan na lamang kag, bisan daw indi mapatihan, kon kaisa medyo makatulublag nga bayaan ukon talikdan ang balatian. Ang tawo nagapahibalo sa iya sabat nga luyag niya maayo. Ang problema lamang kay iya ini ginapangita sa sala nga lugar—samtang ang Isa nga naghimo sang tiil sang tawo nagatindug mismo sa iya atubangan. Wala gid nakahibalo ang amo nga tawo kon sin-o ang nagasugilanon sa iya; ugaling pagkatapos niya nga maayo, ayhan nagsugod na sia sa paghangup nga si Jesus, sa pagkamatuud, Isa gid ka pinasahi nga Tawo.

“Si Jesus wala nagpangabay sa sining nagaantus sa pagpakita sang pagtoo sa Iya. Sia lamang nagsiling, ‘Tindug ka, dalha ang imo higdaan, kag maglakat.’ Apang ang pagtoo sang tawo nanguyapot sa Iya pulong. Ang kada ugat kag unud nagabatyag sang bag-o nga kabuhi, kag ang pag-ayo nabatyagan sang iya piang nga mga tiil. Sa wala sing pagduhaduha iya ginhamtang ang iya kabubut-on sa pagsunod sa mando ni Cristo, kag ang iya bug-os nga lawas nagsunod sa iya luyag. Nga nagtindug sa iya mga tiil, nakita niya ang iya kaugalingon nga nagahulag. . . . Wala Sia ginhatagan ni Jesus sang kasiguraduhan sang pagbulig sang langit. Mahimo kuntani nga ang tawo nagpundo sa pagpangduhaduha, kag nadula niya ang nagaisahanon nga kahigayonan sa pag-ayo. Apang sia nagtoo sa pulong ni Cristo, kag sa pagtuman sa sini nabaton niya ang kusog.”—Ellen G. White, _The Desire of Ages_, pp. 202, 203.

Sang olihi nakita liwat ni Jesus ang tawo nga Iya gin-ayo didto sa templo kag nagsiling, “Yari karon, ikaw nag-ayo! Dili ka na magpakasala, basi mahanabu sa imo ang malain pa nga butang” (Juan 5:14). Ano ang kaangtanan sang sakit kag sala? Ngaa kinahanglan naton mahangpan nga indi tanan nga balatian direkta nga resulta sang aton nahimo nga kasal-anan?

Miyerkoles Oktubre 2

Matig-a nga mga Tagiposoon

Ang mga tanda, mga katilingalahan, kag mga milagro, sa ila kaugalingon, wala nagapamatuud nga ang butang halin sa Dios. Apang, sa pihak nga bahin, kon ini sila iya sang Dios, makatalagam ang pagsikway sang mga sini.

Basaha ang Juan 5:10-16. Ano nga mga leksyon ang aton makuha halin sa makatilingala nga pagkatig-a sang mga tagiposoon sang relihiyoso nga mga pangulo nahanungud kay Jesus kag sa milagro nga Iya palang ginhimo?

Sang ginpakilala ni Jesus ang Iya kaugalingon sa tawo nga Iya gin-ayo, ang tawo sa gilayon nagsugid sa relihiyoso nga mga pangulo nga si Jesus amo ang nag-ayo sa iya. Ang isa magahunahuna nga amo ini ang tion sa pagdayaw sa Dios, apang sa baylo ang mga pangulo “naghingabut kay Jesus, bangud nga naghimo sia sini sa adlaw nga inugpahuway” (Juan 5:16).

Ang mga pagpang-ayo gintugutan sa Adlaw nga Inugpahuway kon emerhensia lamang ini. Ang ini nga tawo nangin paralitiko sa sulud sang 38 ka tuig; gani, ang pagbulong sa iya indi isa ka emerhensia. Kag subong man, ngaa kinahanglan pa niya nga dal-on ang iya banig? Ang isa makahunahuna nga ang sin-o nga may gahum halin sa Dios sa paghimo sang amo nga milagro nakahibalo man kon ginapahanugutan ang pagdala sang banig sa Adlaw nga Inugpahuway. Sing maathag, si Jesus nagtinguha sa pagdala sa ila sa mas madalum pa nga mga kamatooran sa Kasulatan labaw sa mga kasogoan kag mga pagsulundan nga ginhimo sang tawo, sa iban nga bahin, matuud nga pagtoo nga napunggan.

Ano ang ginatudlo sang sining iban nga dinalan kon ano katig-a sa espirituhanon ang mga katawohan, bisan pa may mga pagpamatuud? (Juan 9:1-16; Mar. 3:22, 23; Mat. 12:9-14).

Paano nangin sobra ka bulag ining relihiyoso nga mga pangulo? Ang mahimo nga sabat sini amo ang ila malaut nga tagiposoon, ang ila sayop nga pagtoo nga ang Mesias magaluwas sa ila halin sa Roma subong, kag ang ila gugma sang gahum kag ang indi pagtugyan sang ila kabuhi sa Dios. Ining mga rason nagbulig sa ila sa pagsikway sang kamatooran nga yara lamang sa ila atubangan.

Basaha ang Juan 5:38-42. Ano ang paandam ni Jesus? Ano ang aton maton-an sa sini nga mga pulong? Kon sayuron, ano ayhan ang yara sa aton nga nagapabulag sa aton sa mga kamatooran nga kinahanglan naton mahibaloan kag maaplikar sa aton kabuhi?

Huwebes Oktubre 3

Ang mga Pagpangangkon ni Jesus

Ang milagro sa Ponong sang Betesda naghatag sang matahum nga kahigayonan kay Juan sa pagpatalupangud kon sin-o gid si Jesus. Si Juan naggamit sang siyam ka bersikulo sa pagsaysay sang milagro kag daw 40 ka bersikulo (tan-awa sa idalum) sa paglaragway sa Iya nga naghimo sang sini nga milagro.

Basaha ang Juan 5:16-18. Ngaa si Jesus ginhingabut tungud sang Iya ginhimo sa Adlaw nga Inugpahuway?

Ang Juan 5:18 makatulublag tungud kay daw ini nagakahulugan nga si Jesus naglapas sang Adlaw nga Inugpahuway. Apang, kon aton tan-awon sing maid-id ang Juan 5:16-18, ini nagapakita nga si Jesus nagabais nga ang Iya “binuhatan” sa Adlaw nga Inugpahuway nahisuno sa Iya relasyon sa Iya Amay. Ang Dios wala nagauntat sa pagsakdag sang bug-os nga uniberso sa Adlaw nga Inugpahuway. Tungud sini, ang ginhimo ni Jesus sa Adlaw nga Inugpahuway kabahin sang Iya pangangkon nga Sia Dios. Ang relihiyoso nga mga pangulo naghingabut sa Iya base sa ginasiling nga paglapas sang Adlaw nga Inugpahuway kag ang Iya pagpangangkon nga katupong Sia sa Dios.

Basaha ang Juan 5:19-47. Ano ang ginasaysay ni Jesus agud mabuligan ang mga pangulo nga makita Sia kon sin-o gid Sia, pangangkon nga ginpamatud-an pinaagi sa milagro nga bag-o lang Niya nahimo?

Gindepensahan ni Jesus ang Iya mga binuhatan sa tatlo ka pamaagi. Una, Iya ginasaysay ang Iya suod nga kaangtanan sa Amay (Juan 5:19-30). Si Jesus nagapakita nga Sia kag ang Iya Amay nagahiusa sa pagbuhat, tubtub sa punto nga si Jesus may gahum sa paghukom kag pagbanhaw sang patay (Juan 5:25-30).

Ikaduha, si Jesus nagatawag sang apat ka “mga saksi” sa madasig nga pagpasunod para mangapin sa Iya—si Juan Bautista (Juan 5:31-35), ang mga milagro nga ginahimo ni Jesus (Juan 5:36), ang Amay (Juan 5:37, 38), kag ang mga Kasulatan (Juan 5:39). Ang kada isa sa sini nga “mga saksi” nagahatag sang pagpamatuud nga pabor kay Jesus.

Sa katapusan, sa Juan 5:40-47, si Jesus nagapahamtang sa atubangan sang Iya mga manugpasibangud sang ila kaugalingon nga paghukom, nga ginapahayag ang kabaliskaran sa tunga sang Iya pagministeryo kag sang ila maiyaiyahon nga pagtinguha. Ang ila paghukom, siling Niya, magahalin kay Moises (Juan 5:45-47), ang isa sa diin ila ginbutang ang ila mga paglaum.

Paano kita makalikaw sa patibong nga nagatoo sa Dios, bisan may matuud nga mga doktrina, apang wala nagatugyan sing bug-os sang kabuhi kay Cristo? Ihanda ang imo sabat sa klase sa Adlaw nga Inugpahuway.

Biyernes Oktubre 4

Dugang nga Pagtoon: “Si Jesus wala naghatag sa iya (sa paralitiko) sang kasiguraduhan sang bulig halin sa Dios. Mahimo kuntani nga ang tawo nagpundo sa pagpangduhaduha, kag nadula niya ang nagaisahanon nga kahigayonan sa pag-ayo. Apang sia nagtoo sa pulong ni Cristo, kag sa pagtuman sa sini iya nabaton ang kusog.

“Pinaagi sa kaangay nga pagtoo ayhan mabaton naton ang espirituhanon nga pag-ayo. Tungud sang sala napalayo kita sa kabuhi sang Dios. Ang aton mga kalag nangin paralitiko. Kon sa aton lang kaugalingon indi naton masarangan nga magpangabuhi nga balaan labaw sang sa paralitiko nga tawo nga makasangkol sa paglakat. . . . Itugut nga ining mga nadulaan na sang paglaum kag ginabudlayan magatangla sa ibabaw. Ang Dios nagaduko sa ila nga gintubos sang Iya dugo, nga nagasiling sa indi mapabutyag nga balatyagon kag kalooy, ‘Buut ka bala nga maayo?’ Iya ikaw ginasogo sa pagtindug nga may kusog kag pahidait. Indi paghulata ang balatyagon nga ikaw gin-ayo. Magtoo sa Iya pulong, kag niyan ini mahitabo. Ibutang ang imo kabubut-on kay Cristo. Handuma ang mag-alagad sa Iya, kag sa pagbuhat sono sa Iya pulong ikaw makabaton sing kusog. Kon ano man ang malaut nga binuhatan, ang kailigbon nga sa madugay nga pagpatuyang nagagapus sang kalag kag lawas, si Cristo makasarang kag maluyag sa pagluwas. Sia magahatag sang kabuhi sa kalag nga ‘napatay sa sala’ Efeso 2:1. Iya pagahilwayon ang nabihag sang kaluyahon kag kasisit-an kag sang mga kadena sang sala.”—Ellen G. White, _The Desire of Ages_, p. 203.

“Ginpanginwala ni Jesus ang panumbungon nga pasipala. Ang akon gahum, siling Niya, sa paghimo sang buluhaton nga inyo ginapasibangud sa Akon, amo nga Ako amo ang Anak sang Dios, isa sa Iya sa kinaiya, sa kabubut-on, kag katuyoan.”—_The Desire of Ages_, p. 208.

Mga Palamangkutanon nga Pagadiskusyunan

u Pamalandungi ang leksyon sang sini nga semana. Ang pagtoo amo ang yabi nga nagpatuman sang sini nga mga pag-ayo. Ang mga pangulo, sa kabaliskaran, nagpakita sang mga katalagman sang pagpangduhaduha kag indi pagtoo. Ngaa indi kita dapat magpalibog kon may mga pamangkot (nga may yara kita tanan) sangsa kita may pagpangduhaduha? Ngaa indi sila pareho, kag ngaa importante nga mahibaloan ang kinalain sining duha?`

`Tan-awa ang katapusan nga pamangkot sa Huwebes. Ngaa, bilang mga Adventista de Septimo Dia, kinahanglan nga maghalong kita sa sini nga katalagman? Bisan ano ka importante, halimbawa, ang paghibalo kag pagbantay sang Adlaw nga Inugpahuway, ukon sa paghibalo sa kahimtangan sang mga patay—ngaa ining mga kamatooran indi makaluwas sa aton? Ano ang makaluwas sa aton, kag paano?`

`Tan-awa sing mahinalungon ang Juan 5:47. Paano nga sila karon nga, halimbawa, nagasikway sang pagkabug-os sang Anaw, ukon ang literal nga anum ka adlaw sang Pagpanuga, nagahimo sing kaangay gid sang ginpaandam ni Jesus diri?


Bahin 1: Kabilugan nga Panan-aw

Sentro Sang Pagtoon: Juan 2:1-11, Juan 5:1-9, Juan 5:10-16

Samtang magasugod kita sa sini nga pagtoon, Mga Tema sa Ebanghelyo ni Juan, aton dumdumon ang pipila ka kamatooran nga nagpain kay Juan sa tatlo ka nagsulat sang Maayong Balita. Si Juan amo ang pinakamanghud sa tatlo ka manunulat, nagkabuhi sang mas madugay, kag nagsulat sang iya libro sing mas olihi sangsa iban nga nagsulat man. Si Juan nagapakilala sang iya kaugalingon nga may pagkaugdang kag indi direkta bilang “ini nga gintoton-an” (Juan 21:23). Sia nakilal-an bilang ang “gintoton-an nga ginhigugma ni Jesus” (Juan 21:20). Ang ini nga pagtawag mahimo nga badbaron bilang “gintoton-an nga padayon nga ginahigugma ni Jesus,” nga mas mabaskug kay sa una nga “ginhigugma.”

Sa sini nga pagpatalupangud sa aton, aton man binagbinagon ang kahulugan sang ngalan nga Juan. Ang ngalan nga Juan literal kag sing nagakaigo nagakahulugan sang “ang Dios mainayohon.” Ang pagkamainayohon nagakahulugan man nga “mahigugmaon.” Si Juan, ang pinadala sang gugma, madamu sang nasulat nahanungud sang sini nga kinaiya sa iya Ebanghelyo kag sa iya mga kasulatan, nga nagapakilala sang iya kaugalingon bilang “gintoton-an nga ginhigugma ni Jesus” (Juan 13:23). Ang ini bala nga bersikulo, kag ang iban nga kaangay sini halin sa Ebanghelyo ni Juan, nagapakita nga ginapasulabi ni Jesus si Juan, nga ginahigugma sia labaw sang sa iban nga gintoton-an? Indi! Ang langitnon nga gugma sang Dios nagaawas kag matigayon sang tanan. Wala ini nagakahulugan nga ginhigugma ni Jesus si Juan sing labi, apang amo nga ang tagiposoon ni Juan mas bukas sa pagbaton kay Jesus kag sang Iya gugma.

Naghandum si Juan nga ang tanan magabukas sang ila mga tagiposoon kay Cristo kag sa pagtoo sa Iya bilang amo ang matuud nga Mesias kag ang balaan nga Anak sang Dios. Niyan, pagkatapos dayon sang iya pagpakilala, si Juan nagsugod sa una nga milagro, sa diin si Jesus nagbaylo sang tubig sa alak sa Cana. Nakasaksi ka na bala sang matuud nga milagro (walay sapayan sang mga ginatawag kuno nga mga milagro nga makita sa relihiyoso nga media)? Ngaa tuman ka importante kay Jesus ang paghimo sang mga milagro? Sia bala buut sa gihapon sa paghimo sang dalagku nga mga milagro pinaagi sa pagpangabudlay sang Iya mga gintoton-an karon? Sa sini nga semana, aton pangitaon ang mga sabat sa sining katapusan nga duha ka pamangkot.

### Bahin II: Komentaryo

Si Juan nagapahayag nga si Cristo, pinaagi sa paghimo sang mga tanda kag mga milagro, nagapanag-iya sang langitnon nga gahum. Ang ini nga mga milagro nagtudlo sa bugtong nga Dalan pakadto sa kabuhi nga walay katapusan. Si Juan nagapatuhoy sa pipila lamang sang sini nga mga milagro—nga nagakaigo lamang sa pagkumbinsi sa iya mga manugbasa sa pagbaton sang matuud nga pagsalig sang kaluwasan kag magkabuhi sono sini. Ayhan indi mapunggan sang isa nga matingala kon ano kadamu pa nga mga milagro ang nasaksihan ni Juan nga wala niya ginsulat. Si Juan nagasaksi sa kamatooran nga “ginhimo ni Jesus sa atubangan sang mga gintoton-an, nga wala masulat sa sining tolon-an; apang ini sila nasulat agud nga magtoo kamo nga si Jesus amo ang Cristo, ang Anak sang Dios, kag sa pagtoo may kabuhi kamo sa iya ngalan” (Juan 20:30, 31).

Ang isa makapamangkot, Ano ang “tanda”? Kag ano ang kinalain sang tanda kag sang “milagro”? Ang pulong nga “milagro” halin sa Latin nga pulong miraculum, nga sing literal nagakahulugan sang butang nga “halin sa langit,” “makatilingalahan,” ukon “makadalayaw.”

May duha ka Griego nga pulong sini sa Bag-o nga Katipan nga ginagamit sa pagpahayag sa ginatawag nga mga milagro. Ang una amo ang dunamis, nga literal nga nagakahulugan sang “gahum,” sa diin aton nakuha ang mga pulong nga dynamite, dynamic, kag dynamism—tanan nagapatuhoy sa isa ka butang nga makagagahum. Sa iya sini kahulugan, ang dunamis nagakinaiya sang milagro bilang kapahayagan sang langitnon nga gahum ni Cristo sa kalibutan. Matuud gid nga si Cristo may gahum sa pagpamulong sang Iya Pulong, kag ini matuman.

Sa isa ka bahin, ang ikaduha nga pulong, semeion, ukon tanda, nagapatuhoy sa pagka-Dios ni Cristo. Ang ini nga termino nagabulig sa pagpahangup sa aton nga ang milagroso nga buluhaton ni Cristo isa ka pagpakita sang Iya langitnon nga kagamhanan sa sini nga kalibutan, ilabi na gid sa paglupig sa gahum sang malaut. Matuud gid, si Cristo may pagbulut-an sa pagmando sa mga demonyo sa pagpalayo, kag sila nagatuman.

Ngaa si Jesus naghimo sang madamu nga milagro? Una sa tanan, ginhimo ang mga ini sa pagpuno sa mga kinahanglanon sang katawohan, nga dalayon nga nagalakip sang espirituhanon nga pagkakinahanglan sang tawo sa pagpasaylo kag pagpasag-uli. Ikaduha, indi parehas sang ginatawag nga mga milagro subong, si Jesus wala naghimo sang mga milagro sa pagbusog sang tawohanon nga pagkatingala apang kondi sa pagbulig sa mga nagakinahanglan. “Indi diri (sang ginsulay ni Satanas) ukon sa iban nga tion sa Iya kalibutanon nga pagkabuhi nga naghimo Sia sang milagro para sa Iya kaugalingon. Ang Iya makatilingala nga mga binuhatan para sa kaayohan sang kadam-an.”—Ellen G. White, _The Desire of Ages_, p. 119.

Ikatatlo, ang mga milagro ni Cristo nagahatag sang maathag nga pagpamatuud sang pagkamatinud-anon sang Iya langitnon nga mensahe kag sa Iya misyon sa nadula nga katawohan. Sang ginbanhaw ni Cristo ang anak sang balo halin sa kamatayon, ang mga tawo nagpamulong nga “ang Dios nagduaw sa tunga naton|” (Luc. 7:16). Amo yadto ang maathag nga pamatuud sang Iya matuud nga pagka-Mesias. Ikaapat, ang Iya mga milagro nangin katumanan sang mga tagna sang Daan nga Katipan, nga nagapatuhoy sa kon ano ang gintagna sang mga patriarka kag mga magnalagna sang Dios.

Ang Milagro sa Cana (Juan 2:1-11)

Makawiwili gid talupangdon nga ang una nga milagro ni Jesus (Juan 2:1-11) ginhimo sa konteksto sang kasal, nga Iya una gintukud sa Hardin sang Eden. Sa banta mo ngaa ang pinakauna nga milagro ni Jesus nahanungud sa kasal? Ang pag-asawahay nagaapekto sa tanan nga bahin sang aton kabuhi. Ang yawa nakahibalo kon daw ano ka importante ang pag-asawahay, niyan sia nagatinguha sa pagdala sang indi paghinangpanay kag kagumon sa sulud sang balay, sa iglesia, sa eskuwelahan, kag sa sosyodad sa kabilugan. Ang pag-asawahay, kag kon paano ini ginatamud sang aton sosyodad, indi pirme halin sa Biblia ukon sono sa plano sang Dios. Subong, sa kabilugan, ang pag-asawahay sa Estados Unidos nagadugay lamang sang anum ka tuig.

Sing walay pangduhaduha, pinaagi sa milagro sa Cana, si Jesus nagpatalupangud sa importansya sang kasal kag ginpakamaayo ini sang Iya pagtambong. Pinaagi sa pagsakdag sang pag-asawahay, si Jesus nagatudlo sa aton nga Sia dapat ang mangin sentro sang tagsa ka kasal agud masiguro ang kadalag-an sang relasyon, kay kon Sia una sa tanan sa aton kabuhi, pagatugutan Niya ang Iya gugma nga magasagahay sa aton bana ukon asawa kag subong man sa iban. Niyan, ang una nga milagro aton maaplikar sa aton moderno nga tion kag magpadasig sa tanan sa pagbalik liwat sa ehemplo sang Isa nga nagtukud kag nagpakamaayo sini. Aton niyan agdahon ang aton Manunuga kag Manunubos sa pagdumala kag pagbendisyon sang tanan naton nga pagpakigrelasyon halin sa pagpangaluyag, pagnobyohanay, kag pag-asawahay agud magaresulta ini sang pagpakamaayo sa katawohan kag makahimaya sang Iya Ngalan.

Para sa Iya una nga milagro, si Jesus kuntani nagpili sang makahalawhaw kag tumalagsahon nga pagbanhaw halin sa kamatayon sa atubangan sang tuman kadamu nga mga lider sang Judio kag dalagku nga mga tawo. Apang sa baylo, Sia nagpili sang isa ka payak nga pagtililipon sa isa ka gamay nga banwa kag nagpakig-angot sa kubos nga katawohan kon diin sila, sa ila adlawadlaw nga mga buluhaton.

Si Jesus, ang aton una nga ehemplo, nagpakig-angot sa iban sa pagbayaw kag pagpakamaayo, subong nga ang asin ginaimpon sa bisan ano nga sahi sang pagkaon para mapanamit ini. “Sia [Jesus] naglambot sa tagiposoon sang mga tawo pinaagi sa pagpakig-upud sa ila bilang isa nga nagahandum sang ila kaayohan. . . . Iya sila ginkadtoan sa ila adlawadlaw nga buluhaton, kag nagpakita sing kabalaka sa ila mga hilikuton.”—Ellen G. White, _The Desire of Ages_, p. 151. Dugang pa, “Indi kita dapat magdumili sa pagpakig-angot sa katawohan. Indi kuntani kita magpalayo sa iban. Agud nga malambut ang tanan nga klase sang tawo, kinahanglan nga magpakig-angot kita sa ila kon diin sila.”—_The Desire of Ages_, p. 152.

Aton makita nga ang pamaagi ni Cristo sa paglambut sa katawohan—sa pagbayaw kag pagpakamaayo sa ila—mapamatud-an bisan pa sa pagbaylo sang tubig sa alak. Ang tubig makabig nga nagarepresentar sang aton bautismo kay Cristo, kag ang putli kag wala ginpadalisay nga duga sang uvas amo ang Iya dugo nga nag-agay para sa aton kaluwasan. Dugang pa, si Jesus nagbaylo sang ginpadalisay nga alak, nga nagapahinay sa mga panghunahuna sang tawo, sa bag-o kag preska nga duga sang uvas nga nagapamaradmad sa ila sa tarung nga panghunahuna.

Ang Milagro sa Ponong Sang Betesda (Juan 5:1-9)

Sa masami ang balatian sang lawas nagakahulugan sang paglapas sa espirituhanon nga mga kasogoan. Ang aton pagkatawo may nalakip nga relayson sa aton pagkatinuga. Kon ano ang nagaapekto sa isa ka bahin nagaapekto man sa iban. Apang dapat kita maghalong nga indi naton paghukman ukon pagdumilian ang iban nga may balatian nga ini tungud ila ginlapas ang kasogoan sang Dios, bangud ang tanan nga tawo, sa natuhaytuhay nga tion, nakahimo ukon nahulog sa sala. Ini masakit kag makapaluya sa mga nagaantus sang sala nga pagasugiran nga nagakadapat lang sila sa pagbaton sang sini nga balatian. Kaangay kay Jesus, ang aton mahumok kag maloloy-on nga kinaiya dapat magalandas sang aton huyog sa pagtadlong sang tanan antes kita magbulig. Si Jesus nagpakita sang sini nga prinsipyo sa buhat sa istorya sang milagroso nga pag-ayo sang isa ka paralitiko nga tawo sa ponong sang Betesda.

Daw ano ka makapalig-on, kag makatudlo, nga si Jesus wala nagapakigbahin sa pag-usisa kon ano ang ginhalinan sang pagkalupog sang tawo. Indi bala nag-antus na sia sang 38 ka tuig sa sini nga balatian? Ngaa dugangan pa ang iya kasakit kag pag-antus? Bilang mga sumulunod ni Cristo, dapat naton talupangdon ang mga solusyon sa mga problema, indi lamang sa mga problema. Ang ini nga tawo amo ang pinakamakalolooy kag pinakawalay paglaum sa palibot sang ponong sa Betesda, gani si Jesus nagpili sa iya sa pagpakita nga handum Niya sa paggamit sang Iya langitnon nga gahum sa pagbulig sa labing makalolooy.

Talupangda nga, sa sini nga hitabo, si Jesus wala namangkot sa tawo kon bala sia nagatoo ukon wala, lamang nga kon iya handum ang mag-ayo. Kag si Jesus nagsugo sa sini nga tawo nga magtindug, magdala sang iya higdaan, kag maglakat. Ang tawo wala nagduhaduha ukon naghulat nga sia maayo; sa gilayon sia nagtuman sa ginmando ni Jesus. Kaangay sini, kita man, walay sapayan sang daw wala na sing paglaum nga pisikal kag espiritwal nga mga panghangkat, dapat magtolok kay Jesus kag magkabuhi. Bisan ano pa kadugay kag kabudlay sang aton pagpangita sang sabat sa iban nga mga duug, ang sabat yara lang gid sa aton tupad pinaagi sa aton mahigugmaon nga Manluluwas.

Binagbinaga, kag ibutang sa tagiposoon, ang sabat sang Dios sa tanan nga makapiliang nga mga balatian: “Indi paghulata nga imo mabatyagan nga ikaw naayo. Magtoo sa Iya pulong, kag ini tanan matuman. . . . Kon ano man ang malaut nga ginahimo sang tawo, ang madugay na nga kailigbon nga nagahigot sang kalag kag lawas, si Cristo makasarang kag nagahandum sa pagluwas.”—Ellen G. White, _The Desire of Ages_, p. 203.

Matig-a nga mga Tagiposoon (Juan 5:10-16)

Ang matig-a nga mga tagiposoon, kon dugay na nga ginapalangga, magadul-ong sa mas matig-a nga mga tagiposoon. Ang mga tagiposoon sang mga Pariseo natuhoy na batok kay Jesus halin sa pagsugod, bangud kay indi ini takus sa ila relihiyoso nga mga pagtolon-an kag wala nagahiusa sa ila mga ginahimo nga mga kinaandan kag mga tradisyon. Sa amo nga pamaagi, ila ginsikway ang daku nga mga isyu sang kaluwasan. Nga nagatindug sa atubangan sang nagalakat nga milagro nga sang una walay paglaum kag walay mahimo nga tawo sa pila ka dekada nga indi makalakat kag bag-o lang gid gin-ayo ni Jesus sa ponong sang Betesda, ang mga lider wala nagtan-aw sa matuud nga rason sang pagkalipay. Sa baylo, ang ila hunahuna yara sa matarung nga pagbantay sang Adlaw sang Inugpahuway.

Ang mga lider nga nakasaksi sa pag-ayo sang paralitiko nga tawo tuman ang pagkabalaka sa pagbantay sang mga pagsulundan sang Adlaw nga Inugpahuway. Amo nga sing walay pasunaid ila sia ginpamangkot nahanungud sa iya pagdala sang iya higdaan sa Adlaw nga Inugpahuway, subong nga ginmando ni Jesus sa iya. Naakig sila tungud ang ini nga tawo nagdala sang iya higdaan; apang, wala sila naghunahuna sang pag-antus sang sini nga tawo, nga indi makagiho sang madamu nga tuig kag sa karon nagapakita sang iya kaugalingon nga may kapag-on sang isa ka pamatan-on. Apang si Jesus, ang Manugdesinyo kag Dios sang Adlaw nga Inugahuway, sing hungud naghimo sang mga milagro sa Adlaw nga Inugpahuway agud ipakita sing maathag nga ining hamili nga adlaw gintuyo nga mangin pagpakamaayo sa katawohan, kag indi lulan ukon pagpakamalaut sa sini.

### Bahin III: Aplikasyon sa Kabuhi

Hunahunaa kag sabta ang masunod nga mga pamangkot:

Paano naton mabalanse ang mangin sa kalibutan apang indi kabahin sang kalibutan?
Sono sa aton paghinun-anon sang mga milagro, paano naton mahangpan ang kinalain kag pagkaanggid sa tunga sang dunamis kag semeion? Ano nga mga halimbawa ang aton makita sa mga milagro ni Jesus? Ang milagro bala sa pagtabog sang demonyo nalakip sa kategorya sang semeion? Ipaathag.
Ano ang mga katalagman sang indi pagbag-o kag niyan mangin panatiko sa aton kaugalingon nga mga opinyon? Paano naton mabantayan ang aton kaugalingon halin sa kabuangan sa pagsalig sa aton maiyaiyahon nga mga ideya kag ginasikway ang espiritu sang kasogoan, nga amo ang mas daku nga istorya? Paano ka magbaton sang sini nga mga pinulungan: “Ang akon paagi kag wala sa sang iban pa,” ukon “Nakapamat-ud na ako. Indi na ako paggumona sang mga kamatooran”?
Mga Tanda Sang Pagka-Dios

Leksyon 2 *Oktubre 5–11

Sabado Sang Hapon

### Basaha Para sa Pagtoon Sini nga Semana
Juan 6:1–15, Isa. 53:4–6, 1 Cor. 5:7, Juan 6:26–36, Juan 9:1–41, 1 Cor. 1:26–29, Juan 11.

> <p>Salauluhon nga Teksto</p>
> “Si Jesus nagsiling sa iya, ‘Ako ang pagkabanhaw kag ang kabuhi; ang nagatoo sa akon, bisan mapatay sia, apang magakabuhi, kag ang bisan sin-o nga nagakabuhi kag nagatoo sa akon indi na gid mapatay. Nagatoo ka bala sini?’ ” (Juan 11:25, 26).

Ang Biblia maathag nga si Jesu-Cristo amo ang walay katubtuban nga Anak, isa sa Iya Amay, wala sang ginhalinan kag wala gintuga. Si Jesus amo ang Isa nga nagtuga sang tanan nga butang (Juan 1:1-3). Gani, si Jesus wala sang ginsuguran kag wala sang katapusan; wala sang tinion sa diin wala Sia nagluntad. Bisan si Jesus nagkari sa kalibutan kag nagsuklob sa Iya kaugalingon sang aton pagkatawo, yara sa gihapon ang Iya pagka-Dios, kag may mga tinion nga Sia nagsiling kag naghimo sang mga butang nga nagpahayag sang Iya pagka-Dios.

Ang ini nga kamatooran importante para kay Juan, amo ang rason nga, sang pagsaysay sang mga milagro ni Jesus, gin-gamit ni Juan ang mga ini para itudlo ang pagka-Dios ni Cristo. Si Jesus wala lamang nagsaysay sang mga butang nga nagpahayag sang Iya pagka-Dios apang nagpamatuud sini pinaagi sa mga buhat nga nagpahayag sang Iya pagka-Dios.

Ang leksyon sa sini nga semana nagatan-aw sa tatlo ka pinakadaku nga tanda sang pagka-Dios ni Jesus. Ang talalupangdon sini amo nga sa kada bahin may katawohan nga wala nagtoo sa milagro ukon nakita ang kahulugan sini. Para sa iban tion ini sa pagtalikod kay Jesus; para naman sa iban, tion para sa nagadalum nga pagkabulag; kag para sa iban pa gid, tion sa pagplano sang kamatayon ni Jesus. Kag, para sa iban—tion sa pagtoo nga si Jesus amo ang Mesias.

_*Ton-i ang leksyon sang sini nga semana sa pag-aman sa Adlaw nga Inugpahuway, Oktubre 12._

Domingo Oktubre 6

Ang Pagpakaon Sang Lima ka Libo

Sa Juan 6:4, 5, ang pinadala nagasaysay nga ang tion sang pagpakaon sang lima ka libo nahimo sang malapit na ang Pascua. Ang Pascua amo ang paghanduraw sang pagluwas sang Israel halin sa Ehipto. Ang kordero sang Pascua amo ang tal-us sang kamatayon sang magulang nga anak. Ini nga halad nagsimbolo sang kamatayon ni Jesus para sa aton. Sa krus, ang silot nga dapat aton tungud sang aton mga sala nagtupa kay Jesus. Si Cristo, ang aton Kordero, matuud nga ginhalad para sa aton (1 Cor. 5:7).

“Iya ginpas-an ang dulot sang sala, kag ang pagtago sang nawong sang Iya Amay, tubtub ang Iya tagiposoon nabuong kag ang Iya kabuhi gindugmok. Ining tanan nga pagsakripisyo ginhimo agud ang mga makasasala maluwas.”—Ellen G. White, _The Great Controversy_, p. 540.

Basaha ang Juan 6:1-14. Ano nga mga kaanggid ang makit-an diri sa tunga ni Jesus kag Moises? Kon sayuron, ano ang ginhimo ni Jesus diri nga magapadumdum kuntani sa katawohan sang kaluwasan nga nabaton sang ila mga katigulangan pinaagi sa pagministeryo ni Moises?

Madamu nga detalye sang sini nga istorya ang nagapaanggid kay Jesus kag Moises sa Exodus. Ang tion sang Pascua (Juan 6:4) nagatuhoy sa daku nga kaluwasan halin sa Ehipto. Si Jesus nagasaka sa bukid (Juan 6:3) subong nga si Moises nagsaka sa Sinai. Si Jesus nagatilaw kay Felipe (Juan 6:5, 6) subong nga ang mga Israelinhon gintilawan sa kamingawan. Ang pagdamu sang tinapay (Juan 6:11) amo man ang pagdumdum sang manna. Ang pagtipon sang nabilin nga mga pagkaon (Juan 6:12) nagatuhoy balik sa pagtipon sang mga Israelinhon sang manna. Napulo’g duha ka suludlan ang gintipon sang nabilin nga mga pagkaon (Juan 6:13), subong man sa napulo’g duha ka tribo sang Israel. Kag ang mga tawo nagasiling nga si Jesus amo ang manalagna nga nagkari sa kalibutan (Juan 6:14), kaanggid sa “manalagna nga kaangay ni Moises” nga gintagna sa Deuteronomio 18:15. Ini tanan nagatudlo kay Jesus bilang bag-o nga Moises—nga nagkari sa pagluwas sang Iya katawohan.

Gani, si Juan nagapahayag nga si Jesus wala lamang nagahimo sang mga tanda kag mga kalatingalahan, apang nagahimo sang mga tanda kag mga kalatingalahan nga, sa ila paghangup, dapat may pinasahi nga kahulugan para sa katawohan nga Judio. Sia nagatudlo sa ila, sa kinaugali, sa Iya kaugalingon nga pagka-Dios.

Basaha ang Isaias 53:4-7 kag 1 Pedro 2:24. Ano ang daku nga kamatooran ang ginatudlo sang sini nga mga teksto nahanungud kay Jesus bilang Kordero sang Dios? Paano ang Iya pagka-Dios naangot sa sini nga kamatooran, kag ngaa ang ini nga kamatooran pinakaimportante nga kamatooran nga dapat naton mahangpan?

Lunes Oktubre 7

“Matuud gid, Sia amo ang Manalagna!”

Basaha ang Juan 6:14, 15, 26-36. Ano ang reaksyon sang mga tawo sa Iya milagro, kag paano gin-gamit ini ni Jesus agud sa pagtudlo sa ila kon sin-o Sia?

Ang mga taga-Judea nagpaabut sang dutan-on nga mesias nga magaluwas sa ila sa pagpamigos sang mga Romano. Ang duha ka pinakamabudlay nga butang nga maagihan sa inaway amo ang pagpakaon sang kasoldadosan kag ang pagtatap sang mga napilasan kag namatay. Pinaagi sa Iya mga milagro, ginpakita ni Jesus nga mahimo Niya ining duha.

Apang indi ini ang rason kon ngaa si Jesus nagkari, kag indi man amo sina ang tinutuyo sang Iya milagro. Sa baylo, ang pagpakaon sang lima ka libo naghatag sang kahigayonan sa paglaragway nga si Jesus amo ang Tinapay sang Kabuhi, nga ang Dios mismo nagpanaug halin sa langit. “Ako amo ang tinapay nga nagahatag sang kabuhi; ang nagakari sa akon indi paggutumon” (Juan 6:35).

Amo ini ang una sa pito ka “Amo Ako” (I am) nga mga dinalan sa Ebanghelyo sang Juan, nga ang “Amo Ako” naangot sa mga predicate (“tinapay sang kabuhi,” Juan 6:35; “kapawa sang kalibutan,” Juan 8:12; “ganhaan,” Juan 10:7, 9; “Maayong Manugpahalab,” Juan 10:11, 14; “pagkabanhaw kag ang kabuhi,” Juan 11:25; “ang dalan, ang kamatooran, kag ang kabuhi,” Juan 14:6, “matuud nga puno sang uvas,” Juan 15:1, 5). Ini sila tanan nagatudlo sa isa ka importante nga kamatooran nahanungud kay Jesus. Ang “Amo Ako” nga mga dinalan nagatudlo balik sa Exodus 3, sa diin ang Dios nagapahayag sang Iya kaugalingon kay Moises bilang daku nga AMO AKO (ipaanggid sa Juan 8:58). Si Jesus amo inang daku nga AMO AKO.

Apang ang mga tawo wala nakahangup sini tanan.

“Ang ila indi kontento nga mga tagiposoon nagpamangkot ngaa, kon si Jesus makahimo sang madamu nga makatilinga nga mga buhat nga ila nasaksihan, indi bala Sia makahatag sang maayong panglawas, kusog, kag manggad sa tanan Niya nga katawohan, hilwayon sila halin sa mga nagapamigos sa ila, kag bayawon sila sa gahum kag dungug? Ang kamatooran nga Sia nagapangangkon nga Sia ang Pinadala sang Dios, kag niyan nagdumili nga mangin hari sang Israel, isa ka kalatingalahan nga indi nila matungkad. Ang Iya pagdumili gintagaan sang lain nga kahulugan. Madamu ang nagtoo nga wala Niya ginpamatud-an ang Iya pagpangangkon kay tungud Sia mismo nagpangduhaduha sang pagkabalaan sang Iya misyon. Gani ginbuksan nila ang ila mga tagiposoon sa pagkawalay pagtoo, kag ang binhi nga gintanum ni Satanas nagbunga sang iya sahi, sang indi paghangpanay kag kasawayan.”—Ellen G. White, _The Desire of Ages_, p. 385.

Nagapangita sila sang materyal nga kaayohan sa baylo sang kamatooran nga nagapadayon sa walay katapusan nga pagkabuhi. Ini amo ang pagpatalang nga aton tanan ginaatubang kon indi kita mangin mahinalungon.

Paano kita makalikaw agud indi kita masiod sa materyal nga mga butang sa kahalitan sang aton espirituhanon nga kabuhi?

Martes Oktubre 8

Ang Pag-ayo Sang Bulag: Bahin 1

Basaha ang Juan 9:1-16. Ano sa hunahuna sang mga gintoton-an ang kabangdanan sang pagkabulag sang sini nga tawo, kag paano gintadlong ni Jesus ang ila sayop nga pagtuluohan?

Ang mga gintoton-an naghimo sang kaangtanan sa balatian kag sala. Madamu sang mga dinalan sa Daan nga Katipan ang nagatudlo sini (ipaanggid sa Ex. 20:5, 2 Hari 5:15-27, 2 Hari 15:5, 2 Cron. 26:16-21), apang ang sugilanon ni Job nagdul-ong kuntani sa paghalong kon bala ang pag-angtanay permi gid nga nagakatabo.

Gintadlong ang ini nga bagay ni Jesus, nga wala ginpanginwala ang kaangtanan sang sala kag pag-antus, apang sa sini nga bahin nga nagatudlo sa mas mataas nga katuyoan, agud ang Dios mahimaya pinaagi sa pag-ayo. Ang kasaysayan nagalakip sang pila ka kaangtanan sa Pagpanuga, nga ang Dios naghimo sang una nga tawo halin sa yab-ok sang duta (Gen. 2:7), subong nga si Jesus naghimo sang daga (clay) sa paghatag sa amo nga bulag sang nagkulang sa taguangkan (womb) sang iya iloy.

Sa Mateo, Marcos, kag Lucas, ang mga sugilanon nahanungud sa milagro may pagpasunod: pagpakita sang problema, ang pagdala sang may balatian kay Jesus, ang pag-ayo, kag pagbaton sang pag-ayo nga may pagdayaw sa Dios.

Sa sugilanon sa Juan 9, ang ini nga pagpasunod natapos sa Juan 9:7. Apang sa kinaandan nga makita kay Juan, ang kahulugan sang milagro amo ang nangin mas masangkad nga punto sang paghinun-anon, nga nagadul-ong sa malawig nga pagsugilanonay sang naayo nga tawo kag sang relihiyoso nga mga pangulo. Ining talalupangdon nga pagsugilanonay nagatuhoy sa duha ka nagasambud pero nagakontrahanay nga konsepto—sala/mga buhat sang Dios kag pagkabulag/pagkakita.

Ang manugsaysay wala nagasugid sa bumalasa tubtub sa Juan 9:14 nga si Jesus naghimo sang sini nga pag-ayo sa Adlaw nga Inugpahuway, nga sono sa tradisyon, kag indi sa Biblia, naglapas sang Adlaw nga Inugpahuway. Kag niyan, ginkabig Sia sang mga Fariseo nga manuglapas sang Adlaw nga Inugpahuway. Sila nagpanghunahuna nga Sia wala naghalin sa Dios “bangud nga wala sia nagbantay sang adlaw nga inugpahuway.” Apang naglibog ang ulo sang iban ngaa ang isa ka makasasala makahimo sang subong nga mga tanda (Juan 9:16).

Ang ila paghinun-anon madugay pa matapos, apang nagasugod na ang pagbinahinbahin. Ang bulag nga tawo mas naathagan pa gid sing dugang kon sin-o gid si Jesus, apang ang relihiyoso nga mga pangulo dugang pa gid nga nagamuhan ukon nagakabulag kon ano gid ang Iya matuud nga pagkatawo.

Ano ang ginapahayag sang sini nga istorya nahanungud sa mga katalagman sang pagkabulag pinaagi sa aton kaugalingon nga mga tinoohan kag tradisyon nga aton malikawan ang importante nga mga kamatooran nga yara lamang gid sa aton atubangan?

Miyerkoles Oktubre 9

Ang Pag-ayo Sang Bulag: Bahin 2

Basaha ang Juan 9:17-34. Ano nga mga pakiana ang ginpamangkot sang mga pangulo, kag paano ang pagsabat sang tawo nga bulag?

Ang ining malawig nga bahin sang Juan 9 amo lamang ang bahin sa Ebanghelyo ni Juan sa diin indi si Jesus ang panguna nga aktor, apang sa gihapon Sia ang sentro sang ila diskusyon. Subong nga ang palamangkutanon sang sala amo ang nagsugod sang istorya (Juan 9:20), ang mga Fariseo nagahunahuna nga si Jesus makasasala tungud kay nagpang-ayo Sia sa Adlaw nga Inugpahuway (Juan 9:16, 24), kag ila pagapasipalahan ang naayo nga tawo bilang “natawo sing bug-os nga sala” (Juan 9:34).

May makatilingala nga pagbaliskad ang natabo. Ang tawo nga bulag mas nagaathag kag nagaathag ang iya panan-aw, indi lamang sa pisikal kondi sa espiritwal man, tungud sia nagatubo sa iya pagpasalamat kay Jesus kag sa pagtoo sa Iya. Ang mga Fariseo, sa kabaliskaran, nagadugang ang pagkabulag sa ila nga paghangup, kay nagbahinbahin sila tungud kay Jesus (Juan 9:16), kag dayon wala nakahibalo kon diin Sia naghalin (Juan 9:29).

Sa amo man nga tion, ang iya pagsaysay sang sini nga milagro naghatag kay Juan sang kahigayonan sa pagpahayag sa aton kon sin-o si Jesus. Ang tema sang mga tanda sa Juan 9 nagasangasanga sa madamu nga tema sa Ebanghelyo. Si Juan nagapamatuud liwat nga si Jesus amo ang Kapawa sang Kalibutan (Juan 9:5; ipaanggid sa Juan 8:12). Ang istoya nagasugid man sang makatilingala nga ginhalinan ni Jesus. Sin-o Sia, diin Sia naghalin, ano ang Iya misyon? (Juan 9:12, 29; ipaanggid sa Juan 1:14). Ang paglaragway kay Moises, nga nangin reperensya sa nauna nga mga istorya sang milagro, ginsaysay man sa sini nga kapitulo (Juan 9:28, 29; ipaanggid sa Juan 5:45, 46 kag Juan 6:32). Sa katapusan, yara ang tema sang pagbaton sang kadam-an. Ang iban nagahigugma sang kadulum sang sa kasanag, samtang ang iban nagabaton nga may pagtoo (Juan 9:16-18, 35-41; ipaanggid sa Juan 1:9-16, Juan 3:16-21, Juan 6:60-71).

Ang makahaladluk diri amo ang espirituhanon nga pagkabulag sang relihiyoso nga mga pangulo. Ang sadto anay bulag nga manugpakilimos makabantala, “Kutub sa pagsugud sang kalibutan wala pa gid mabatii nga may isa nga nagpamuklat sang mga mata sang tawo nga natawo nga bulag. Kon ining tawo indi nagikan sa Dios, indi sia makahimo sing bisan ano” (Juan 9:32, 33). Apang ang relihiyoso nga mga pangulo, ang espirituhanon nga mga manugtuytuy sang pungsud, sila nga kuntani mas nauna sa pagkilala kay Jesus kag sa pagbaton sa Iya bilang Mesias—sila, bisan pa sa tanan nga makagagahum nga pagpamatuud, indi makakita sini. Ukon bala, indi lang gid sila luyag nga makakita sini. Daw ano ka daku nga pagpaandam kon paano kita madayaan sang aton tagiposoon.

Basaha ang 1 Corinto 1:26-29. Paano nga ang nasulat ni Pablo nagakaigo sa sini nga hitabo, kag paano ang amo gihapon nga prinsipyo maaplikar subong?

Huwebes Oktubre 10

Ang Pagkabanhaw ni Lazarus

Ang Juan 11 puno sang kasubo—ang masubo nga balita sang pagkamatay sang suod nga abyan (Juan 11:1-3); ang paghibi tungud sang iya kamatayon (Juan 11:19, 31, 33); ang hilibion sang mga utud nga babayi nga wala kuntani napatay si Lazarus kon yara lamang si Jesus (John 11:21, 32); kag ang kaugalingon nga mga luha ni Jesus (Juan 11:35).

Apang nagpalantang si Jesus sang duha pa ka adlaw antes Sia nagkadto kay Lazarus (Juan 11:6), kag nagpalahidlahid pa nga nalipay Sia nga wala Sia nagkadto sa gilayon (Juan 11:14. 15). Ang ini nga hitabo indi tungud sang pagkabugnaw sang tagiposoon. Sa baylo, nagapahayag ini sang himaya sang Dios.

Sa tion nga nag-abut na kita sa Juan 11:17-27, si Lazarus napatay na sing apat ka adlaw. Matapos ang apat ka adlaw ang iya lawas nagsugod na sa pag-agnas kag, sono sa ginsiling ni Martha, “Ginoo, sa sining tion mabaho na sia, kay apat na sia ka adlaw nga napatay” (Juan 11:39). Sa walay duhaduha, ang pagpalantang ni Jesus nagbulig lamang sa paghimo sang milagro nga nagsunod nga mas labi pa ka makatilingala. Sa pagbanhaw sang naagnas na nga bangkay? Ano pa gid nga pamatuud ang mahatag ni Jesus nga Sia mismo amo ang Dios?

Kag, bilang Dios, Sia nga amo ang nagtuga sang kabuhi—si Jesus may gahum batok sa kamatayon. Gani, gin-gamit ni Jesus ang ini nga kahigayonan, ang pagkamatay ni Lazarus, sa pagpahayag sang tama ka importante nga kamatooran nahanungud sa Iya. “Ako ang pagkabanhaw kag ang kabuhi; ang nagatoo sa akon, bisan mapatay sia, apang magakabuhi, kag ang bisan sin-o nga nagakabuhi kag nagatoo sa akon indi na gid mapatay” (Juan 11:25, 26).

Basaha ang Juan 11:38-44. Ano ang ginhimo ni Jesus nga nagpamatuud sang Iya pagpangangkon?

Subong nga ginpakita ni Jesus nga Sia amo ang Kapawa sang kalibutan (Juan 8:12, Juan 9:5) pinaagi sa paghatag sang itololok sa tawo nga bulag (Juan 9:7), sa diri Iya ginbanhaw si Lazarus halin sa kamatayon (Juan 11:43, 44) nga nagapakita nga Sia amo ang Pagkabanhaw kag ang Kabuhi (Juan 11:25).

Ang ini nga milagro, labaw sang sa tanan, nagatudlo kay Jesus bilang Manughatag sang Kabuhi, bilang Dios mismo. Ini nagapakita sang daku nga pagpamatuud sa tema ni Juan nga si Jesus amo ang balaan nga Anak sang Dios kag niyan, pinaagi sa pagtoo, makaangkon kita sang kabuhi pinaagi sa Iya (Juan 20:30, 31).

Ugaling, sa tion nga nakalab-ot na kita sa katapusan sang sining istorya (Juan 11:45-54), sa diin madamu ang nakakita kag nagtoo (Juan 11:45), isa ka makagagahum apang makasulubo nga kamatooran ang nagapahayag. Si Jesus nagpakita nga Iya mabanhaw ang napatay, apang sa gihapon, ining mga tawo nagahunahuna nga mapauntat nila Sia pinaagi sa pagpatay sa Iya? Daw ano nga halimbawa sa mga kahuyangon sang katawohan nga kabaliskaran gid sa kaalam kag gahum sang Dios!

Biyernes Oktubre 11

Dugang nga Pagtoon: Basaha ang Ellen G. White, “The Crisis in Galilee,” pp. 383-394; “ ‘Lazarus, Come Forth,’ ” pp. 524-536; kag “Priestly Plottings,” pp. 537-542, sa _The Desire of Ages_.

“Ang kabuhi ni Cristo nga nagahatag sang kabuhi sa kalibutan yara sa Iya pulong. Pinaagi yadto sa Iya pulong nga si Jesus nag-ayo sa may balatian kag nagtabog sang mga yawa; pinaagi sa Iya pulong Sia nagpakanay sang dagat, kag nagbanhaw sang patay; kag ang mga tawo nakasaksi nga ang Iya pulong may gahum. Ginbantala Niya ang pulong sang Dios, subong nga Sia nagpakigsugilanon sa mga manalagna kag mga manunudlo sang Daan nga Katipan. Ang bug-os nga Biblia amo ang pahayag ni Cristo, kag handum sang Manluluwas nga mapasag-uli ang pagtoo sang Iya mga sumulunod sa pulong. Kon madula na ang Iya makita nga presensya, ang pulong dapat mangin ila kuluhaan sang gahum. Kaangay sang ila Agalon, ‘Indi lamang sa tinapay mabuhi ang tawo, kondi sa tagsa ka pulong nga nagagowa sa baba sang Dios.’ Mateo 4:4.

“Subong nga ang aton pisikal nga kabuhi ginasakdag sang pagkaon, sa amo man nga ang aton espirituhanon nga kabuhi ginasakdag sang pulong sang Dios. Kag ang tagsa ka kalag kinahanglan makabaton sang kabuhi halin sa pulong sang Dios para sa iya kaugalingon. Subong nga kinahanglan naton magkaon agud makabaton sang sustansya, sa amo man nga kinahanglan naton magbaton sang pulong para sa aton kaugalingon. Indi naton pagkuhaon ini pinaagi sa iban nga hunahuna. Kinahanglan nga maid-id ang aton pagtoon sa Biblia, nga nagapangayo sa Dios sang bulig sang Espiritu Santo, agud aton mahangpan ang Iya Pulong.”—Ellen G. White, _The Desire of Ages_, p. 390.

Mga Palamangkutanon nga Pagadiskusyunan :

u Sini nga semana aton gintan-aw ang pagpakaon ni Jesus sang lima ka libo, ang pag-ayo sang bulag nga tawo halin pa sang ginpanganak sia, kag ang pagbanhaw kay Lazarus halin sa kamatayon. Sa kada bahin, si Jesus nagpakita sang gamhanan nga pagpamatuud sang Iya pagka-Dios. Apang, ining mga milagro, bisan pa makatilingala, nagdulot sang pagbahinbahin. Ang iban nagbaton nga may pagtoo, ang iban nga may pagpangduhaduha. Ano ang ginatudlo sini sa aton tuhoy sa kon paano, bisan sa atubang sang gamhanan nga pagpamatuud, ang mga tawo sa gihapon makapili sa pagsikway sa Dios?`

`Ining mga istorya nagtudlo tanan sa kay Cristo bilang langitnon nga Anak sang Dios. Ngaa ang Iya pagka-Dios labaw ka importante sa pagtoo kay Jesus bilang Manluluwas?`

`Tan-awa liwat ang 1 Corinto 1:26-29. Sa ano nga mga pamaagi sa ika-21 nga siglo, nga aton makita ang amo gihapon nga prinsipyo? Ano ang mga “buangbuang nga mga butang” nga ginatoohan sang mga Cristiano, mga butang nga ginayaguta kag ginatamay sang “maalam sono sa kalibutan?” Ano man ang aton ginatoohan nga “ginbutang sa kahuy-anan” ang “mga butang nga gamhanan”?`
### Bahin I: Kabilugan nga Panan-aw

Sentro Sang Pagtoon: Juan 9:1-34, Juan 11:1-44, Juan 6:14

Binagbinaga liwat ang matahum nga kamatooran nga ang langitnon kag walay katubtuban nga Anak sang Dios nagpaubos sang Iya kaugalingon kag nangin Dios sa unud. Ining matahum nga kamatooran nasuportahan sing bug-os sa Kasulatan. Ang aton limitado kag tawohanon nga ikasarang nahangkat sa paghangup sang sining walay katubtuban nga kamatooran. Sa pagbulig sa aton sa sini nga pagpaninguha, ang Dios naghimo sang Iya masarangan sa pagbulig sa aton sa paghangup, tubtub sa aton masarangan, ining kamatooran sa Biblia pakadto sa kaluwasan.

Sa sini nga semana, aton tan-awon ang tatlo ka milagro nga amo ang nagatindug bilang pat-ud nga pamatuud sang pagka-Dios ni Cristo. Ang ini nga mga milagro nagahatag sang dugang nga pagpamatuud nga si Jesus indi lamang ordinaryo nga tawo. Talupangda, pinaagi sa halimbawa, ang Iya pagbaylo-dagway sa bukid, sa diin ang Iya tatlo ka suod nga gintoton-an nakasaksi sang Iya nagasidlak kag langitnon nga himaya. Sa gilayon, “nagbalhin ang iya dagway sa atubangan nila, kag nagsilaw ang iya nawung subong sang adlaw, kag ang iya mga panapton nagputi subong sang kapawa” (Mat. 17:2). Dugang pa, ang ini nga milagro ginpamatud-an man pinaagi sa nabanhaw nga si Moises kag nabayaw nga si Elias.

Ukon sin-o bala ang makapanginwala sang pagka-Dios ni Jesus sa milagro nga Iya ginhimo sa pagpakaon sang lima ka libo? Ang amo nga hitabo tumalagsahon kag wala pa gid may nakahimo sa kasaysayan. Ang iban nagtoo; apang, sing may pagpangduhaduha, ang iban wala nagtoo, bisan pa sa maathag nga ebidensya. Daw ano ka makasulubo nga ang pagkabatinggilan kag bugal nagdul-ong sa ila nga makita ang kadulum sa baylo sa Kapawa sang kalibutan, nga nagatindug sa atubangan lamang nila. Ang daku nga AKO AMO, nga kilala sang ila ginatahud nga manalagna nga si Moises, nagpuyo sa tunga nila, apang nagdumili sila sa pagbaton sa Iya bilang ila Mesias.

Ang dutan-on nga tinapay sa pagpakaon sang lima ka libo gintuyo sa pagpatalupangud sang katawohan kay Cristo, ang Tinapay sang kabuhi, nga nagahatag kag nagasakdag indi lamang sa lawasnon nga kabuhi, kondi sa kabuhi nga walay katubtuban. Sa pagpamalandong sing dugang nahanungud sa “AKO AMO” nga pulong sa sulud sang Ebanghelyo ni Juan, aton matalupangdan nga si Juan nagatamud sing labi sa langitnon nga pagpakilala sang Dios subong nga ginpahayag kay Moises didto sa nagadabdab nga kalayo sa sapinit: “Ang Dios nagsiling kay Moises, “AKO AMO AKO” (Ex. 3:14). Si Jesus nag-aplikar sang sini nga titulo direkta sa Iya kaugalingon, sa iya mga pululungon kaangay sang “Ako amo ang dalan, kag ang kamatooran, kag ang kabuhi” (Juan 14:6), kag “Ako ang pagkabanhaw kag ang kabuhi” (Juan 11:25).

Sa Juan 9:1-34, ang langitnon nga gahum ni Jesus ginpakita man sa pag-ayo sang bulag nga tawo kag, sing pinasahi, nga ginhatagan sing dugang nga importansya sa Juan 11, sa makatilingala nga milagro sa pagbanhaw kay Lazaro halin sa kamatayon. Sa masunod nga komentaryo, aton pagaton-an ining duha ka milagro sing mas madalum pa.

### Bahin II: Komentaryo

Daw ano ka makapulunaw nga hitabo ini kon aton makita ang nawong ni Jesus kag ang aton mamalatyon nga lawas pagailisan, kaangay sang Iya indi mamalatyon kag mahimayaon nga lawas! Aton Sia makilala, mabatyagan ang Iya gugma, kag magkabuhi sing walay katubtuban sa Iya presensia, nga wala ginaubos ang tema sang Iya walay tupong nga gugma ukon ginatungkad sing bug-os ang Iya walay katubtuban nga kinaiya.

“Matuud Gid Ini Amo ang Manalagna” (Juan 6:14)

Sang si Cristo nagpakaon sang lima ka libo halin sa simple kag diutay lang nga panakot sang pagkaon sang bata nga lalaki, ang mga nakasaksi sang milagro nagsiling sini nahanungud kay Jesus: “Matuud gid ini amo ang manalagna nga nagakari sa kalibutan” (Juan 6:14). Ang ini nga mga pulong nabatian na sa tion ni Moises, nga amo ang nagapatuhoy sa pagkari ni Jesus: “Ang Ginoo nga imo Dios magabangon sa imo sing manalagna kaangay sa akon gikan sa tunga nimo, gikan sa imo mga utud—sa iya magpamati kamo” (Deutronomio 18:15).

Makatarungan lang hunahunaon nga si Moises amo ang tipo ukon kaangay ni Jesus. Halimbawa, si Moises kag si Jesus magkaanggid sa ila misyon sa pagluwas sang katawohan halin sa pagkaulipon. Sa tanan nga karakter sa Biblia, si Moises amo ang pinakalapit kay Jesus sa Iya pagministerio sang pagpatunga. Pagkatapos ang Israel sa kamingawan nagrebelde batok sa Dios sa pagsimba sa bulawan nga baka, si Moises handa nga mapatay para sa ila, para mangin ila tal-us. Sa Exodo 32:32, aton mabasa ang makatalandug nga pakilooy ni Moises sa Ginoo sa pagluwas sang kabuhi sang Iya masinupakon nga katawohan. Si Moises nagasiling sa Ginoo: “Apang karon, kon patawaron mo ang ila sala—kag kon indi, panasa ako, ginaampo ko sa imo, sa imo tolon-an nga nasulat mo.”

Ang pagtoo ni Moises nga andam magsakripisyo sang iya kaugalingon sa iya masinupakon nga katawohan kag ang iya pangabay nga mapanas sa tolon-an makadalayaw gid. Apang ang ining mahigugmaon nga pangabay indi makapatawad sang sala kag indi makapalip-ot sang silot, nga amo ang kamatayon, kay ang pagsakripisyo lamang sang langitnon nga “Manalagna” nga si Jesus ang makasarang sa paghimo sining indi masarangan nga katungdanan. Si Jesus lamang ang Isa nga nagapanag-iya sang kinahanglanon nga pagkamatarung kag kabuhi nga makabaylo sa aton sala kag kamatayon.

Ang Pag-ayo Sang Bulag nga Tawo (Juan 9:1-34)

Subong sang aton nakita sa nagligad nga semana sa istorya sang paralitiko nga tawo, sia yara sa walay paglaum nga kahimtangan sa sulud sang 38 ka tuig. Apang ang bulag nga tawo sa Juan 9 “bulag kutub sa pagkatawo” (Juan 9:1). Hunahunaa nga wala ka gid sang kahigayonan nga makakita sang bisan ano nga butang ukon bisan sin-o!

Magluwas sini, sa pagdugang sang insulto sa halit, ining bulag nga tawo wala lamang nag-antus sa pisikal, apang nag-antus man sa espiritwal, mental, kag emosyonal nga mga bagay. Ang panan-aw sang katawohan sang una amo nga ang mga may sakit sa sosyodad nagaantus bangud sang ila kaugalingon nga mga sala ukon sang mga sala sang ila mga ginikanan. Ang bulag nga tawo ginpapati nga indi lamang ang iban nagatan-aw sa iya bilang makasasala, apang ang Dios man nagatan-aw sa iya nga wala sing kahamuut.

Ining sayop nga pagpati yara man sa mga hunahuna sang mga gintoton-an, gani ang ila pamangkot, “Rabbi, sin-o bala ang nakasala, ining tawo ukon ang iya mga ginikanan, nga natawo sia nga bulag?” (Juan 9:2). Sa ila handum nga mabutang ang basol, sila kaangay sa mga Cristohanon subong nga may maayo pero sayop nga tinutuyo. Sa kaangay nga pamaagi, ang napatalang nga mga abyan ni Job nagtinguha sa pagbutang sang basol sa iya tungud sang iya sakit kag trahedya nga nabaton. Magtoon kita halin sa ila mga sayop. Ngaa indi kita, sa baylo, magsunod sa ehemplo ni Jesus sa pagtan-aw sa solusyon kag indi sa problema? Nagkari Sia sa kalibutan indi sa pagtagudili kondi nga ang tanan maluwas paagi sa Iya. (Tan-awa ang Juan 3:17)

Ang sabat ni Jesus sa pamangkot sang Iya gintoton-an nagpalapad sang ila panan-aw sa Iya misyon sa mas mataas pa nga halintang. Ang Dios luyag nga gamiton ining pagkabulag sang tawo sa pagpahayag sang Iya makagagahum nga pag-ayo. Dugang pa, ang ini nga milagro gintuyo sa pagpahayag nga si Cristo amo ang manughatag sang kaalam kag kabuhi nga walay katapusan, nga nagapahalipay sang mga tawo paagi sa kapawa sang Iya kamatooran kag kaluwasan. Si Cristo nag-angot sang Iya buluhaton sa kasanag sang adlaw, nga nagsiling, “Kinahanglan kita magpangabudlay sa mga buluhaton sang nagpadala sa akon, sa adlaw pa; nagaabut ang gab-i, nga walay tawo nga makapangabudlay. Sa yari ako sa kalibutan, ako ang kapawa sa kalibutan” (Juan 9:4,5).

Daw ano ka kahalam-utan nga ang relihiyoso nga mga lider, bisan may mata nga makakita, sing katig-a nagtagudili sa pagtan-aw sa kapawa nga ginpahayag ni Cristo sa ila tanan. Sa sini, sila sing matinuyuon nagtabon sang ila kaugalingon paidalum kag paidalum sa espirituhanon nga kadulum tubtub ang ila pagkabulag sa matuud nga kapawa indi na mabag-o. Sa kabaliskaran, ang pagbaton sang bulag nga tawo sa kapawa ni Cristo wala lamang nagpasarang sa iya nga makakita sa pisikal pinaagi sa iya mga mata, apang nagpasarang sa iya nga masanagan sa iya espirituhanon nga panan-aw nga kinahanglanon sa pagkilala kay Jesus bilang ang Anak sang Dios, nga amo lamang ang takus simbahon.

Masarangan gid ni Jesus nga ayohon ining bulag sa gilayon. Apang tungud sa Iya maalamon nga mga rason, luyag Niya nga ining nasit-an nga tawo magapakigbahin sa iya kaugalingon nga pag-ayo. Pagkatapos sang Iya paggamit sang Iya laway sa paghimo sang daga (clay), ang Manluluws nagpalhit sini sa mga mata sining bulag nga tawo. Ang mga kamut nga naghimo kag nagbutang sang bulong amo ang kamut sang Manugbulong kag Manunuga mismo, nga amo ang nagtuga sang kalibutan kag mga bitoon. Ang bulag nga tawo, nga nahaplasan sang daga (clay), nagtuman sa mando ni Jesus kag naglakat sa gilayon sa ponong sang Siloam sa pagpanghugas. Sa iya paghugas, sia gilayon naayo. Ipaanggid ining istorya sa Daan nga Katipan nga istorya ni Naaman, ang heneral sang Sirianhon nga hangaway. Si Naaman gintudloan sang manalagna nga si Elias sa pagpanghugas sang pito ka beses sa Suba sang Jordan agud maayo halin sa aro. Sa una, si Naaman nagpamatok sing mabaskug. Apang sa olihi nagpasugot nalang sia kag naghugas sang iya kaugalingon kag niyan makatalanhaga nga sia natinloan.

Ang basa nga daga (clay) wala sing gahum sa pag-ayo; si Cristo lamang amo ang matuud nga Manugbulong. Ang Manluluwas naggamit lamang sang sini nga butang bilang alagyan sang Iya gahum. Subong man, kita makabais nga si Jesus naggamit sang payak nga mga galamiton sa pag-ayo agud sa pagganyat sa paggamit sang mga sini sa pagbulong. “Si Cristo naggamit sang payak nga mga butang nga makita sa palibut. Samtang wala Sia naghatag sang pagdumili sa moderno nga bulong sa pag-ayo, Iya ginpakita ang paggamit sang payak kag natural nga mga pagbulong.”—Ellen G. White, _The Desire of Ages_, p. 824.

Si Jesus bala sarang pa kag luyag pa nga mang-ayo subong, sa gilayon, ukon sa amat-amat, pinaagi sa direkta nga mga milagro ukon payak nga mga pagbulong nga makita sa palibot? Paano kita makapakigbahin sa Iya ministerio sa pagbulong bilang Iya mga tinugyanan? Pamalandungi ining mga pulong: “Sia (Jesus) maluyagon sa pag-ayo sa mga may balatian subong, kaangay sang yari pa Sia diri sa duta. Ang mga alagad ni Cristo amo ang Iya mga tinugyanan, ang mga alagyan sang Iya pagpangabudlay. Iya handum nga pinaagi sa ila mapakita ang Iya gahum sa pag-ayo.”—_The Desire of Ages_, pp. 823, 824.

Ang Pagkabanhaw ni Lazaro (Juan 11:1-44)

Si Jesus nagsiling kay Martha, “Ako ang pagkabanhaw kag ang kabuhi; ang nagatoo sa akon, bisan mapatay sia, apang magakabuhi” (Juan 11:25). Talupangda, liwat, nga si Jesus naggamit sang langitnon nga “AKO AMO” sa pagpatalupangud nga Sia wala lamang nagahatag sang kabuhi, kondi nga Sia ang kabuhi mismo. Ang ini nga saad nagasiguro sang Iya katumanan kon si Jesus magabalik na sa pagdala sang Iya mga hinigugma sa Iya ginharian. Yadtong nagapahuway kay Cristo magabugtaw sa isa lang ka pagmisok sa pagkabanhaw, nga daw wala lang sang panahon nga nagligad.

Ang tanan nga nagpahuway kay Jesus nagapahuway nga daw sila nabanhaw na halin sa kamatayon, kay sila nagapakigbahin na sa walay katubtuban nga kabuhi kag padulungan. Si Jesus nagpamatuud sining mahimayaon nga kamatooran pinaagi sa pagpasalig sa Iya mga gintoton-an, “Bangud nga ako nagakabuhi, kamo magakabuhi man” (Juan 14:19). Si Jesus amo ang kabuhi mismo, kag ang Kabuhi kag ang Manughatag sang kabuhi. Sa pagtoo sining mga kamatooran sa Biblia, indi kita dapat magkahadluk sa kamatayon. Sa iya una nga sulat, ginasulitsulit ni Juan ining kamatooran: “Kag ang panaksi amo ini, nga ang Dios naghatag sa aton sing kabuhi nga walay katapusan, kag ining kabuhi yara sa iya Anak. Ang nakabaton sang Anak may kabuhi; ang wala makabaton sang Anak walay kabuhi” (1 Juan 5:11,12).

Ang ining mahimayaon nga paglaum amo ang ginakinahanglan sang kalibutan, kay wala gid sang may nagapanag-iya sang kabuhi kondi si Cristo lamang. Sia lamang ang may himpit nga solusyon sa problema sang tawo. Ang ini nga kamatooran amo ang pinakamaayo nga balita sa tanan, kag kinahanglan nga madasigon kita sa pagpakigbahin sini sa tagumatayon nga kalibutan! “Kay Cristo amo ang kabuhi, orihinal, wala ginhulam, wala ginhalinan. . . . Ang pagka-Dios ni Cristo amo ang kasiguraduhan sang tumuluo sang kabuhi nga walay katapusan.”—Ellen G. White, _The Desire of Ages_, p. 530.

### Bahin III: Aplikasyon sa Kabuhi

Hunahunaa kag sabta ang ini nga mga pamangkot:

Talupangda ang pulong sa Biblia nga “manalagna.” Ngaa ang Biblia nagapatuhoy kay Jesus bilang manalagna? Ang ini nga pagtawag sarang makapatalang sa iban nga tawo tungud nga Sia indi lamang isa ka propeta. Halimbawa, ang mga Muslim nagatoo nga si Jesus isa ka manalagna. Apang, kita nagatoo nga Sia labaw pa diri: si Jesus isa man ka langitnon nga Anak sang Dios kag ang Manluluwas sang kalibutan.
Si Moises nagsilbi bilang tipo ni Cristo sa Iya pagpatunga para sa mga rebelde nga katawohan sang Dios. Si Cristo nagpatunga sa ila nga naglansang sa Iya. Sin-o sa libro sang Binuhatan ang pinakamalapit kay Jesus sa pagpatunga para sa mga kaaway? Paano ining pag-alalangay magatudlo sa aton kon paano naton tan-awon ang aton mga manughingabot?
Ngaa ang esprituhanon nga pagkabulag indi na mabulong luwas kon ang pagpang-ayo halin sa pagpatunga sang Ginoo?
Si Jesus nagsiling nga ang mga sala sang mga ginikanan indi ang kabangdanan sang pag-antus sang sining bulag nga tawo. Paano mo ini maangot sa kamatooran sa Exodo 20:5 nga “nagapaduaw sang kalautan sang mga ginikanan sa mga anak tubtub sa ikatlo kag sa ikap-at nga kaliwatan sang mga nagadumut sa akon”?
Bisan pa maathag halin sa Juan 14:19 kag 1 Juan 5:11, 12 nga kita may kasiguraduhan sang kaluwasan kay Cristo, ngaa, niyan, ini isa ka hangkat sa pag-aplikar sining kasiguraduhan sa aton kabuhi? Paano naton mapaathag ang kahadluk sang tumuloo sa kamatayon?
Leksyon 3 *Oktubre 12–18

Ang Ginhalinan nga Istorya: Ang Pagpakilala

Sabado Sang Hapon

### Basaha Para sa Pagtoon Sini nga Semana
Juan 1:1-5, Gen. 1:1, Juan 1:9-13, Juan 3:16-21, Juan 9:35-41, Mat. 7:21-23, Juan 17:1-5.

> <p>Salauluhon nga Teksto</p>
> “Sa ginsuguran amo ang Polong, kag ang Polong kaupud sa Dios, kag ang Polong Dios” Juan 1:1.

Ang una nga semana nagpaathag sa katapusan sang Ebanghelyo ni Juan, nga nagsaysay sang rason ngaa iya ginsulat ang iya Libro. Sa sini nga semana magabalik kita sa sinugdanan sang Libro, sa diin ginapahamtang ni Juan, sa giya sang Balaan nga Espiritu, ang palakadtoan nga buut niya dal-on ang mga bumalasa. Sa una nga mga pulong kag mga parapo sang ila sinulatan, ang mga manunulat sang Bag-o nga Katipan sa masami nagapahayag sang mga tema nga luyag nila ilakip. Subong man si Juan, nga ang mga tema ginapahayag subong kabahin sang kabilugan nga istorya nga nagatuhoy sa nagapangibabaw nga mga kamatooran nahanungud kay Jesu-Cristo—mga kamatooran nga nagalab-ot bisan sa wala pa ang Pagpanuga.

Ini nga pagpahayag, sa pagsugod sang libro, nagahatag sa mga bumalasa, nga nakahibalo na nga si Jesus amo ang Mesias, sang bentaha nga wala mahibaloan bisan sang mga karakter mismo sa amo nga libro. Ang bumalasa maathag nga makakita sang dalagku nga mga tema nga ginabalikan sang manunulat samtang iya ginasaysay ang istorya ni Jesus. Ining dalagku nga mga tema napasad sa panahon sang si Jesus yari pa diri sa kalibutan.

Ang leksyon sa sini nga semana magasugod sa Pagpakilala ukon Prologue (Juan 1:1-18) kag ipaathag ang dalagku nga mga tema. Ining mga tema niyan pagatan-awon man sa iban nga bahin Ebanghelyo ni Juan.

_*Ton-i ang leksyon sang sini nga semana sa pag-aman sa Adlaw nga Inugpahuway, Oktubre 19._

Domingo Oktubre 13

Sa Ginsuguran—Ang Balaan nga mga Pulong (Logos)

Basaha ang Juan 1:1-5. Ano ang ginapahayag sang sini nga mga pulong nahanungud sa Pulong, nga si Jesu-Cristo?

Ang Ebanghelyo ni Juan nagasugod sa sining tumalagsahon nga hunahuna: “Sa ginsuguran amo ang Polong, kag ang Polong kaupud sa Dios, kag ang Polong Dios” (Juan 1:1). Ining matahum nga dinalan nagaunud sang isa ka madalum nga panghunahuna nga halos naton matungkad.

Una, ang manunulat nagapatuhoy sa istorya sang Pagpanuga, Genesis 1:1, “Sa ginsuguran.” Ang Pulong nagluntad na antes pa magsugod ang uniberso. Gani, si Juan nagpamatuud sang walay katubtuban nga pagluntad ni Jesus.

Masunod, “kag ang polong kaupud sa Dios.” Sa Juan 1:18, si Juan nagapahayag nga yara si Jesus “sa sabak sang Amay.” Bisan ano pa ang aton pagpaninguha sa pagpanan-aw kon ano gid ang kahulugan sini, isa lang ka butang ang matuud: Si Jesus kag ang Amay tama gid ka suod kag hapiit.

Kag niyan, sia nagasiling, “Kag ang polong Dios.” Apang paano ang Pulong mangin kaupud sa Dios kag sa amo man nga tion mangin Dios? Ang sabat makita sa Griego. Ang Griego may “definite article,” nga “ang (the)” apang wala sang “indefinte article,” nga “a/an.” Ang aton nalang talupangdon amo nga sa Griego ang “definite article,” nga “ang (the),” isa lang ang ginatuhoy—butang ukon tawo.

Sa dinalan “ang polong kaupud sa Dios,” ang pulong nga “Dios” may artikulo, gani, nagatudlo ini sa isa ka indibidwal, ang Amay. Kag ang Pulong kaupud sa Amay. Sa dinalan, “kag ang polong Dios,” ang pulong nga Dios wala sang artikulo, nga sa paghangup, nagatuhoy sa mga kinaiya sang Dios. Si Jesus Dios—indi ang Amay, apang Sia sa gihapon ang langitnon nga Anak sang Dios, ang ikaduha nga Persona sang Pagka-Dios.

Ang mga pinadala nagapamatuud sang sini nga panghunahuna, kay ang Juan 1:3, 4 nagasiling nga si Jesus amo ang Manunuga sang tanan nga butang nga gintuga. Ang tanan nga sadto anay wala pa nagluntad, apang yara na karon, nahimo lamang pinaagi kay Jesus, ang Manunuga nga Dios.

“Sugod pa sa mga adlaw sang walay-katubtuban, ang Ginoong Jesu-Cristo kaupud sa Dios; Sia amo ang “dagway sang Dios,” ang dagway sang Iya kagamhanan kag pagkahalangdon, ‘ang nagalabaw nga kapawa sang Iya himaya.’ ”—Ellen G. White, _The Desire of Ages_, p. 19.

Ngaa ang kabug-osan sang pagka-Dios ni Cristo isa sa pinakaimportante nga bahin sang aton teolohiya? Ano ang mawala sa aton kon si Jesus, sa bisan ano nga paagi, isa lamang ka tinuga? Iandam ang imo sabat sa Sabado, kag mangin handa sa pagbinagbinag ngaa ang walay-katubtuban nga pagka-Dios ni Cristo tama ka importante sa aton pagtoo.

Lunes Oktubre 14

Ang Pulong Nangin-unud

Basaha ang Juan 1:1-3, 14. Ano ang ginatudlo sang sining mga bersikulo sa aton kon ano ang ginhimo ni Jesus, ang Dios mismo, kag ngaa ining kamatooran amo ang pinakaimportante nga kamatooran nga dapat naton mahibaloan?

Si Juan wala nagsugod sang iya Libro sa ngalan ni “Jesus” ukon sang Iya katungdanan bilang Mesias/Cristo, apang sa tinaga nga pulong (logos). Sa panahon nga ginsulat ini ni Juan, nagkalainlain nga mga pilosopiya ang naggamit sang tinaga nga pulong (logos) sa pagpatuhoy sa maalamon nga pagtukud ukon pagbalay sang uniberso, ukon sa pagpatuhoy mismo sa makatarunganon nga panghunahuna kag rason.

Subong man, ang pagpanudlo sang bantug anay nga pilosopo nga si Plato nagtunga sang realidad sa duha ka ginharian. Ang isa amo ang langitnon kag indi mabag-o nga ginharian, sa diin ang bug-os nga pagkahimpit nagaluntad. Ang isa naman ka ginharian amo ang kalibutan diri—malaglag, nagabag-o, ang sobra ka indi himpit nga paglaragway sang himpit nga duug sa ibabaw, kon diin tani ini nagluntad. (Wala gid ginsabat ni Plato ang ina nga pamangkutanon.) Ang iban nga pilosopo nagkilala sang pulong (logos) bilang indi makita nga butang nga nagapatunga sa walay katubtuban nga mga tinuga kag ang nagakalaglag nga mga tinuga diri sa kalibutan.

Ginagamit ni Juan ining tinaga sa tuhay gid nga paagi. Iya ginpadayon nga ang kamatooran, ang pulong (logos), indi isa ka butang ukon panghunahuna nga nagalutaw kag indi makita sa tunga sang langit kag duta. Ang pulong (logos) isa ka persona: si Jesu-Cristo, nga nangin-unud kag nagpuyo sa tunga naton (Juan 1:14).

Para kay Juan, ang pulong (logos) amo ang Pulong sang Dios. Labaw ka importante, ang Dios nagpahibalo; kon sayuron, ginpahayag Niya ang Iya kaugalingon sa katawohan sa pinakapinasahi nga pamaagi: ang Dios nangin isa sa aton.

Sa Ebanghelyo ni Juan ang pulong (logos) nagatuhoy sa walay katubtuban nga Dios, nga nagasulod sa tion kag kahawaan, nga nagapakigsugilanon, nagadihon, kag nagapakig-angot sa mga tawo sa hamili nga pagpakigrelasyon. Ang walay katubtuban nga Dios nagpakatawo, nangin isa sa aton.

Sa Juan 1:14 ang pinadala nagapakita nga ang pulong (logos) “nangin-unud kag nagpuyo sa tunga naton.” Ang Griego nga pulong sang ginbadbad nga nagpuyo nagakahulugan nga magtukud sang layanglayang. Si Juan nagatuhoy sa Exodus 25:8, sa diin ang Dios nagsogo sa mga Israelinhon sa pagtukud sang santuario, isa ka layanglayang, agud Sia makapuyo sa tunga nila. Sa amo man nga pamaagi, sa Pagpakatawo, si Jesus, ang Balaan nga Anak sang Dios, nagsuklob sang unud sang tawo, nga nagatabon sang Iya himaya agud ang mga tawo makapalapit sa Iya.

Pamalandungi ang mga kahulugan sang ginsulat ni Juan diri. Ang Dios mismo, ang Manunuga, nagpakatawo, nangin isa sa aton, kag nagkabuhi sa tunga naton. (Wala pa gani kita nakalab-ot sa Iya kamatayon para sa aton!) Ano ang ginapahayag sini sa aton nahanungud sa kamatooran sang gugma sang Dios sa katawohan? Ngaa kinahanglan kita magkalipay sa sining dalayawon nga kamatooran?

Martes Oktubre 15

Pagpamati Ukon Indi Pagpamati sa Pulong

Basaha ang Juan 1:9-13. Ano ang masakit nga kamatooran ang ginapahayag ni Juan diri nahanungud sa kon paano ang mga tawo nagabaton kay Jesus?

Ang Pagpakilala (Prologue), Juan 1:1-18, nagalaragway indi lamang kon sin-o si Jesu-Cristo, ang Pulong (logos), apang kon paano man ang kalibutan nagpakig-angot sa Iya. Sa Juan 1:9, Sia ginatawag nga matuud nga Kapawa, nga nagahatag sang dugang nga kaalam kag paghangup sa katawohan sa kalibutan. Inang kapawa nagapasanag sang kalibutan, agud madali ini hangpon. Siling ni C.S. Lewis, “Nagatoo ako sa Cristianismo subong nga nagatoo ako nga ang Adlaw nagbutlak, indi lamang bangud nakita ko ini, apang bangud sa sini nakita ko ang tanan.”—“Is Theology Poetry?” (n. p.: Samizdat University Press, 2014), p. 15, orihinal nga ginpresentar sang 1944.

Subong man, tan-awa ang mga implikasyon nga ginasaysay sang Juan 1:9. Ang kapawa nagakari sa tanan, apang indi tanan ang nagabaton sang kapawa. Subong nga makita naton sa aton pagtoon buwas, isa ka daku nga tema sa Ebanghelyo ni Juan amo ang kon paano ginabaton ukon ginasikway sang mga tawo si Jesus. Inang tema nagasugod diri. Ang masubo nga litanya amo nga ang Mesias nagkari sa Iya kaugalingon nga katawohan, ang mga taga-Israel, kag madamu ang wala nagbaton sa Iya bilang Mesias.

Sa Roma 9-11, si Pablo nagasaysay upud ang masubo nga tema, nga madamu sang mga Judio ang nagsikway kay Jesus. Apang si Pablo wala nagtapos sa negatibo nga panghunahuna, nga nagasiling pa gani nga sa pagkamatuud madamu sang mga Judio, upud ang mga Gentil, ang magabaton kay Jesus bilang ila Mesias.

Sa pagkamatuud, sia nagapaandam sa mga Gentil nga indi magpabugal batok sa mga Judio. “Kay kon ikaw gin-utud nga sa kinaugali gikan sa olivo nga talonon, kag ginsumpay, batok sa kinaugali, sa maayong olivo, daw ano pa gid ini sila nga kinaugali nga mga sanga nga isumpay sa ila kaugalingon nga olivo?” (Roma 11:24).

Sa kaanggid nga kahulugan, si Juan nagasiling nga ang tanan nga magabaton kay Jesus bilang ila Manluluwas mangin mga anak sang Dios. Ini matabo pinaagi sa pagtoo sa Iya Ngalan. (Tan-awa ang Juan 1:12, 13).

Yari ang kaangtanan sa tunga sang pagpakilala (prologue) kag sang paghinakop sang Ebanghelyo ni Juan. Sa Juan 20:31, ang pinadala nagapahayag kon ngaa iya ini nasulat—agud nga magtoo kamo nga si Jesus amo ang Cristo, ang Anak sang Dios, kag sa pagtoo may kabuhi kamo sa Iya ngalan. Gani, ang introduksyon kag ang paghinakup daw may paghisantuanay, nag-angot nga mga konsepto nga nagahiusa sa tanan nga nahitabo sa tunga sini. Ining kaangtanan nagatudlo sa kabilugan nga tinutuyo sang Ebanghelyo ni Juan—nga ang mga tawo maluwas pinaagi sa ila pagtoo kay Jesu-Cristo bilang ila Manluluwas.

Paano nabag-o ang imo kabuhi sang ikaw nangin anak sang Dios?

Miyerkoles Oktubre 16

Nagabalikbalik nga mga Tema—Pagtoo/Di-pagtoo

Basaha ang Juan 3:16-21, Juan 9:35-41, kag Juan 12:36-46. Paano ginabalik sang sining mga teksto ang tema sang pagtoo/di-pagtoo nga makita sa pagpakilala (prologue)?

Sa Ebanghelyo ni Juan, ang katawohan masiling nga natunga sa duha kag dalagku nga grupo nga nagasakup sang tanan: yadtong nagatoo kay Jesus kag nagabaton sa Iya bilang Mesias kag yadtong may kahigayonan sa pagtoo, apang nagpili sa pagsikway.

Ang mga gintoton-an yara sa una nga grupo, upud ang iban kaangay kay Nicodemus (nga nagbaton sang pagtoo sing hinayhinay), ang babayi sa bobon, kag ang tawo nga nabun-ag nga bulag. Sa ikaduha nga grupo amo ang mga Fariseo kag mataas nga mga sacerdote, mga tawo nga nakasaksi sang milagro sa pagpakaon sang lima ka libo, kag bisan pa ang isa sa mga gintoton-an nga si Judas.

Makapulukaw sa hunahuna nga ang pulong, ang nombre (noun), pagtoo/pagpati (Griego pistis) wala gid nalakip sa Ebanghelyo ni Juan. Apang ang likga (verb) nga pagtoo (pisteuō) nagaluntad sang 98 ka beses, ipaanggid sa 241 ka beses sa bug-os nga Bag-o nga Katipan! Ini nga likga (verb), sa pagkamatuud, isa ka daku nga tema sa Ebanghelyo ni Juan. Ining paggamit sang likga (verb) sa baylo sang nombre (noun) ayhan nagatudlo sa sobra ka aktibo nga kahulugan kon ano ang mangin isa ka Cristohanon. Ang mangin tumuluo kay Jesus bagay nga aton ginahimo, kag ini ginapakita kon paano kita magkabuhi kag indi lamang sa mga pagtolon-an. Subong nga aton nahibaloan, ang yawa nagatoo man kay Jesus (tan-awa ang Santiago 2:19).

Sa Ebanghelyo ni Juan, ang daku nga kinalain sa tunga sang sining duha ka grupo amo ang kon paano sila nagapakig-angot kay Jesus. Ang mga tumuloo, ukon yadtong nagkari sa pagtoo, may pagbukas sa Iya, bisan pa nga Iya ginapamatukan ukon ginasabdong sila. Nagakadto sila kay Jesus kag wala nagapalagyo. Sia ang Kapawa nga nagasiga sa ila. Kag pinaagi sa pagtoo, pinaagi sa pagpati, nangin mga anak sila sang Dios.

Ang mga indi tumuloo, sa pihak nga bahin, nagapalapit lang kay Jesus sa pagpakig-away sa Iya. Sila ginakilala nga nagahigugma sa kadulum sang sa kapawa. Nabudlayan sila sa pagbaton sang Iya mga Pulong ukon nakita lang nila Sia nga nagalapas sa dumaan nga mga tradisyon kag wala nagatuman sang ila ginapaabut. Nagatindug sila sa paghukom sa Iya atubangan kay sa pagatugutan nga ang Iya kapawa magatakus kag magahukom sa ila. Ang ini nga kinaiya, sa pagkamatuud, nakita na sing balikbalik sa relihyoso nga mga pangulo, nga sa diin, bilang mga giya sang pungsud, amo ang dapat nga manguna sa pagbaton kay Jesus.

Sa ano nga mga pamaagi ginakabuhi mo ang imo pagtoo kay Jesus, sa baylo nga nagapati ka nga Sia amo ang Mesias apang nagapahimuyong ka lang? Ngaa importante mahibaloan ang kinalain? (Tan-awa ang Mat. 7:21-23.)

Huwebes Oktubre 17

Nagabalikbalik nga mga Tema—Kahimayaan

Basaha ang Juan 17:1-5. Ano ang buut silingon ni Jesus sang Sia nagsiling, “Amay, nag-abut na ang takna; himayaa ang imo Anak agud nga himayaon ka sang Anak,”?

Kahapon aton gintan-aw ang kalibutanon kag tawohanon nga istorya sang Ebanghelyo ni Juan sa iya sini pasumpakil kag pakig-angot sa katawohan, nga nagalibut lamang sa kon sin-o si Jesus kag sang Iya binuhatan. Ang pagtoon subong nasentro sa langitnon kag kabug-usan nga istorya, nga makita man sa Juan.

Ang Pagpakilala (Prologue) nagasugod sa kabilugan nga istorya sang uniberso. Si Jesus ginpahayag bilang langitnon nga Anak sang Dios, ang Manunuga sang uniberso. Sa liwat, ang bisan ano nga butang nga sadto anay wala pa nagluntad, nagluntad lamang pinaagi kay Jesus. “Ang tanan nga butang ginhimo niya, kag sa wala sia walay bisan ano nga nahimo sang ginhimo” (Juan 1:3). Apang ini nagapatalupangud sang himaya sang nangin tawo Sia pinaagi sa pagpakatawo (incarnation [Juan 1:14]). Ginagamit ni Juan ang mga termino nga himaya (doxsa, kasanag, pagkahalangdon, pagkabantug, kag pagkadungganon) kag himayaon (doxsazō, dayawon, pasidunggan, ibayaw, kag himayaon) sa pagsaysay sang pagbaton sang kadungganan halin sa mga tawo kag pagbaton sang kadungganan ukon himaya halin sa Dios.

Sa Ebanghelyo ni Juan, ang ideya sang paghimaya kay Jesus naangot sa konsepto sang Iya tion, kon sayuron, ang tion sang Iya kamatayon (ipaanggid sa Juan 2:4, Juan 7:30, Juan 8:20, Juan 12:23-27, Juan 13:1, Juan 16:32, Juan 17:1). Ang krus tion sang Iya himaya.

Ang ini nga ideya daw indi gid nagakaigo tungud ang pagkalansang amo ang pinakamakahuluya kag pinakanubo nga pamaagi sa pagpatay sa tion sang dumaan nga Roma. Ining indi mapatihan nga pagsumpakilay, ang Dios sa krus, nagalaragway sang pagsambudanay sang istorya sang tawo kag sang balaan.

Sa mata sang tawo, si Jesus napatay tungud sa pag-antus, sinalikway nga kriminal nga sa kaluyahon nagasinggit, “Dios ko, Dios ko, ngaa ginpatumbayaan mo ako?” Ining tawohanon kag madulum nga bahin sang krus ginpasad sa Mateo kag Marcos (Mat. 27:46, Mar.15:34).

Apang ang mahimayaon nga bahin sang krus ginpahayag sing pinasahi sa Lucas kag Juan (Luc. 23:32-47, Juan 19:25-30). Ini duug sang kaluwasan, sang kalooy, kag sa diin ang Anak sang Dios nagahatag sang Iya kaugalingon sa Iya Amay.

Daw ano ka makahalam-ut: Ang pinakadaku nga kahimayaan sang Dios ginpahayag sa Iya pagpas-an sang pinakadaku nga kahuy-anan—ang sala sang kalibutan sa Iya kaugalingon.

Hunahunaa kon ano ang kahulugan nga ginhimo ang matigdas nga butang, ang Dios mismo yara sa krus, sa pagluwas sa aton sa sala. Ano ang ginasiling sini sa aton kon daw ano gid kalala ang sala?

Biyernes Oktubre 18

Dugang nga Pagtoon: Ellen G. White, “ ‘God with Us,’ ” sa _The Desire of Ages_, pp. 19-26.

“Si Ginoong Jesu-Cristo, ang balaan nga Anak sang Dios, nagluntad halin sa walay katubtuban, isa ka persona, apang isa upud sa Amay. Sia amo ang nagapangibabaw nga himaya sang langit. Sia ang manugdumala sang langitnon nga mga tinuga, kag ang pagdayaw sang mga manugtunda Iya ginabaton bilang Iya kinamatarung. Ini indi pagpangawat sa Dios [Hulu. 8:22–27 ginkutlo].

“May kapawa kag himaya sa kamatooran nga si Cristo isa sa Iya Amay sa wala pa mapasad ang kalibutan. Ini amo ang kapawa nga nagasiga sa madulum nga duug, nga nagapabadlak sang langitnon kag orihinal nga himaya. Ining kamatooran, nga makatilingalahan sing walay katubtuban, nagapaathag sang iban pa nga makatilingala kag indi mapaathag nga mga kamatooran, samtang ini nalikupan sang kapawa nga indi mapalapitan kag indi mahangpan.”—Ellen G. White Comments, The Seventh-day Adventist Bible Commentary, tom. 5, p. 1126.

“Si Jesus nagsiling, ‘Kag ako, kon bayawon gikan sa duta, magabuyuk sang tanan nga tawo sa akon kaugalingon.’ Juan 12:32. Si Cristo kinahanglan maipahayag sa makasasala bilang Manluluwas nga napatay para sa mga sala sang kalibutan; kag samtang aton ginatan-aw ang Cordero sang Dios nga nalansang sa krus sang Kalbaryo, ang misteryo sang pagtubos nagasugod sa pagbukas sa aton hunahuna kag ang kaayo sang Dios magadul-ong sa paghinulsul. Pinaagi sa Iya kamatayon para sa makasasala, si Cristo nagpahayag sang gugma nga indi mahangpan; kag sang nakita sang makasasala ang ini nga gugma, nagpahumok ini sang tagiposoon, nagpasangkad sang hunahuna, kag nagdulot sang paghinulsul sa kalag. . . . Sa kada tion nga sila [katawohan] nagatinguha sa pagbag-o, halin sa sinsero nga handum sa paghimo sang matarung, ang gahum ni Cristo ang nagabuyok sa ila. Isa ka inpluwensia nga indi nila mabatyagan nga nagapanghikot sa kalag, kag ang konsiyensia napadasig, kag ang kabuhi napabag-o. Kag samtang ginaganyat sila ni Cristo sa pagtan-aw sa Iya krus, sa pagtolok sa Iya nga amo ang ginlansang para sa ila mga sala, ang kasogoan magapuyo sa ila panghunahuna.”—Ellen G. White, Steps to Christ, pp. 26, 27.

**Mga Palamangkutanon nga Pagadiskusyunan**:

`Ngaa nagsugod si Juan sa pagsaysay nahanungud kay Jesus sa Iya katungdanan bilang Manunuga? Ano ang ginasaysay sini sa aton nahanungud sa importansya sang Pagpanuga sa tanan nga teolohiya? Ngaa, niyan, kinahanglan nga may husto kita nga paghangup sang Pagpanuga, subong nga ginpahayag sa Kasulatan?`

`Talupangda ang pamangkot sa katapusan sang Domingo nga pagtoon. Ano ang matabo sa krus kon, sa baylo nga ang walay katubtuban nga Dios ang napatay diri, isa lamang ka tinuga ang naghimo sini? Ano ang mawala sa aton kon si Jesus indi amo ang walay katubtuban nga Dios?`
### Bahin I: Kabilugan nga Panan-aw

Sentro Sang Pagtoon: Juan 1:9-13; Juan 1:14, 18; Juan 17:1-5

Labaw sa iban nga mga libro sa Kasulatan, ang Ebanghelyo ni Juan sing may kaisug nagabantala, nga may kasibu kag kabaskug, sang kamatooran nga si Jesus amo ang Dios. Bilang Dios nga walay katubtuban, si Jesus nauna na sa pagpanuga kag sa walay katubtuban mismo. Ang hinigugma nga gintoton-an nagtalupangud sa kamatooran sang pagka-Dios ni Cristo sing tama kadalum agud mapahayag ang kabug-usan nga kamatooran nga ang Pulong nangin unud.

Subong nga si Moises nagasugod sang Daan nga Katipan sa pagpamilit sang kamatooran sang Pagpanuga, si Juan nagahimo man sang kaangay nga pagbantala sa Bag-o nga Katipan. Gani ang tema sang Pagpanuga—kag ang Manunuga sini, ang Pulong, nga amo ang Dios—nagahiusa sang Daan ka Katipan kag sang Bag-o nga Katipan. Pinaagi sa pag-angot sang iya Maayong Balita sa Pagpanuga sugod sa ginsuguran, si Juan nagahatag sang teolohiko nga kaangtanan sa tanan nga mga diskusyon nga masunod.

Para kay Juan, ang pagpaathag nga si Jesus amo ang Manunuga tuman ka importante, tungud si Satanas, ang daku nga manuglimbong, akig kaayo sa kamatooran sang pagka-Dios ni Cristo kag sang Iya pagkatupong gid sa Dios. Sang nagahilapit na sa katapusan sang una nga Cristohanon nga siglo, may mga erehes nga sing malalangon nagsulod sa iglesia. Ang erehes nga mga tawo nga nagatoo nga ang kaluwasan maangkon lamang pinaagi sa natago nga kaalam, nagpanghangkat sa kamatooran sang pagka-Dios ni Cristo, nga nagapalapta sang pangduhaduha sang Iya matuud nga pagka-Dios sa unud. Ining makatalagam nga hitabo nagluntad sa indi magkulang tatlo ka dekada matapos nga ginsulat ang Kasulatan nahanungud sa mga Maayong Balita. Gani, amo ini ang nagdul-ong sang pagkaluya sa madamu nga tumuluo kag nagpanubo sang ila espirituhanon nga moral.

Ang una nga 18 ka bersikulo sa Ebanghelyo ni Juan nagapahayag sang pagpanugod sa naolihi niya nga Kasulatan. Sila nagahatag sang malig-on, maathag, kag puno sang mga pagpamatuud sang pagka-Dios ni Cristo. Si Cristo nga Pulong amo ang Dios kag yara na sa ginsuguran. Sia amo ang Manunuga kag Kabuhi kag Manughatag sang Kapawa; apang nangin tawo Sia, nga ginbun-ag sang Dios, kag ginpakita ang Iya gugma, grasya, kag himaya sa atubangan sang Iya mga tinuga.

### Bahin II: Komentaryo

Ang langitnon nga Logos (Pulong) sa Juan 1:1 ginagamit sa pagpatuhoy sang mapinabutyagon nga kabubut-on kag gahum sa pagpanuga sang Dios. Pinaagi sa Pagpanuga kag pagpahayag, ang Ginoo maathag nga nagpakita sang Iya kinaiya kag Iya mga buhat nga makita sa bug-os nga Balaan nga Kasulatan. Kag sa karon, ang Dios nagapakita sang Iya kaugalingon pinaagi sa pagpakatawo sang Iya Anak. Wala dapat sing duhaduha nga magapabilin sa aton hunahuna nahanungud sa gugma sang Dios para sa aton tungud ini ginpahayag Niya pinaagi kay Jesus.

Dumduma kon paano nagsabat ang Ginoo sang si Filipe namangkot sa Iya sa pagpakita sang Amay? Si Jesus nagsiling sa iya, “Kadugay na sa akon kaupud ninyo, kag wala ka makakilala sa akon, Felipe? Ang nakakita sa akon nakakita sa Amay; paano nga nagasiling ka, ‘Ipakita sa amon ang Amay?’ ” (Juan 14:9).

“Pinaagi sa pagkari sa pagpuyo sa aton, si Jesus dapat magapakita sang Ginoo sa katawohan kag sa mga manugtunda. Sia amo ang Pulong sang Dios,—ang hunahuna sang Dios nga nabatian.”—Ellen G. White, _The Desire of Ages_, p. 19. Ang ining pagpahayag sang kinaiya sang Dios nagluntad, si Juan nagasaysay sa aton, halin pa sa ginsuguran. Ano ang buut silingon ni Juan sa pululungon nga “Sa ginsuguran”? Ang Griego nga teksto wala sang pat-ud nga artikulo (definite article) nga “ang” subong nga aton mabasa sa King James Version kag iban nga Ingles nga mga Biblia, nga amo ang nagahatag sang kahulugan sang pulong nga “ginsuguran” nga mas maathag kag pat-ud. Ang pagkawala sang pat-ud nga artikulo (definite article) sa Griego nagapahangup nga wala sang pat-ud nga tion nga matum-ok ukon mabulubanta, sa baylo ang indi mapat-ud nga tion nga mas labaw pa sa tanan nga sinugdanan. Nagakahulugan ini nga ang Pulong, si Jesus, yara na nga daan sa walay katubtuban, antes pa man ang tanan nga mga tinuga.

Ang Pulong Nangin-Unud (Juan 1:14, 18)

Ang pulong (logos) mahangup bilang kamatooran, matahum nga pagluntad, himpit nga panghunahuna, kag kapahayagan. Sa Griego nga panghunahuna, ang pulong (logos) isa ka panghunahuna nahanungud sa mga butang nga wala diri sa kalibutan, nga nagalikop sa bug-os nga katawohan apang wala nagapuyo kaupud sa katawohan. Si Cristo, ang Pulong, indi isa ka hinimohimo nga kinaalam, kondi isa ka matuud kag matandug nga kamatooran nga aton makita kag mahikap. Sia sa pagkamatuud gid hamili, pinasahi, ang langitnon nga Anak sang Dios.

Sang si Cristo nangin unud kaangay naton (indi pareho), ang Iya pagkatawo nagtabon sang Iya pagka-Dios; apang Sia nagpabilin nga Dios gihapon. Sa pagkamatuud, Sia nangin kaanggid naton agud makahanuklog sa aton; apang nagpabilin Sia nga lain sang sa aton agud sa pagluwas sa aton. Daw ano ka makatilingala nga kahimuan sang langitnon nga pagpanubo para ang Dios magpaubos sang Iya kaugalingon kag magpakatawo! Indi naton mahangpan sing bug-os ang pagkatanhaga sang langitnon nga gugma, apang kinahanglan nga aton dayawon ini kag pagabatunon sa aton tagiposoon. Sa madamu nga relihiyon sa kalibutan, ang tawo nagatinguha sa wala sing pulus sa pagpakig-angot sa sinang ginatawag “diosdios:” apang sa Cristianismo, ang Dios amo ang nagapanaug sa aton kahimtang sa pagpakig-angot sa aton kon diin man kita.

Sa Juan 1:14, ang sibu gid, kag ang amo lamang, nga pagpakilala kay Jesus sa Griego amo ang pulong nga monogenous, ginabadbad bilang “ang bugtong,” nga nagakahulugan pinasahi. Ang ining pagkapinasahi tuman ka importante kag indi masikway nga ang aton kaluwasan nasandig diri. Kay kon wala ini, kita pagasilutan sang kamatayon tungud sa aton mga sala sa baylo nga matubos pinaagi sa pagkamatarung kag kabuhi sang bugtong nga Anak sang Dios.

Ang pulong nga “bugtong” (Juan 1:14, 18) wala gin-gamit sing husto sa bug-os nga kasaysayan sang Cristianismo sa mga pamaagi nga wala gintuyo sang Biblia—buut silingon, nga sa walay pat-ud kag malayo nga tion, antes sang pagpanuga, ang Anak ginbun-ag, ukon gintuga, sang walay katubtuban nga Amay. Apang ang ini nga panghunahuna kabutigan. Si Cristo sa pagkamatuud amo gid ang ginhalinan kag Manunuga sang tanan nga butang, kag indi tinuga lamang. Si Juan nagapamatuud sang walay pangduhaduha nga si Cristo Dios, kag kaupud sa Dios, halin sa walay katubtuban: “Ang tanan nga butang ginhimo niya, kag sa wala sia walay bisan ano nga nahimo sang ginhimo” (Juan 1:3).

Matuud nga ang misteryo sang Pagpakatawo mabudlay hangpon, bangud kay ang walay katapusan nga Dios nagtinguha sa paglab-ot sang aton limitado nga mga panghunahuna sa pagluwas sa aton. Kag sa pagluwas sa aton, ginsakripisyo sang Dios ang Iya bugtong nga Anak. Ang ini nga buhat tuman gid ka makahalangawa. Si Cristo sing kinabubut-on nagpaubos sang Iya kaugalingon, nangin tawo, kag napatay sa makasasala nga katawohan. Sia man nagbag-o sang Iya walay katapusan nga kinaiya agud dalayon nga mapabilin ang aton pagkatawo. Sa baylo nga magpabilin sing bug-os nga Dios, karon Sia bug-os nga Dios kag bug-os nga tawo. Daw ano ka maathag nga pagpahayag sang gugma nga nagsakripisyo sang Iya kaugalingon agud makita sang bug-os nga uniberso!

Ang nagpakatawo nga Anak sang Dios “nagpuyo” sa tunga naton (Juan 1:14). Ang “nagpuyo” amo ang badbad sang Griego nga pulong nga skeeno, nga literal nga nagakahulugan nga Sia “nakig-upud” sa aton. Ang ini nga panghunahuna nagapatalupangud balik sa Exodo 25:8, sa diin ang Dios nagasiling kay Moises: “Kag himoan nila ako sing santuario, agud nga ako makapuyo sa tunga nila.” Ang ideya nga ang Dios nagahandum sa pagpakig-upud sa aton sing mapinadayunon isa sa nagapanguna nga mga tema sang bug-os nga Biblia. Ang Dios indi luyag nga mangin temporaryo lamang Sia nga pumuluyo kondi permanente gid. Amo nga ang langitnon nga pangalan nga ginhatag sa nagpakatawo nga Dios amo ang “Immanuel,” ang Dios kaupud naton.

Ang makadalayaw sa sining kamatooran amo ang dungug nga ang Dios luyag magpakig-upud sa aton. Ang isa ka makita nga palatandaan nga may gusto makig-upud sa aton amo nga ang ini nga tawo nagahiguma sa aton. Kay kon aton tan-awon, ang agape nga gugma padayon nga nagapangita sang pagpakig-upud, gani makatarunganon gid sang si Cristo nagsaad sa Iya mga gintuton-an: “Kag kon ako makakadto kag makaaman sa inyo sing duug, magabalik ako kag dalhon ko kamo kaupud nakon, agud nga kon diin ako didto man kamo” (Juan 14:3). Ang ining matahum nga kamatooran dapat magahatag sa aton sang balaan nga kalipay kag kasiguraduhan sa pag-eksperiensya sang Iya presensya diri, agud magapuyo kita kaupud Niya sa kahimpitan tubtub sa walay katapusan didto sa langit.

Pagpamati, Ukon Indi Pagpamati, Sang Pulong (Juan 1:9-13)

Ang aton subtitulo diri mahimo man nga mangin “pagkakita, ukon indi pagkakita, sang Pulong.” Daw ano nga kabuangan ang pagsikway sang kapawa nga nagasilak sa aton; subong man nga walay pulus nga may igdulungog apang wala ginagamit sa pagpamati. Ang tingug sang kamatooran tuman kabaskug kag maathag, apang ang mga tawo nagpili sa pagpabungol-bungol; gani, ang mahimayaon nga kapawa sang maayong balita nagsilak sa palibot, apang ginhakus sang katawohan ang kadulum. Sa pagkamatuud, ini bahin sang katingalahan sang kalautan.

Ang ini nga pagrebelde nagapahanumdum sa aton sang pagkatingala sang Dios sa Iya katawohan sa ila sala nga mga pagpili nga wala sing kapuslanan. “Apang ang polong tama kalapit sa imo; sa imo baba kag sa imo tagiposoon, agud nga mahimo mo ini. . . . Nabutang ko sa atubangan mo ang kabuhi kag ang kamatayon, ang pagpakamaayo kag ang pagpakamalaut; busa pili-a ang kabuhi, agud nga magkabuhi ka, ikaw kag ang imo mga kaliwatan” (Deut. 30:14, 19). Ang pagrebelde batok sa kapawa kag kabuhi sang Dios, sa pagpili sang kadulum kag kamatayon, amo ang pagsunod sa makahalanubo nga ehemplo ni Lucifer.

Nagabalikbalik nga mga Tema—Pagtoo/Indi Pagtoo

Ginhatagan sang Dios ang tanan Niya nga tinuga sang kahilwayan sa pagpili agud nga maghigugma sila sa Iya sang hilway. Apang, sa masami ila ginaabuso ukon ginagamit sang sayop ang ini nga kahilwayan sa ila kaugalingon nga kalaglagan. Ang iban nakadangat na sa pagsaysay nga bisan ano lang nga pagpili, maayo ukon malain, nagakaigo lang, basta lang nga nagapili kita. Total, sila nagapangangkon nga ang kamatayon ni Cristo sa krus naghatag sa ila sang kahilwayan sa pagpili kag paglikaw sa mga resulta sini.

START Apang ang ini nga panghunahuna makatalagam, kay ini nagapabaskug sa katawohan nga indi maghalong sa ila mga pagpili. Ang rason ngaa si Jesus namatay sa krus amo ang pagluwas sa aton halin sa aton mga sala kag paghatag sa aton sang kabuhi. Ang kahilwayan sa pagpili ginhatag sa katawohan sang wala pa ang krus kag nagapatalupangud sa aton balik sa Hardin sang Eden. Gani, bisan ang kahilwayan sa pagpili yara lang para sa katawohan, kinahanglan naton palig-on sang mga yara sa pangduhaduha sa pagdesisyon sa pagpili kon ano ang matarung sa mata sang Dios. Ang iban nagasiling nga ang madangatan wala sang kabilihan tungud kay ang tanan nga nagrebelde sa olihi nagabalik man sa gihapon sa Dios. Apang, madamu ang wala na nakabalik, bisan pa ang Dios handa sa gihapon sa pagpatawad kag pagpasag-uli sang mga nagtalalang sa Iya kaugalingon subong nga sila nagapili sa pagtoo sa Iya.

Nagabalikbalik nga mga Tema—Kahimayaan (Juan 17:1-5)

Sa paghibalo nga ang Iya takna nag-abut na, si Jesus handa na sa pag-atubang sa krus. Apang Sia man nagpaabut sang kalipay kag himya nga nagahulat sa Iya. Ang gin-ugyunan nga misyon sang kaluwasan nga ginkasugtanan sang Amay kag Anak sang pagpasad pa sang kalibutan malapit na nga matuman sing madinalag-on. Ang kaaway sa indi madugay pagalaglagon na sa krus.

Si Cristo, sa Iya baganihan nga buhat sa pagluwas sang mga nagatoo sa Iya, nagpanaug sa pinakamadalum nga buho agud lamang nga pagabayawon sa himaya. Si Pablo nagapamatuud sini sang sia nagsiling nga si Cristo “nagpaubus sia sang iya kaugalingon kag nanginmasinolondon tubtub sa kamatayon, bisan kamatayon sa cruz. Busa ginbayaw sia sang Dios sing mataas gid kag ginhatagan sia sing ngalan nga labaw sa tanan nga ngalan” (Filipos 2:8, 9). Makita mo bala kon paano ni Pablo ginpaanggid ang kalipay kag ang kahuluy-an sa binuhatan sa pagluwas ni Cristo? Si Jesus “nga tungud sa kalipay nga ginbutang sa iya atubang nagbatas sang cruz, nga nagatamay sang kahuluy-an, kag nagalingkod sa too sang trono sang Dios” (Hebreo 12:2).

### Bahin III: Aplikasyon sa Kabuhi

Hunahunaa kag sabta ang masunod nga mga pamangkot:

Nahanungud sa Pulong: Paano ang mga pulong ni Cristo (ang Pulong) nagatiglawas sa Iya sang diri pa Sia sa kalibutan?
May mga panahon bala nga nagpangduhaduha ka nahanungud sa kinaiya sang Dios nga Amay? Ngaa, ukon nga wala? Pamalandungi sing mahinalungon ang pulong ni Jesus kay Filipe, nga ang pagkakita sa Iya kaangay man sa pagkakita sa Amay. Paano ining mga pulong makapawala sang imo mga pangduhaduha?
Paano ang kahulugan sang “tumalagsahon” kag “bugtong” nagaangot sa pinasahi nga kaluwasan nga gintanyag sa aton ni Cristo?
Si Cristo magapabilin sa pagsuklob sang Iya pagkatawo nga kinaiya tubtub sa walay katubtuban. Sia sa pagkamatuud nagbag-o sang Iya walay katubtuban nga kinaiya sing dayon kag nangin bug-os nga tawo kag bug-os nga Dios. Paano ang ining kamatooran makaapekto sa imo kabuhi subong kag sa imo paglaum sa palaabuton?
Kon kita nagtoo nga sa baylo sang pagluwas sa aton sang Dios halin sa aton mga sala nga si Jesus napatay sa paghatag sa aton sang kahilwayan sa pagpili, ano ang mangin epekto sang sini nga panghunahuna sa paghimo sang importante nga mga desisyon kon kita magmasinulundon ukon magmasinupakon? Ang iban nagahunahuna nga ang Dios wala sing ginaapinan kon tuhoy ini sa aton mga pagpili. Kon amo ini, paano mo maipasag-uli ang ini nga panghunahuna sa mga pagmando sang Ginoo sa aton sa paghimo sang husto nga mga desisyon?
Nahanungud sa kahuluy-anan kag himaya: Paano mo mapasag-uli ang duha ka konsepto sa kabuhi kag pagministerio ni Cristo? Naagihan mo bala nga mahuy-an para kay Cristo? Paano ining kaagi makapasidungug sa imo sa atubang sang Dios?
Leksyon 4 *Oktubre 19–25

Mga Saksi ni Cristo Bilang Mesias

Sabado Sang Hapon

### Basaha Para sa Pagtoon Sini nga Semana
Juan 1:19-23; Isa. 40:1-5; Juan 1:29-37; Roma 5:6; Juan 1:35-39; Juan 1:43-51; Juan 3:1-21.

> <p>Salauluhon nga Teksto</p>
> “Si Jesus nagsabat sa iya, ‘Sa pagkamatuud, sa pagkamatuud, nagasiling ako sa imo, kon ang isa indi matawo liwat, indi sia makakita sang ginharian sang Dios.’” (Juan 3:3).

Wala sing duhaduha, si Jesus naghatag sa mga tawo sang gamhanan nga mga pagpamatuud halin sa Kasulatan sa pagsuporta sang Iya mga pangangkon nahanungud sa Iya kaugalingon, kalakip ang “Sa pagkamatuud, sa pagkamatuud, nagasiling ako sa inyo, ang nagatoo may kabuhi nga walay katapusan” (Juan 6:47).

Apang may dugang pa. Ang pagbaylo sang tubig sa alak; ang pagpakaon sa linibo sang pila lang ka tinapay; ang pag-ayo sa anak sang tawo nga dungganon; ang pagpasag-uli sang tawo sa Ponong sang Betesda; paghatag sang itololok sang natawo nga bulag; ang pagbanhaw kay Lazarus halin sa kamatayon. Ang manugpangabudlay nagapanawag sa nagkalainlain nga hitabo, kag katawohan—Judio, Gentil, manggaranon, imol, lalaki, babayi, mga manugdumala, mga ordinaryo, may tinapusan, kag wala tinapusan—sa pagsaksi kon sin-o si Jesus.

Si Juan nagatudlo pa gani sa saksi sang Amay mismo, kag sa Kasulatan, ang tanan nagahatag sang pamatuud sang Iya kinaiya.

Ang ini nga semana nagasugod sa gamhanan nga saksi ni Juan Bautista. Ang iban nga saksi nagabuylog man: si Andrew kag Pedro, Felipe kag Natanael, kag ang isa ka saksi nga wala ginapaabut, ang Fariseo nga si Nicodemus. Apang may isa pa ka saksi nga yara lang sa mga landong (ang isa ka gintoton-an nga kaupud ni Andrew, sa Ebanghelyo ni Juan 1:35, 40) si Juan mismo.

_*Ton-i ang leksyon sang sini nga semana sa pag-aman sa Adlaw nga Inugpahuway, Oktubre 26._

Domingo Oktubre 20

Ang Pamatuud ni Juan Bautista

Subong nga ginpakita sang aton leksyon sang nagligad nga semana, ang Ebanghelyo ni Juan nagasugod kay Jesu-Cristo, ang Pulong, sa Iya walay katubtuban nga pagluntad antes ang Pagpanuga. Apang sa amo man nga pagpakilala (prologue), si Juan Bautista nagluntad bilang manugsaksi kay Jesus. Ang iban nga Judio sa panahon ni Jesus nagpaabut sang duha ka mesias, ang isa sacerdotenhon kag ang isa harianon. Ang Ebanghelyo ni Juan maathag nga nagatudlo nga si Juan Bautista wala nag-angkon nga isa sia sa mga mesias apang, sa baylo, isa ka saksi sa matuud kag nagaisahanon nga Mesias.

Basaha ang Juan 1:19-23. Paano ginpaathag ni Juan Bautista ang iya ministeryo kag misyon?

Ang relihiyoso nga mga pangulo nagpadala sang mga pari kag mga Levinhon sa pagpamangkot kon sin-o si Juan. Nga daku ang pagpaabut sang Mesias sa Judea, tama ka importante nga maipaathag ni Bautista ang iya kaangtanan sa sina nga mga pagpaabut. Indi sia ang Kapawa, apang ginpadala sia halin sa Dios sa pagsaksi nahanungud sa Kapawa kag sa pag-aman sa katawohan sa pag-abut sang Mesias (Juan 1:6-8). Sa amo nga rason sia nagsabat sa ila sa pinakasimple nga mga pulong, nga nagasiling: “Indi ako ang Cristo.” (Juan 1:20).

Sa amo man, si Juan nagbautiso sa tubig, apang si Cristo pagabautisohan sa Espiritu (Juan 1:26, 33). Si Juan indi takus bisan sa paghubad sang higot sang sandalias ni Jesus (Juan 1:27). Si Cristo ginpasulabi kaysa kay Juan, bangud kay nauna pa Sia kay Juan (Juan 1:30). Si Jesus amo ang Anak sang Dios, kag si Juan amo lamang ang nagsaksi nahanungud sa Iya (Juan 1:34).

Basaha ang Isaias 40:1-5 kag Juan 1:23. Paano ni Juan ginagamit ang ini nga mga bersikulo?

Sa panahon nga batsihon kag batohon pa ang mga dalan, ang mga alagad kon kaisa ginapauna sa hari sa pagtapan sang mga dalanon kag palaparon ang makitid nga mga likuan agud nga hilway na ang mga ini pag-abut sang hari. Niyan, sa katumanan sang tagna, nag-una si Juan sa pag-aman sa mga tagiposoon sang katawohan para kay Jesus.

Sa ano nga pamaagi nga kita, bilang mga Adventista del Septimo Dia, makahimo sang kaangay man nga buluhaton subong sang ginhimo ni Juan Bautista? Ano ang mga pagpaangid?

Lunes Oktubre 21

Ang Cordero Sang Dios

Ang Hebreo nga pungsud nagapangita kag nagapaabut sa Mesias nga magaluwas sa ila halin sa Roma. Ang tulumuron sang Ebanghelyo ni Juan amo ang pagbag-o sang ila paghangup nahanungud sa Mesias agud ila makita kay Jesus ang katumanan sang mga tagna nahanungud sa umalabut nga Hari. Ang Mesias indi magagahum sa duta. Nagkari Sia sa pagtuman sang tanan nga saad sa Daan nga Katipan nahanungud sa Iya kaugalingon, kalakip diri ang Iya pagsakripisyo sang Iya kaugalingon para sa kalibutan, kag sa pagbag-o sang relasyon sa tunga sang Dios kag sa Iya katawohan.

Basaha ang Juan 1:29-37. Ano nga pagbantala ang ginhimo ni Juan Bautista nahanungud kay Jesus? Ano nga laragway ang iya gin-gamit sa pagpatuhoy sa Iya, kag ngaa importante nga aton mahangpan kon sin-o si Jesus kag kon ano ang Iya misyon?

Ang pagsaysay ni Juan Bautista nahanungud kay Jesus bilang Cordero sang Dios nagasuporta sa tinutuyo sang Ebanghelyo ni Juan, nga amo ang pagdala sang bag-o nga paghangup sa buluhaton kag kinaiya sang Mesias. Si Jesus, sa pagkamatuud, amo gid ang katumanan sang ginsaad nga ipagahalad, balik didto sa ginsaad nga Manunubos, nga una nga ginpahamtang sa Genesis 3:15.

“Sa bautismo ni Jesus, sang gintuhoy ni Juan si Jesus bilang Cordero sang Dios, isa ka bag-o nga kasanag ang nag-abut nahanungud sa buluhaton sang Mesias. Ang hunahuna sang manalagna nasentro sa mga pulong ni Isaias, ‘Subong sang cordero nga ginadul-ong sa ihawan.’ Isa. 53:7.”—Ellen G. White, _The Desire of Ages_, p. 136.

Basaha ang Marcos 10:45, Roma 5:6, kag 1 Pedro 2:24. Paano ining mga bersikulo makabulig sa aton sa paghangup sang katungdanan ni Jesus bilang “Cordero sang Dios”?

Bisan madamu pa ang kinahanglan mahibaloan ni Juan Bautista nahanungud sa ministeryo ni Jesus, sigurado sia nga si Jesus amo ang ginsaad nga Mesias, ang Isa nga nagkari sa pagtuman sang nasulat sa tagna.

Pamalandungi ang ini nga titulo para kay Jesus bilang “Cordero sang Dios.” Ano nga mga laragway ang ginadala sini sa panghunahuna, kag paano ini naangot sa sistema sang paghalad sa Daan nga Katipan kag makabulig sa imo sa pagpamalandong sang daku nga bili sang aton kaluwasan?

Martes Oktubre 22

Ang Duha ka Gintoton-an ni Juan

Duha ka gintoton-an ni Juan Bautista ang nagatindug kaupud niya sang si Jesus nag-abut. Si Juan nagsiling, “ ‘Yari karon, ang Cordero sang Dios!’ ” (Juan 1:36). Ang duha ka gintoton-an nakapamati sa mensahe ni Juan nahanungud sa Cristo, nga magatuman sang mga tagna sa Daan nga Katipan nahanungud sa manug-abut nga Mesias. Ginbiyaan sang mga gintoton-an si Juan sa pagsunod kay Jesus, sa paghibalo nga si Jesus mas labaw sangsa kay Juan Bautista kag niyan Sia ang katumanan sang mensahe ni Juan.

Basaha ang Juan 1:35-39. Ano ang ginhimo sining duha ka gintoton-an matapos mabatian ang pagsaksi ni Juan nahanungud kay Jesus?

Nga nagahandum nga mangin kaupud si Jesus, nakig-upud sila sa Iya sa bug-os nga adlaw. Sin-o ang nakahibalo kon ano nga makatilingala nga mga butang ang ila naton-an kag naagihan sa sadto nga tinion?

Sigurado nga dalagku nga mga butang yadto tungud, sa wala madugay, nangin handum nila nga ipaambit ang ila inagihan sa iban. Si Andres, isa sa duha ka gintoton-an, sa gilayon ginpangita ang utud nga si Simon kag nagsiling, ‘“Nakita namon ang Mesias” (kon sayuron, ang Cristo)” (Juan 1:41). Sang gindala ni Andres ang iya utud kay Jesus, si Jesus sa gilayon nagpakita nga nakilala Niya sia, nga nagasiling, “ ‘Ikaw gali si Simon nga anak ni Juan? Tawgon ka Cefas” (Juan 1:42). Si Jesus nakakilala kag nakahangup kay Pedro. Nga kilala ni Jesus ang isa ka tawo amo ang tinutuyo sang Ebanghelyo ni Juan. (Tan-awa ang halimbawa sa Juan 2:24, 25.)

“Kon naangkon ni Juan kag Andres ang indi matinoohon nga espiritu sang mga sacerdote kag mga manugdumala, indi kuntani sila nakita nga mga manugtoon sa tiilan ni Jesus. Nagkadto kuntani sila sa Iya bilang mga kritiko, sa paghukom sang Iya mga pulong. . . . Apang indi ini amo ang ginhimo sang una nga mga gintoton-an. Sila nagbaton sang pagpanawag sang Balaan nga Espiritu pinaagi sa pagpangwali ni Juan Bautista. Sa karon ila nakilala ang tingug sang langitnon nga Manunudlo. . . . Isa ka balaan nga kasanag ang nagsilak sa panudlo sang mga Kasulatan sang Daan nga Katipan. Ang madamu nga bahin sa tema sang kamatooran nagluntad sa bag-o nga kahayag.” —Ellen G. White, _The Desire of Ages_, p. 139.

Ang bug-os nga pagpatalupangud sa Ebanghelyo ni Juan amo ang pagpakita sang kapawa nahanungud sa kinaiya ni Jesus, agud nga ining maayong balita mapakigbahin sa bug-os nga kalibutan.

Sa ano nga mga pamaagi nga si Cristo, kag ang imo pagtoo kay Cristo, nagbag-o sang imo kabuhi? Ano pa nga mga pagbag-o ang luyag mo makita nga matabo?

Miyerkoles Oktubre 23

Si Felipe kag Natanael

Basaha ang Juan 1:43-46. Ano ang ginpahayag ni Felipe nahanungud sa iya pagtoo kay Jesus pinaagi sa iya mensahe?

Si Felipe halin sa Betsaida, kaangay ni Andres kag Pedro. Nakita niya ang iya abyan nga si Natanael kag nagsugid sa iya nahanungud kay Jesus. Si Juan Bautista nagtawag kay Jesus bilang “Cordero sang Dios.” Si Andres nagsiling kay Pedro nga iya nakit-an “ang Mesias.” Apang si Felipe nagatawag kay Jesus bilang isa nga ginsulat ni Moises kag sang mga manalagna kag nagadugang sang ngalan nga, “Jesus nga Nazaretnon.” Ang iya pagpatuhoy sa Nazaret nagadul-ong sang madasig kag sigurado nga pagsabat halin sa iya abyan.

Daw indi maayo ang pagtamud ni Natanael sa magamay nga banwa sang Nazaret. Sigurado nga wala sang hari nga magahalin sa higad-dalan nga lugar. Ang pagpasulabi amo ang nagabulag sang mga mata agud indi makita sang katawohan kon ano gid ang matuud nila nga bili. Si Felipe daw nakahangup, tungud siguro sa nauna niya nga mga pagpakigsugilanon kay Natanael, nga ang makatarungan nga paagi sa pagdumla sang pagpasulabi indi amo ang pinakamataas nga pilosopiya ukon argumento sa teolohiya kondi sa pag-agda sa isa sa pag-eksperiensya mismo sang kamatooran. Sia lamang nagsiling, “Kari kag tan-awa.” Kag amo ini ang iya ginhimo. Sia nagkadto kag nakakita.

Basaha ang Juan 1:47-51. Paano nahaylo ni Jesus si Natanael nahungud sa kon sin-o Sia, kag paano ang pagbaton ni Natanael?

Wala napahayag sa mga bersikulo 46 kag 47 ang importante nga detalye kon paano ginsabat ni Natanael ang pangagda ni Felipe. Apang nagkadto sia kag nagtan-aw. Ang iya pagpakig-abyan kay Felipe mas labaw sangsa iya pagpasulabi, kag ang iya kabuhi nagbag-o sugod sadto nga tion.

Matahum nga mga pulong ang ginasaysay ni Jesus nahanungud kay Natanael, nga ginatawag sia nga Israelinhon nga walay paglimbong (Juan 1:47), daku nga kabaliskaran kon ano ang ginsaysay ni Natanael nahanungud kay Jesus (Juan 1:46). Si Natanael nagsabat nga may pagkatingala tungud wala pa gid niya nakaupud si Jesus.

Niyan si Jesus nagasambit nga nakita Niya sia sa idalum sang kahoy nga higuera, kag ining malip-ot nga dinalan naghaylo kay Natanael nga magtoo. Si Jesus, pinaagi sa Iya langitnon nga kaalam, nakita si Natanael nga nagapangamuyo, nga nagatinguha sa paghibalo sang kamatooran sa idalum sadtong kahoy (tan-awa ang Ellen G. White, _The Desire of Ages_, pp. 140, 141). Si Natanael niyan nagahimo sing makabalayaw nga pamatuud, nga nagatawag kay Jesus nga Rabbi ukon Manunudlo, ang Anak sang Dios, kag ang Hari sang Israel. Talupangda kon paano ang daw pinakamalip-ot nga pagsaysay nagadul-ong sa tumalagsahon nga pagtuad sang pagtoo.

Huwebes Oktubre 24

Ang Saksi ni Nicodemus

Basaha ang Juan 3:1-21. Paano nagasuporta ang pamatuud ni Nicodemus sa tema sang Ebanghelyo ni Juan?

Si Nicodemus respetado nga manunudlo sa Israel kag manggaranon nga miyembro sang Sanhedrin. Ang iya pamatuud nangin importante nga bahin sa Ebanghelyo ni Juan sa pila ka rason. Iya gintuhoy si Jesus bilang “Rabbi” ukon manunudlo kag gintudlo ang mga tanda nga ginhimo ni Jesus bilang ebidensia sang Iya langitnon nga misyon. Gani, antes pa nahangpan ni Nicodemus ang iya ginbuhat, sia naghatag na sang pamatuud sang pagka-Mesias ni Jesus.

Si Nicodemus nagtan-aw sa mga tanda bilang pagpamatuud sang langitnon nga misyon ni Jesus apang wala nakita ang mga ini nga nagatudlo kay Jesus bilang katumanan sang mga tagna sa Daan nga Katipan nahanungud sa Mesias. Niyan, si Nicodemus may mga pangduhaduha; sa sini nga tion wala pa niya nakilala si Jesus bilang ang Cristo.

Basaha ang Juan 3:3-21. Ano ang ginsiling ni Jesus kay Nicodemus para ipakita nga mabasa Niya ang iya panghunahuna?

Si Jesus nakahibalo sang tagiposoon sang tagsa ka tawo. Ang pagsabat Niya kay Nicodemus daw hinali, apang nagdiretso lamang Sia sa problema. Bisan ang mga Judio nagapati nga kinahanglan sang mga Gentil nga maliso, madamu ang wala nakahangup nga sila man, mga pinili nga katawohan sang Dios, kinahanglan man sang eksperiensya sang pagkaliso. Wala sang natawo nga naluwas na, bisan ano man ang iya lahi ukon iglesia kon diin sia nagdaku.

Ang matahum nga palanublion sang mga Judio, nga nahalin pa kay Abraham, kag naghatag sa ila sang madamu nga kaayohan (tan-awa ang Roma 3:1, 2) indi gid madudahan. Apang ina, mismo sa kaugalingon sini, indi bastante. Si Jesus nagsugid kay Nicodemus sang indi mapatihan, nga sia, manunudlo kag manugdumala sa Israel, kinahanglan nga matawo liwat halin sa ibabaw!

Si Jesus niyan nagpahibalo kay Nicodemus sang iya espirituhanon nga pagkaignorante: “Ikaw bala isa ka manunudlo sang Israel, apang wala ka makahangup sini?” (Juan 3:10). Paano nga ikaw, isa ka mataas nga manunudlo, wala makahangup sini? Ining pagsabdong nakapahayanghag gid.

Bisan ano pa nga mga pakiana ang yara kay Nicodemus nahanungud kay Jesus sang una, sang olihi ginkabig ni Nicodemus ang iya kaugalingon bilang sumulunod ni Jesus (tan-awa ang Juan 19:39).

Ano ang kahulugan sang “matawo liwat,” kag ngaa ginapatalupangud gid ni Jesus ini?

Biyernes Oktubre 25

Dugang nga Pagtoon: Basaha ang Ellen G. White, “Nicodemus,” pp. 167–177, sa _The Desire of Ages_.

Si Nicodemus “nag-usisa sa Kasulatan sa bag-o nga pamaagi, indi para sa pagdiskusyon sang teoriya, apang agud mabaton ang kabuhi para sa kalag. Nakita na niya sang sugod pa ang ginharian sang langit samtang iya gintugyan ang iya kaugalingon sa pagdumala sang Balaan nga Espiritu. . . .

“Pinaagi sa pagtoo aton mabaton ang grasya sang Dios; apang ang pagtoo indi amo ang aton Manluluwas. Wala ini sing maganar. Ini amo lamang ang kamut sa diin aton ginakaptan si Cristo, kag ang Iya balor, ang sabat batok sa sala. . . . Ang paghinulsul halin kay Cristo subong man ang pagpatawad.

“Paano, niyan, kita karon maluwas? ‘Subong nga si Moises nagbayaw sang man-ug sa kamingawan,’ sa amo man nga ang Anak sang tawo ginbayaw, kag ang tanan nga nalimbong kag nakagat sang man-ug magatan-aw kag mabuhi. ‘Yari karon, ang Cordero sang Dios, nga nagakuha sang sala sang kalibutan!’ Juan 1:29. Ang kapawa nga nagasiga halin sa krus nagapahayag sang gugma sang Dios. Ang Iya gugma nagabuyok sa aton palapit sa Iya. Kon indi kita magpamatok sa sining pagpalapit, madul-ong kita sa tiilan sang krus sa paghinulsul sa mga sala nga nagpalansang sa Manluluwas. Niyan ang Espiritu sang Dios pinaagi sa pagtoo magahimo sang bag-o nga kabuhi sa kalag. Ang mga hunahuna kag mga handum mahimo nga mangin masinulundon sa kabubut-on ni Cristo. Ang tagiposoon kag ang hunahuna ginabag-o liwat sa Iya dagway nga nagahikot sa aton sa paggahum sang tanan nga butang sa Iya kaugalingon. Niyan ang kasogoan sang Dios nasulat sa hunahuna kag tagiposoon, kag kita makasiling kaupud kay Cristo, ‘Nagakalipay ako sa paghimo sang imo kabubut-on, O Dios ko.’ Salmo 40:8.”—Ellen G. White, _The Desire of Ages_, pp. 175, 176.

**Mga Palamangkutanon nga Pagadiskusyunan**:

`Si Juan Bautista nagkari sa pag-andam sang dalan para kay Jesus. Para sa imo, daw ano ka madinalag-on ang iya pagpangabudlay, sa tawohanon nga paglantaw? Subong man, samtang nagahunahuna ka sang imo sabat, ipamangkot man ang importante nga pamangkot: Ano, para sa imo, ang kahulugan sang “kadalag-an” sa espirituhanon nga mga butang?`

`Sang olihi, si Juan Bautista nagpahayag sang sinsero nga mga pagpangduhaduha (Mat. 11:2, 3, Luc. 7:19). Ano ang kabangdanan sang iya mga pamangkot, kag ano ang aton maton-an halin sa ila nahanungud sa kon paano mangin matutum sa aton pagtoo?`

`Sa klase, isaysay ang ideya kon paano ang isa nga kaangay kay Nicodemus, isa ka pangulo sa matuud nga iglesia, isa nga may madamu nga nahibaloan, nagapabilin nga wala sing hinalung-ong sa espiritwal nga mga butang. Ano nga mga leksyon ang aton makuha sa iya nga sitwasyon?`
### Bahin I: Kabilugan nga Panan-aw

Sentro Sang Pagtoon: Juan 1:35-39, Juan 1:43-46

Si Jesus, ang Halalinan sang tanan nga kamatooran, nagpuno sa kalibutan sang kapawa sang kamatooran. Sa sini nga pamaagi, Sia nagdugang sang kadamuon sang kapawa nga igahatag sa tagsatagsa nga gintawo sa sini nga kalibutan. Bisan may madamu nga makahalaylo nga mga ebidensya, ang iban sa panahon ni Cristo nagpili sa paglipud sang ila kaugalingon sa kadulum. Sa ila pagpasulabi kag bugal, ila ginpili nga indi magpamati sa kamatooran kag indi magtan-aw sa kapawa. Ang Dios nasubo kon ini nagakatabo, apang sa Iya gugma, Iya kita ginatugutan nga makahimo sang aton pagpili, bisan pa ang mgasayop nga pagpili.

Ang ini nga leksyon maghatag sang talalupangdon sa pagpamatuud sang pipila ka saksi ni Jesus, kaangay ni Juan Bautista kag ang iya duha ka gintoton-an—nga amo sila ni Andres kag Juan. Aton man talupangdon ang pagsaksi ni Felipe kag Nathanael, kag ang pagsaksi ni Nicodemo, isa ka Fariseo kag kilala nga miyembro sang Sanhendrin, nga nagbukas sang iya tagiposoon sa kapawa sang kamatooran sang Dios. Ang iya pagpamatuud mabaskug kag pat-ud tungud sia nagrisgo sang iya kabuhi sa pagpamatok sa iya makagagahum nga mga kaupdanan. Sa iya pagpakigsugilanon sa kagab-ihon kay Jesus, ang mga bibig ni Cristo nagpamulong sang isa sa pinakamatahum nga saad sa Biblia: “Kay ginhigugma gid sang Dios ang kalibutan sa bagay nga ginhatag niya ang iya bugtong nga Anak, agud nga ang bisan sin-o nga magtoo sa iya indi mawala kondi may kabuhi nga walay katapusan” (Juan 3:16).

Sa pagtalupangud sang pagsaksi ni Juan, kita magapamangkot: Ngaa si Juan Bautista, ginatahud kag ginadayaw sang katawohan, nagahatag sa kalibutan sang matuud nga pagsaksi nahanungud kay Jesus? Si Juan naghiusa sang bug-os nga kasulatan sa iya pagpahayag nga si Jesus amo gid ang gintagna nga “Cordero sang Dios, nga nagakuha sang sala sang kalibutan” (Juan 1:29), tagna nga natuman sa atubangan sang mga mata sang katawohan. Nga ginpamatud-an pinaagi sa mga pagsaksi sang sining mga nakakita kay Jesus, indi bala kita magtoo man sing bug-os nga si Cristo amo gid ang aton buhi nga Manluluwas kag Ginoo?

### Bahin II: Komentaryo

Ang Pagpamatuud ni Juan Bautista

Ang mga Judio sa panahon ni Cristo may ila kaugalingon nga mga ideya nahanungud sa manug-abut nga Mesias, kag indi na gid mabag-o ang ila mga hunahuna nga ang tanan dapat masibu gid sa ila ginapaabut nga mesias. Ila ginhunahuna nga si Juan Bautista amo ang daw kaanggid sa Mesias nga ila ginapaabut, apang sia nagpamatuud nga sia manugpakilala lamang sang matuud nga Mesias, nga ginpadala bilang tinagna sang Dios sa pag-andam sang dalan para sa Iya. Pagkatapos sina, si Juan nagpakilala nga si Jesus amo ang “Cordero sang Dios.” Apang si Jesus kag ang Iya pag-antus para sa aton mga sala wala nagsibu sa ginapaabut sang Judio nga mga lider nahanungud sa kalibutanon kag harianon nga Mesias, nga amo ang magalaglag sang mga nagpigus sa ila kag magadumala sa ila, kag sa olihi, sa bug-os nga kalibutan.

Karon, ang mga maduhaduhaon wala man nagahatag sang kabilihan para sa biblikanhon nga konsepto sang paghalad. Sila nagtudlo sa paghalad ni Cristo sa pagpakamatarung sang ila indi pagsapak sini. Ining maduhaduhaon nga katawohan nagatoo nga si Jesus indi na kinahanglan magpaagay pa sang Iya dugo agud sa pagluwas sang makasasala nga katawohan, kay Sia makaluwas sa aton bisan pinaagi lamang sa pagpakita sang Iya gugma kag sa pagbuhat sang mga milagro. Apang ang kabuhi, sono sa Biblia, yara sa dugo, kag ang nawala nga katawohan nagakinahanglan sang kabuhi nga yara sa Anak. Ang mga manugtunda indi makahimo sa pagtuman sini para sa katawohan tungud kay sila nagahulam lamang sang kabuhi sa Tag-iya sang kabuhi. Ngaa ang Dios magamando pa sang indi maisip nga mga paghalad sang inosente nga mga hayop kon indi sa pagpatuhoy sang pagkakinahanglanon sang inosente nga dugo ni Cristo para sa kabayaran sang aton sala kag sa paghatag sang kabuhi nga walay katapusan?

Sa amo nga rason, si Juan wala nasayop sa pagsaysay nga “indi ako ang Cristo” (Juan 1:20) ukon ang Kapawa, kondi isa lamang ka saksi sa katumanan sang tagna sa Biblia. Sa duha ka beses si Juan nagpamatuud nga si Jesus sa pagkamatuud amo ang Cordero sang Dios, ang katumanan kag katapusan sang sistema sa paghalad. Iya ginsaysay ang ining kamatooran sa kadam-an sa tion nga iya nakita si Jesus, kag iya man ginsaksi ang ini nga kamatooran sa duha sang iya mga gintoton-an (tan-awa ang Juan 1:29, 36).

Si Juan Bautista, isa ka saksi sa tion sang bautismo ni Jesus, nakabati sa tingug sang Amay nga nagapamulong nga si Jesus amo ang Iya hinigugma nga Anak nga sa diin nahamuut Sia. Subong man, ang Balaan nga Espiritu nagkunsad halin sa langit kag nagpabilin kay Jesus samtang ang Dios nagpakilala kay Juan sang pagka-Dios sang Manluluwas. Gani si Juan nagsiling: “Kag nakakita ako kag nakasaksi nga ini amo ang Anak sang Dios.” (Juan 1:34). Sa atubangan sang sini nga pagbantala, ang isa matingala kon ano pa gid ang dapat ipamatuud sa mga nagaduhaduha sa pagtoo. Sing makasulubo, kon ang isa dalayon nga nagapili sa pangduhaduha, iya ginaputos ang Iya kaugalingon sa panapton sang kadulum.

Ang Duha ka Gintoton-an ni Juan (Juan 1:35-39)

Ang duha ka gintoton-an ni Juan Bautista, nga amo sila Andres kag Juan, ang manunulat sang Ebanghelyo, nakabati na sang pagpangwali ni Juan nahanungud sa katumanan sang tagna sa Daan nga Katipan nahanungud kay Cristo. Niyan, sang ang ila manunudlo nagpatuhoy sang ila igtalupangud kay Jesus, ang daku nga Manunudlo nga nagatindug sa atubangan nila, sila nagtoo kag naghandum sa pagsunod sa Iya. Si Juan kag Andres mahimo kuntani nga mangin maduhaduhaon kaangay sang mga Fariseo, nahanungud sa mga pulong kag binuhatan ni Cristo, apang ila ginpili ang pagtuman sa pagpanghikot sang Balaan nga Espiritu. Kag sila man nagsalig sa pagkamatuud sang indi mabag-o kag masaligan nga pagsaksi ni Juan Bautista.

Ang pakiana ayhan amo ini, paano naton mahibaloan nga ang ikaduha nga gintoton-an nagatuhoy kay Juan nga Hinigugma? Si Andres gintawag gid sa iya ngalan, apang ang ngalan ni Juan wala ginsambit tungud sa disente nga rason, apang sia, sa pagkamatuud, amo ang ikaduha nga gintoton-an. Si Andres amo ang nagpakilala sang iya utud nga lalaki nga si Pedro kay Jesus. Si Andres, Pedro, kag Juan amo ang pinakauna nga nagsugod sang orihinal nga 12 ka gintoton-an. “Sa pagbiya kay Juan (Bautista), sila naglakat sa pagpangita kay Jesus. Ang isa sa ila amo si Andres, ang utud ni Simeon; ang isa amo si Juan nga manugwali. Amo ini ang una nga mga sumulunod ni Cristo.”—Ellen G. White, _The Desire of Ages_, p. 138.

Sing maathag ang ining duha ka gintoton-an, si Andres kag Juan, tuman ka interesado sa pagka-Mesias ni Jesus kag sa kamatooran nga Iya igapakigbahin sa ila. Talupangda ang ila sabat sa pamangkot ni Jesus samtang nagasunod sila sa Iya. “Ano bala ang ginapangita ninyo?” Sia namangkot. Kabaliskaran sang aton nga ginapaabut, sila namangkot kon diin Sia nagadayon.

“Diin ka bala nagadayon?” (Juan 1:38). Sila indi lamang interesado sa pagsunod kay Jesus; sila naghandum sa pagpakig-upud sa Iya kag sa paghibalo pa gid nahanungud sa Iya misyon. Kag sila nagpabilin sa Iya sa bug-os nga adlaw, nga nagatoon sang madamu nga mga butang nahanungud sa Iya.

Kamusta naman kita karon? Nagahandum man bala kita nga magtoo kay Jesus apang wala nagapangita sang Iya pagpakig-upud? Nalipay bala kita sa Iya pagpakig-upud? Sa pagkamatuud, ang pamaagi lamang para mabag-o ang aton kabuhi amo ang pagtolok sa Iya, subong nga si Juan nagtudlo sa iya mga gintoton-an.

Si Felipe kag Natanael (Juan 1:43-46)

Halin kay Andres, Juan, kag Pedro, karon aton talupangdon si Felipe kag Natanael. Si Felipe, nga nakabatyag nga ang iya abyan nga si Natanael may pagdumili pa kag sigurado nga indi madali madaya, nagtinguha sa pagpakita sang madamu pa nga pagpamatuud nahanungud sa Mesias halin kay Moises kag sa mga manalagna. Sang si Nathanael nagpangduhaduha sa pagpati sang iya nabatian nga si Jesus halin sa Nazaret, si Felipe wala na nagdebate ukon nagpakigbais pa sa iya kondi iya lang gin-agda sia: “Kari kag tan-awa” (Juan 1:46). Talupangda nga si Jesus naggamit sang kaangay man nga pamaagi kay Andres kag Juan sang Iya sila gin-agda sa pagkari kag pagtan-aw mismo para sa ila kaugalingon.

May makagagahum kag makapabag-o sa pagpakig-upud kay Cristo. Ayhan aton pakigbaisan ang teolohiya kag pilosopiya sang kamatooran sa iban, apang, sa katapusan, ang aton pagsaksi amo ang pinakaepektibo kon kita sing mainayuhon kag hanoot magaagda sa ila sa pagtukib kay Jesus para sa ila kaugalingon. Sa aton pagsaksi, kinahanglan aton isentro ang aton prioridad sa pagbulig sa iban sa pagkilala kay Jesus mismo sa ila kaugalingon, kag niyan madamu sang pagdumili kag pangduhaduha ang mawala. Ang pagtudlo sa mga doktrina matuud nga kinahanglanon, apang kinahanglan nga magasugod kita kay Jesus bilang tagiposoon sang tanan nga kaalam.

Importante nga talupangdon ang kabaliskaran sa kon paano ni Nathanael gintan-aw si Jesus kag kon paano ni Jesus gintan-aw sia. Ginbalewa lang ni Nathanael si Cristo tungud halin Sia sa Nazaret. Sing makapasubo, kita man, kon kaisa, nagahimo sang kaangay nga butang sa iban. Sa aton hunahuna, ginabutang naton sila sa magamay kag sirado nga duug tungud lamang sa ila rasa, pungsud, kultura, ukon iban pa nga pagkatuhay nga aton makita. Kabaliskaran sa una nga panglantaw ni Nathanael, si Jesus nagapamatuud sa sining malapit-na-nga-mangin gintoton-an. Sang nakita Sia ni Jesus, Sia nagsiling, “Yari karon, ang totoo nga Israelnon, nga sa iya walay limbong!” (Juan 1:47), isa ka makabalaskug nga komento nga nagdul-ong sa iya sa pagpamangkot pa sing dugang nahanungud sining taga-Nazaret. Sang si Nathanael nakasaksi sang matagnaon nga kinaiya ni Jesus, sia sa gilayon nagtoo. “Rabbi, ikaw ang Anak sang Dios! Ikaw ang Hari sang Israel!” (Juan 1:49).

Ang Saksi ni Nicodemo (Juan 3:1-21)

Si Juan, sa iya kasulatan kay Jesus, nagpakilala sa iya kaugalingon bilang manunulat sang Maayong Balita nga nagtalupangud sa personal nga mga hitabo ni Jesus kaupud ang iban nga katawohan, subong kay Nicodemo kag ang Samariahanon nga babayi. Sa mga pagpakig-angot ni Jesus, wala sia may ginpakita nga pagpasulabi sa isa ka sahi sang katawohan. Sa baylo, si Jesus nagtinguha sa pagpakigbahin sa ila sing hanoot sa tanan nga magbaton sang kamatooran, bisan ba ang mataas nga ginakilala nga lider sang mga Judio nga si Nicodemo, ukon ang gintamay nga Samariahanon nga babayi.

Si Nicodemo isa ka Fariseo kag importante nga miyembro sang Sanhendrin, nga amo ang nagasilbi nga pinakamataas nga manughukom sang Judaismo. Ang pulong nga “Sanhendrin” halin sa Griego nga pulong sunedrion, nga nagakahulugan “konseho.” Ini may 71 ka miyembro, nga nagalakip sang tatlo ka dibisyon, sono sa Mateo 27:41, nga amo ang masunod:

Puno nga mga sacerdote (Ang nagagahum nga pinakamataas nga sacerdote, nagretiro nga pinakamataas nga mga sacerdote, kag miyembro sang ila panimalay.) Ang kadam-an sa ila mga Saduceo.
Mga escriba (kadam-an sa ila mga Fariseo)
Mga tigulang, nga mga tiglawas sang dungganon nga mga pamilya.
Ang pagdumalahan sang puno nga pinakamataas nga sacerdote nangin malaut kag sa masami ginabakal kag ginabaligya sang mga Romanhon sa pinakamataas nga subastador.

Ang Griego nga ngalan ni Nicodemo literal nga nagakahulugan “kadalag-an sa katawohan.” Kilala sa iya manggad, si Nicodemo isa man ka ginakilala nga manunudlo. Iya nabatyagan ang makusog nga pagkakinahanglan sa pagpakigkita kay Jesus tungud sa indi kinaandan nga mga butang nga iya nabatian nahanungud sa Iya. Apang kinahanglan sia magmahinalungon. Indi sia puwede makahimo sang bisan ano nga butang nga makasaklaw sa iya mga kaupud kag magdala sing indi na makay-o nga halit sa iya relasyon sa ila; apang, indi mapasapayan ni Nicodemo ang mabaskug nga pagpamatuud nga si Jesus amo ang Mesias. Amo niyan nga sia nagpakigkita kay Jesus sa kagab-ihon, sa diin iya ginkalipay ang pagpakigsugilanon kay Jesus nga sila lamang nga duha. Si Jesus nagapakigkita sa aton kon diin kita sa aton espirituhanon nga pagpanglakaton. Wala lang sa Iya kon paano nga pamaagi kita magpalapit sa Iya, lamang nga kita magpalapit nga may bunayag nga tagiposoon.

Si Nicodemo may kahigayonan sa pagtilaw sang espirituhanon nga kabakud sang kinaiya ni Jesus. Bilang dulot, ginpangapinan ni Nicodemo si Jesus sang olihi batok sa mga Sanhendrin, nga luyag nga pakamalauton Sia bisan wala pa napamatian, sono sa aton naton-an sa Juan 7:51. Talupangda ang pagpasunod sang eksperiensya ni Nicodemo kaupud kay Jesus: sia nagpakig-upud sa Iya sing tago kag naton-an ang matuud nga pagkaliso; iya gin-apinan Sia sa atubang sang mga Sanhendrin; kag niyan, sa katapusan, sia maisugon nga nagbulig sa pagkuha sang Iya lawas sa krus para sa paglubong sa Iya.

### Bahin III: Aplikasyon sa Kabuhi

Hunahunaa kag sabta ang masunod nga mga pamangkot:

Talupangda ang pagpamatuud sang Dios nga Amay sa Iya Anak sang ginbautismohan Sia. Mahimo bala nga ang Dios magalantaw man sa imo kag magapamulong kaangay sang Iya ginpamulong sa Iya Anak, nga ikaw ang Iya hinigugma nga anak nga Sia nahamoot gid? Binagbinaga. Tan-awa man ang sabat sa pahina 113 sang _The Desire of Ages_, una nga parapo, samtang nagahimo ka sang imo sabat. Paano mo maaplikar ang kasiguraduhan nga makita sa sini nga dinalan sa imo kabuhi, kag ano nga pagbag-o ang mahimo sini?
Talupangda ang pulong ni Juan nahanungud kay Jesus: “Yari karon, ang Cordero sang Dios, nga nagakuha sang sala sang kalibutan!” (Juan 1:39). Ano nga kinalain ang mahimo kon kita magsentro anay sa pagkawala sang aton mga sala, niyan magatolok kay Jesus, sa amo nagabaliskad sang duha ka ideya sa sini nga texto? Ipaathag.
Paano ang pagpakigsugilanon ni Nicodemo kay Jesus makabulig sa imo sa pagsaksi sa dungganon nga mga tawo sa sosyodad?
Ipaanggid ang pagsaksi ni Cristo kay Nicodemo kag sa Iya pagsaksi kay Nathanael. Ano ang imo maton-an sa duha ka halimbawa?
Leksyon 5 *Oktubre 26–Nobyembre 1

Ang Pamatuud Sang mga Samariahanon

Sabado Sang Hapon

### Basaha Para sa Pagtoon Sini nga Semana
Juan 4:1-42; Juan 3:26-30; Jer. 2:13; Zac. 14:8; Eze. 36:25-27.

> <p>Salauluhon nga Teksto</p>
> “Nagsiling sila sa babayi, ‘Karon nagatoo kami indi bangud sang imo hambal, kay kami gid nakabati, kag nakakilala nga ini amo gid ang Manluluwas sang kalibutan.’ ” (Juan 4:42).

Sin-o bala ang mga Samariahanon? Ang aminhan ukon norte nga bahin sang ginharian sang Israel ginsakop sang mga Asiriahanon sang 722 B.C. sa pagpabakud sa politika, ginlapta sang mga Asiriahanon ang ila mga bihag sa bug-os nila nga emperyo. Subong man, ang mga bihag sa iban nga pungsud gindala para magpuyo sa naaminhan nga bahin sang ginharian, kag ini sila nangin mga Samariahanon, nga ginkabuhi ang ila kaugalingon nga pamaagi sang Judaismo.

Apang ang relasyon sa tunga nila kag sang mga Judio indi maayo. Halimbawa, ang mga Samariahanon nagpamatok sa pagtukud liwat sang templo sang pagbalik sang mga Judio halin sa Babilonia. Ang mga Samariahanon, sa pihak nga bahin, nagtukud sang ila kaugalingon nga templo, sa Bukid sang Gerizim. Apang ang ini nga templo gin-guba sang isa ka Judio nga pangulo nga amo si John Hyrcanus sang 128 B.C.

Sa panahon ni Cristo, ang ini nga pagdumtanay nagpadayon. Kon mahimo ang mga Judio nagalikaw sa Samaria. Bisan ang pagnegosyo nagapadayon, ang iban nga pagpakig-angot gindumilian. Ang mga Judio indi makahulam sa mga Samariahanon ukon makabaton sang pabor halin sa ila. Sa sini nga konteksto, si Juan nag-asoy sang nahitabo sa tunga ni Jesus, sa babayi sa bobon, kag sa katawohan sang Samariahanon nga siyudad sang Sychar.

_*Ton-i ang leksyon sang sini nga semana sa pag-aman sa Adlaw nga Inugpahuway, Nobyembre 2._

Domingo Oktubre 27

Ang Rason Sang Pagpakigsugilanon

Basaha ang Juan 4:1-4. Ano ang ginhalinan nga problema nga nagdul-ong kay Jesus sa Samaria?

Ang mga Fariseo nakatukib nga mas madamu ang ginabautisuhan sang mga gintoton-an ni Jesus kay sa kay Juan Bautiso. Ang ini nga kahimtangan mangin tunaan sang pag-away sa tunga sang mga sumulunod ni Juan kag ni Jesus. Natural lamang nga ang mga gintoton-an ni Juan nahisa sa reputasyon kag estado sang ila agalon (ipaanggid sa Juan 3:26-30). Ang dalayawon nga sabat ni Juan amo nga si Jesus kinahanglan magdugang, apang ako kinahanglan magbuhin (Juan 3:30). Ayhan agud nga malikawan ang pagpakigbais, si Jesus nagbiya sa Judea kag nagkadto sa Galilea. Ang Samaria amo ang pinakadirekta nga dalan sa tunga sining duha ka lugar, apang indi lamang amo ini ang alagyan. Ang matutum nga mga Judio gusto nga mag-agi sa malayo nga dalan, sa sidlangan sang Perea. Apang si Jesus may misyon sa Samaria.

Basaha ang Juan 4:5-9. Paano ni Jesus gin-gamit ang ini nga kahigayonan sa pagsugod sang pagpakigsugilanon sa babayi sa bobon?

Ang bobon ni Jacob nahamtang malapit sa Siquiem, apang ang Sicar, kon sa diin ang babayi naghalin, mga isa pa ka milya ang kalayoon (1.6 km). Si Jesus naglingkod malapit sa bobon samtang ang mga gintoton-an naglakat sa siyudad sa pagbakal sang pagkaon. Wala Sia sang paagi nga makakuha sang mabugnaw nga tubig halin sa bobon. Sang ang babayi nag-abut sa pagkuha sang tubig, Sia nagpangayo sang mainum.

Sa Juan 3, makatilingala nga si Nicodemus, isa ka pangulo sang Judio kag manunudlo, magpakanubo sang iya kaugalingon sa pagkadto kay Jesus. Gab-i sia nagkadto agud indi makit-an. Apang sa Juan 4, ang babayi nagtago sa kainiton sang kaudtohon, siguro agud makalikaw sa iban nga babyi nga nagakadto kon kaagahon ukon kahapunon kon san-o mas mabugnaw pa. Kon sa bagay, ngaa kinahanglan niya maglakat gid sing malayo sa pagkuha sang tubig, kag ngaa sa tungatunga sang adlaw nga tuman kainit? Kon ano man nga rason ang yara sa likod sini, ang iya pagsugata kay Jesus magabag-o sang iya kabuhi.

Ano nga hitabo ang natabo matapos sini? Ang Judio nga manunudlo ginpaanggid sa Samariahanon nga babayi nga may malain nga reputasyon. Daw ano nga kabaliskaran! Apang sa gihapon, sa sining sibu gid nga konteksto, isa ka tumalagsahon nga pagpakig-atubang ang natabo.

Ano ang mga ginadumilian sa inyo kaugalingon nga kultura nga magapugong sang imo pagsaksi sa iban? Paano naton ini malabawan? Dal-a ang imo sabat sa klase sa Adlaw nga Inugpahuway.

Lunes Oktubre 28

Ang Babayi sa Bobon

Basaha ang Juan 4:7-15. Paano gin-gamit ni Jesus ang ining pagpakigsugilanon agud makasugod sa pagpanaksi sa sini nga babayi?

“Ang kaakig sa tunga sang mga Judio kag mga Samariahanon nagpugong sa amo nga babayi sa paghimo sang kaayo kay Jesus; apang ang Manluluwas nagpangita sang kahigayonan nga makita ang yabi sa iya tagiposoon, kag upud ang pagkamahinalungon nga halin sa langitnon nga gugma, Sia nangayo, indi nagtanyag, sang isa ka pabor. Ang pagtanyag sang kaayo mahimo nga maisalikway; apang ang pagsalig nagapamukaw sang pagsalig.”—Ellen G. White, _The Desire of Ages_, p. 184.

Subong sa hitabo sang pag-atubangay nila ni Nicodemus, si Jesus nakahibalo kon ano ang sa tagiposoon sang iban. Sa pagsabat sa iya nga pagkatingala nga ang isa ka Judio nangayo sang isa ka pabor sa Samariahanon, si Jesus nagderetso dayon sa Iya punto. “Kon ikaw nakakilala sang dolot sang Dios, kag kon sin-o sia nga nagasiling sa imo, ‘Paimna ako,’ nagpangayo ka kuntani sa iya, kag sia magahatag sa imo sing tubig nga buhi” (Juan 4:10).

Ang sabat sang babayi daw kaangay man sang sa kay Nicodemos, nga nagpamangkot, “Paano bala ang pagkahimo sini?” (Juan 3:9) sa konteksto sang pagkatawo liwat. Sia nagpamangkot, “Ginoo, wala ikaw sing itimba, kag ang bobon madalum; diin bala ikaw magakuha sinang tubig nga buhi?” (Juan 4:11). Sa sining duha ka hitabo, si Jesus nagtudlo sa ila (ang isa, bantug nga manunudlo; ang isa naman, Samariahanon nga babayi nga may indi maayo ang reputasyon) sa nagapangibabaw nga espirituhanon nga mga kamatooran nga kinahanglan mabatian kag mahangpan sang tagsatagsa. Sa kada bahin, si Jesus nagapahayag lamang sa ila sang amo man gihapon nga butang: kinahanglan nila ang eksperiensya sang pagkaliso.

Ano ang ginasiling sang Daan nga Katipan sa dinalan ni Jesus nahanungud sang buhi nga tubig? (Jer. 2:13, Zac. 14:8).

Ang tubig kinahanglanon sa pagkabuhi; ang mga tawo indi mabuhi kon wala sang tubig, gani ang tubig isa man ka gamhanan kag nagakaigo nga laragway sang walay katubtuban nga kabuhi. Gani, si Jesus nagsiling “Apang ang bisan sin-o nga nagainum sang tubig nga akon ihatag sa iya indi na gid pag-uhawon; ang tubig nga akon ihatag sa iya mangintuburan sa sulud niya nga nagaibwal sa kabuhi nga walay katapusan” (Juan 4:14).

Basaha ang Juan 7:37, 38. Ano ang ginasiling ni Jesus sa aton sa sining mga bersikulo, kag paano naton maagyan ang Iya nga ginasaad diri?

Martes Oktubre 29

“Ginoo, Hatagi Ako Sining Tubig”

“Iwisik ko sa ibabaw ninyo ang tubig nga matinlo, kag manginmatinlo kamo gikan sa tanan ninyong kahigkoan, kag halin sa tanan ninyong diosdios tinloan ko kamo. Hatagan ko kamo sing bag-ong tagiposoon, kag ibutang ko ang espiritu nga bag-o sa sulud ninyo; kag kuhaon ko ang tagiposoon nga batobatohon gikan sa inyo unud kag hatagan ko kamo sing tagiposoon nga unud. Kag ibutang ko sa sulud ninyo ang akon Espiritu, kag palakton ko kamo sa akon mga palatukuran kag magabantay kamo sang akon mga pagsolondan kag magahimo sa ila.” (Eze. 36:25–27).

Paano ginabanagbanag sang Ezequiel 36:25–27 ang mga kamatooran nga ginatinguha ni Jesus nga ihatag kay Nicodemus kag sa babayi sa bobon?

Sa parehas nga higayon, si Jesus nagatinguha sa paglab-ot sang sining katawohan sang espirituhanon nga mga kamatooran, bisan pa naggamit Sia sang mga paglaragway halin sa kinaugali nga kalibutan sa paghimo sini.

Wala sing isa sa ila, ilabi na sa sugod, ang nakahangup sang buut silingon ni Jesus. Paano bala, pamangkot ni Nicodemus, ang pagkatawo sang tawo liwat? Kon sayuron, makasulud bala sia sa makaduha sa tiyan sang iya iloy kag matawo? Maathag nga si Nicodemus nagahunahuna lamang sang pangkalibutanon nga hunahuna, bisan maathag nga si Jesus nagatudlo sa iya sang espirituhanon nga kamatooran. Subong man, ining babayi, nagbaton sa pulong ni Jesus nahanungud sa tubig sa literal nga panghunahuna bisan maathag nga si Jesus nagapatuhoy sa butang nga espirituhanon.

Ang sabat sang babayi sa pagtanyag ni Jesus sang buhi nga tubig amo: “Ginoo, hatagi ako sining tubig, agud nga indi ako pag-uhawon, ukon magkari diri sa pagsag-ub” (Juan 4:15). Sia naghunahuna nga ang tubig nga gintanyag ni Jesus nagakahulugan nga indi na sia magbalikbalik pa sa bobon, kag niyan diotay nalang ang kahigayonan nga makita sia sang iban. Talalupangdon gid nga madasig ang pagbaylo sang sugilanon halin kay Jesus nga nagapangayo sang tubig pakadto sa babayi nga nagapangayo sa Iya sang tubig.

Basaha ang Juan 4:16. Paano si Jesus nagsabat sa pangabay sang babayi?

Sang hinali, si Jesus nagbag-o sang topiko sa ila sugilanon, nga nagasiling sa babayi nga tawgon ang iya nga bana kag magbalik. Ngaa may hinali nga pagbag-o sang topiko? Ang panghulag sang babayi nagapakita sang paglikaw. Mabasa ni Jesus ang iya tagiposoon. Kinahanglan niya atubangon ang iya sitwasyon agud sa makakita sang pag-ayo. “Antes ang ini nga kalag makabaton sang dolot nga Iya ginahandum sa paghatag, kinahanglan nga mahibaloan anay niya ang iya sala kag makakilala sang iya Manluluwas.”—Ellen G. White, _The Desire of Ages_, p. 187.

Miyerkoles Oktubre 30

Ang Pagbugna ni Jesus

Basaha ang Juan 4:16-24. Ano ang ginhimo ni Jesus sa pagpakita sa sini nga babayi nga nakahibalo Sia sang iya madalum nga mga tinago, kag paano sia nagbaton sini?

Ang kapawa makabulag kon tan-awon sang direkta. Samtang nakilal-an si Jesus bilang manalagna, ang babayi nagpakita sang paglikaw liwat. Iya ginpamangkot si Jesus nahanungud sa espirituhanon nga pagsumpakilay sa tunga sang mga Judio kag mga Samariahanon—ang matuud nga duug sang pagsimba.

Sa pagsabat, si Jesus nagsiling nga ang mga Samariahanon wala nakahibalo kon ano ang ila ginasimba. Ang ila pagsimba amo ang pagsamo sang Judaismo kag paganismo. Ang Judio nagasimba sa Dios nga nagapakilala sang Iya kaugalingon—isa ka importante nga pagbaton para sa Samariahanon.

Ang pagsimba sa matuud nga Dios wala nahigot sa isa ka duug ukon lugar. Gani ang pamangkot nahanungud sa duug sang pagsimba walay kahulugan sa ila sugilanon. Kay ang Dios espiritu, kag yadtong nagasimba sa Iya magasimba sa Espiritu kag kamatooran. Ang babayi nagbaton sang kamatooran nga ginpahayag ni Jesus kag handa para sa dugang pa.

Basaha ang Juan 4:25, 26. Paano ginpakita ni Jesus sa iya ang Iya pagka-Dios?

Sa tanan nga apat ka libro sang Maayong Balita, amo lang ini nga dinalan antes sang Iya paglitis sa diin si Jesus nagpahayag nga Sia amo ang Mesias. Kag ginhimo Niya ini, indi sa dalagku nga panong sang katawohan ukon sa importante nga persona, apang sa isa ka indi kilala nga Samariahanon nga babayi, nga nagaisahanon, sa bobon ni Jacob. Sia nagakabalaka sa bisan sin-o nga nasub-an nga kalag nga nagabatyag nga sia nahamulag kag nagaisahanon.

Kag sa sini nga babayi, nga indi lamang halin sa lain nga duug kag tinoohan, kondi indi man putli kag matarung ang iya moral nga panimoot, si Jesus dayag nga nagapahayag kon sin-o Sia. Kag, sang napakita sa babayi ang Iya ihibalo sang iya pinakatago nga mga sekreto, Sia man naghatag sa iya sang daku nga kabangdanan nga magtoo sa Iya.

Ano ang masugid sa aton sang sini nga sugilanon kon ngaa ang maayong balita kinahanglan magguba sang mga pang-upang nga ginahimo sang mga tawo sa isa kag isa?

Huwebes Oktubre 31

Ang Pagpamatuud Sang mga Samariahanon

Basaha ang Juan 4:27-29. Ano ang makatilingala nga buhat ang ginhimo sang babayi?

Ang pagpakigsugilanon ni Jesus sa babayi naawat sang pag-abut sang mga gintoton-an. Bisan pa natingala nga Sia nagapakig-istorya sa babayi, wala nila Sia ginpamangkot. Sa baylo, ginhangyo nila Sia nga magkaon.

Ang babayi, sa amo man nga tion, ginbiyaan ang iya tibud kag nagdalidali kadto sa siyudad sa pagsugid sa iban sang Iya naeksperiensyahan kay Jesus.

Basaha ang Juan 4:30-42. Ano ang natabo matapos ining pag-atubangay, kag ano ang ginatudlo sini nahanungud kon paano ang maayong balita mapalapnag?

Daw makatilingala nga ang pagsaysay ni Jesus nahanungud sa alanyon nagtublag sa istorya sang pagliso sang kadam-an sa siyudad. Apang luyag ni Juan nga aton makita kon paano ginahangup ni Jesus ang mga nagakalatabo. Ang pagpakigbahin sa plano sang kaluwasan sa Samariahanon nga babayi mas labaw ka importante sangsa Iya pagkaon. Ang pagdala sang mga kalag sa kaluwasan amo ang Iya tinutuyo, kag Iya gin-gamit ang ini nga kahigayonan sa pagtudlo sa Iya mga gintoton-an sang pagkahilingagawon sang pagpakigbahin sang maayong balita sa tanan nga katawohan, bisan pa ang indi kaangay sa ila.

May madamu kag mataas nga mga punto sa Ebanghelyo ni Juan. Sigurado gid nga ang Juan 4:39-42 isa sini sa ila. Madamu sang mga Samariahanon ang nagtoo tungud sang pagsaksi sang babayi nga nagpamatuud, “Sia nagsugid sa akon sang tanan nga nahimo ko” (Juan 4:39).

Ang mga Samariahanon nagpangabay kay Jesus nga magpabilin kaupud nila. Ang resulta amo nga madamu pa gid ang nagtoo tungud sa Pulong ni Jesus. “Nagsiling sila sa babayi, ‘Karon nagatoo kami indi bangud sang imo hambal, kay kami gid nakabati, kag nakakilala nga ini amo gid ang Manluluwas sang kalibutan.’ ” (Juan 4:42).

Ano ang masugid sa aton sang sini nga sugilanon kon ano ka makagagahum ang pagsaksi sang bisan isa ka tawo? Daw ano ka makagagahum ikaw bilang saksi sono sa nahimo ni Jesus sa imo kabuhi?

Biyernes Nobyembre 1

Dugang nga Pagtoon: Basaha ang Ellen G. White, “At Jacob’s Well,” pp. 183-195, sa _The Desire of Ages_.

“Sa gilayon nga iya nakita ang Manluluwas ang Samariahanon nga babayi nagdala sang iban pa sa Iya. Iya ginpamatud-an nga mas epektibo sia nga misyonaryo sangsa Iya kaugalingon nga mga gintoton-an. Ang mga gintoton-an wala sang nakita sa Samaria sang palatandaan nga ini mabungahon nga lugar nga pagapangabudlayan. Ang ila hunahuna nasentro sa kadakuon sang ila buluhaton sa palaabuton. Wala nila nakita nga ang alanyon yara lang sa palibut. Apang pinaagi sa babayi nga ila gintamay, ang bug-os nga siyudad nagkadto sa pagpamati sa Manluluwas. Sia nagdala sang kapawa sa iya kaangay nga mga Samariahanon.

“Ini nga babayi nagarepresentar sa nagahikot nga pagtoo kay Cristo. Ang tagsa ka matuud nga gintoton-an natawo sa ginharian sang Dios bilang misyonero. Sia nga nagainum sang buhi nga tubig nangin tuburan sang kabuhi. Ang nagabaton nangin manughatag. Ang grasya ni Cristo sa kalag daw kaangay sang tuburan sa desierto, nga nagatubod sa pagpaumpaw sang tanan, kag nagapahanda sa ila nga buut na mapatay sa pag-inum sang tubig sang kabuhi ”—Ellen G. White, _The Desire of Ages_, p. 195.

**Mga Palamangkutanon nga Pagadiskusyunan**:

`Sa klase, tan-awa liwat ang imo sabat sa katapusan nga pamangkot sa Domingo. Mangin bunayag sa imo sabat. Ano nga mga pagdumili kag mga pagpasulabi ang imo nakita sa imo kultura nga makapugong sang imo pagsaksi sa iban?`

`Ngaa mainit-init ang pag-abiabi sang mga Samariahanon kay Jesus kon ipaanggid sa tunga sang Iya kaugalingon nga katawohan?`

`Ibutang ang imo kaugalingon sa lugar sang Samariahanon nga babayi. Isa ka dumuluong ang magapalapit kag magapahibalo sa iya nga Sia nakahibalo sang iya pinakatinago nga mga sekreto. Paano ang isa, ilabi na gid ang dumuluong, makahibalo sang sini nga mga butang? Indi makatilingala nga sia nagtoo kay Jesus. Ano ang masugid sa aton sang sini nga sugilanon nga ang Dios nakahibalo sang tanan nahanungud sa aton, bisan pa ang pinakamadalum kag pinakadulum nga mga tinago nga indi naton luyag nga mahibaloan sang iban. Kag niyan, paano Niya ginkabig ang ini nga babayi sa pagsaysay sa aton nahanungud sa Iya luyag nga magpakigbahin sa aton, bisan pa nakahibalo Sia sang aton mga tinago? Ano nga kalipay ang aton makuha sa sini nga kamatooran?`

`Ano nga mga tema sa Ebanghelyo ni Juan nga aton na naton-an nga makita sa pagministiryo ni Jesus sa Samariahanon nga babayi sa bobon?`
### Bahin I: Kabilugan nga Panan-aw

Sentro Sang Pagtoon: Juan 4:1-15, Juan 4:16-26, kag Juan 4:27-42

Ang mga Samariahanon ginatamay sang ila kaingod nga mga Judio. Mas ginatamay sang mga Judio ang mga Samariahanon labaw sang sa ila pagtamay sang Romanhon nga mga manugpigos. Ang mga Samariahanon gintan-aw nga mas malaut, indi hanoot, kag pagalikawan sa tanan nga tion. Amo ina nga ang halin sa rehiyon sang Galilea nagalikaw sa malip-ot nga dalan pakadto sa Jerusalem paagi sa Samaria kag sa baylo didto nagaliko sa Perea, nga nagaagi sa mas malayo nga alagyang pakadto sa siyudad.

Ang problema sang Samariahanon nagsugod sang ginbihag ni Tiglath-Pileser III (745-727 B.C.) ang halos bug-os nga populasyon sang Israel bilang mga sakop sang Asiria sa pagpuyo didto. Ining mga Israelinhon naglakip sang ginakilala nga napulo ka tribo sang Israel nga nawala. Sa paghuman sang hilikuton sang pagpagamay sang populasyon, ang Asiriahanon nga emperador nga si Sargon II (722-705 b.c), ginbihag pa gid sang dugang ang mga nagapuyo sa Naaminhan nga Ginharian.

Sa paghiusa sang Asiriahanon nga ginharian, ang katawohan halin sa Asiria kag sa Mesopotamia nga mga rehiyon gindala sa Israel agud sa pagpabuad sini. Niyan, ining bag-o nga nag-alabut nagsamo sa mga dumaan sang Israel, sa relihiyon kag sa lahi. Ang kaundan diri isa lang ka malip-ot nga paglantaw sa kabilugan sang mga nahitabo. Ang iban nga mga insidente nga nahitabo sang sunod pa, subong sang pagpaninguha sang mga Samariahanon sa pagsabotahe sang pagtukod liwat sang mga Judio sa pagbalik nila sa ila pungsud, lamang nga nagdugang pa gid gani sa ila problema kag nagpainit pa sang tensyon sa tunga sang Samariahanon kag mga Judio.

### Bahin II: Komentaryo

Ang Babayi sa Bobon (Juan 4:1-15)

Sa Iya nga pagpakigsugilanon sa sining Samariahanon nga babayi, si Jesus nagpakigbatok sa mga palatukuran kag tradisyon sang Judio, lamang nga malab-ot Niya sia para sa Iya ginharian. Halimbawa, si Jesus nagpasugot sa pagpakigsugilanon sa iya nga sila lang duha, bisan pa nga sia babayi nga halin sa Samaria. Si Jesus naghangyo sa iya sang pabor, nga wala ginakahalamut-an sa katilingban, kay ang mga Judio wala sang kaangtanan sa sining sinikway kag ginatawag nga “indi putli” nga mga katawohan, ilabi na sa babayi.

Sa kultura sang sina nga tinion, ang pagpangayo kag pagbaton sang pabor halin sa isa ka tawo nagabukas sang gawang sa pagpakig-abyan kag nagaobligar sa nagabaton sa pagbalik man sang pabor. Ang babayi daw nakibot nga si Jesus, isa ka Judio, nagpangayo sa iya, isa ka sinikway nga Samariahanon nga babayi, nga maghimo sang isa ka butang para sa Iya, nga nagaumpisa sang isa ka relasyon. Binagbinagon naton ang iya sabat: “Paano bala nga ikaw, nga Judio, nagapangayo sa akon nga mainum, nga ako isa ka babaying Samariahanon?” (Juan 4:9).

Makawiwili talupangdon nga ang iya mga buluhaton nga tani iya himoon wala natapos. Sia dapat magdala sang isa ka tibud sang tubig sa iya baryo didto sa Sicar, apang sa iya kalipay nahanungud sa iya nahibal-an sang Tubig sang Kabuhi, iya ginbayaan ang iya tibud nga puno na sang tubig. Buut niya kuntani nga maghatag kay Jesus sang tubig sa pagpahaganhagan sang Iya kauhaw sini, apang wala niya nahimo tungud sia nagdalidali lakat. Sang ang mga gintoton-an nagbalik nga may pagkaon sa pagpaumpaw sang Iya kagutum, sila gid natingala ngaa indi na Sia gutum.

“Sa pagbiya sang iya tibud sang tubig maathag nga nagapahibalo lamang sa gahum sang Iya mga pulong. Handum gid sang iya kalag nga makaangkon sang buhi nga tubig; kag iya nalipatan ang iya nga hilikuton sa bobon, iya nalipatan ang kauhawon sang Manluluwas, nga iya tuyo nga igahatag.”—Ellen G. White, _The Desire of Ages_, p. 191. Si Jesus natandug gid nga ang ginatamay nga babayi nag-abri sang iya tagiposoon sa Iya bilang madugay na nga ginapaabut nga Mesias—isa ka mas maayo nga pagbaton sangsa Iya kaugalingon nga katawohan, nga nagsirado sang ila mga hunahuna sa Iya. Natandug gid si Jesus sa paghimo sang buluhaton sang Iya Amay sa pagluwas sa mga nawala nga mga kalag para sa ginharian sang langit nga nadula ang Iya tawohanon nga kagutum kag kauhaw, tungud nabusog Sia sa Iya kalag sang langitnon nga tubig kag pagkaon.

Kon kaisa ang pagsaksi sa iban ginahimo tungud ini katungdanan kag ginakabig nga makatalaka. Apang ang pagsaksi kinahanglan nga mangin kalipay kon ang espiritu ni Cristo nagapuyo sa tagiposoon. Niyan ini mangin isa ka buhat sang tagiposoon sa baylo nga isa ka budlay nga buluhaton. Sa ila nga nakaagi sa sining hilikuton sa diin si Cristo amo ang sentro, isa gid ini ka pagbubo sang Espiritu halin sa tagiposoon sang katawohan. Amo ina nga si Jesus nagpamulong sa Iya natingala nga mga gintoton-an: “Ang akon kalan-on amo ang paghimo sang kabubut-on sang nagpadala sa akon, kag ang pagtuman sang iya buluhaton. (Juan 4:34).

Ang Pagbugna ni Jesus (Juan 4:16-26)

Aton makita ang kaangid sa tunga sang pagsabat sang Samariahanon nga babayi kag kay Nicodemo sang sila nakabati sang kamatooran nga halin kay Cristo. Ining maalam kag bantug nga miyembro sang Sanhendrin nagtinguha sa paglikaw sa importante nga butang sang iya pagkakinahanglanon para sa espirituhanon nga pagliso. Sa baylo, si Nicodemo nagpakunokuno nga wala sang namang-an sang kahulugan sang mga pulong ni Cristo kag nagtinguha sa pagpaangay sang bag-o nga pagkabun-ag sa pagbalik liwat sa tiyan sang iloy. Sa kaangay man, ang gintamay nga babayi sang Sicar nagliwat man sang topiko sa pagtinguha nga malikaw ang iya pagbaton nga si Jesus amo ang Mesias. Iya ginlikaw ang ila pagsugilanon ni Jesus pakadto sa ginabaisan subong nahanungud sa kon diin ang nagakaigo nga duug sa pagsimba.

Si Jesus sing malolo nagtudlo sa iya pabalik sa importante nga kamatooran sa pagpakilala nga Sia amo ang Mesias nga nagatindug sa iya atubangan. Sia man sing mahinalungon nagpadumdum sa iya nga ang iya relihiyon nga paganismo kag Judaismo wala nagdul-ong sa matuud nga pagsimba sa Dios, kay Sia amo ang Espiritu kag tuburan sang kamatooran. Si Cristo nagsiling sa iya nga “ang Dios espiritu, kag ang mga nagasimba sa iya kinahanglan magsimba sa espiritu kag kamatooran.” (Juan 4:24). Nagakahulugan ini nga ang matuud nga pagsimba nga nagadul-ong sa kaluwasan indi nahanungud sa lugar; apang nahanungud sa Pagkatawo ni Cristo.

Ining payak nga babayi, makasasala kag may makahuluya nga kinaiya, ginsaligan sang mabug-at nga kamatooran nga si Jesus amo ang madugay na nga ginapaabut nga Mesias. Ang Manluluwas sing amat-amay nagdul-ong sang Samariahanon nga babayi sa kamatooran, nga natapos sa Iya pagpasidungug sa iya—labaw sang sa iban sang wala pa ang pagkabanhaw—nga may hamili nga kamatooran nahanungud sa Iya pagka-Mesias. “Ako nga nagapakighambal sa imo amo sia.” (Juan 4:26). Subong man nga indi kita magpakita sang may pagpasulabi sa paglab-ot sang katawohan, sila man manggaranon ukon pobre, may “mataas” ukon “kubos” sa estado. Ang amo nga pagkakilanlan indi kinahanglan nga may bili bangud si Jesus wala nagkilala sini. Ang tanan nga aton masugata may isa nga pag-alalangay: ang ila pagkakinahanglan sang kapatawaran kag kaluwasan.

Ang Pagpamatuud Sang mga Samariahanon (Juan 4:27-42)

Sa kultura sang mga Judio sa panahon ni Jesus, may obligasyon nga dapat mabalusan ang pagkamaabiabihon, kag ini kahalamut-an kon ang nagahatag balik sini isa ka kaangay nga Judio apang indi kon sia isa ka Samariahanon. Ang pagbaton sang pabor kag ang pagbalos sini nagabukas sang kahigayonan nga mangin suod sila sa isa kag isa. Sa sini nga rason, ang mga Judio bug-os nga nagapamatok sini sa mga dumuluong. Apang si Jesus naglandas labaw sa mga pagpasulabi sang mga Judio, kay Sia nagkari sa pagministerio kag pagluwas sang mga mataas kag mga manubo, sa sulud kag sa gowa sang Judio nga sosyodad. Dugang pa, ngaa ang kaangay nga obligasyon magaupang sa Iya kon ang Iya misyon amo ang paghatag sang Iya kabuhi sa pagluwas sang katawohan?

Si Jesus nagpakita sang pagbalos sang pabor sa bug-os Niya nga pagministerio, kay handa Sia sa paghatag kag pagbaton sang bulig. Ang ini nga paghimo epektibo nga pamaagi sa pagpakita sa iban kag mabuligan sila sa pagbatyag nga sila may bili kag mapuslanon. Pamalandungi kon daw ano ka epektibo ang ini nga pamaagi sa Samariahanon nga babayi. Si Jesus nagpangayo sa iya sang tubig nga ilimnon, nga masarangan niya nga ihatag, kag Sia nagbalos sang dolot sang Tubig sang Kabuhi, nga Sia lamang ang makahatag. Kag niyan ang babayi, sa baylo, nagpakigbahin sang sining balita sa iya katawohan, kag ang bug-os nga banwa nagpalapit kay Jesus kag nagtoo sa Iya.

Sing kaanggid, ang aton pagsaksi magalaton halin sa isa ka tawo pakadto sa kadam-an sa nagalapad kag nagalapad nga inpluwensia. Subong man, si Jesus nag-abri sang Iya kaugalingon sa iban kag nagtugot nga Sia man mangin maluya kaangay nila. Si Jesus nangagda sang pagkasuod kag luyag nga ang mga katawohan mangin mapinalanggaon kag maloloy-on sa Iya. Si Ellen G. White nagasiling sa aton nga “sa balay ni Lazaro, si Jesus nakakita sang kapahuwayan. Ang Manluluwas wala sing kaugalingon nga puluy-anan; sia nagasalig lamang sa pagkamaabiabihon sang Iya mga abyan kag mga gintoton-an. . . . Sia nagahandum man sang tawohanon nga pagpalangga, pagtahud, kag gugma.”—Ellen G. White, _The Desire of Ages_, p. 524.

Sa katapusan, aton talupangdon ang ini nga dinalan nga nagatandug sa pagbalos nga naeksperyensiahan ni Jesus kaupud ang mga Samariahanon sang Sicar. Bisan Sia Judio nga rabbi, “Iya ginbaton ang pagkamaabiabihon sang sining tinamay nga katawohan. Nagtulog Sia kaupud nila sa ila balay kag nagkaon kaupud nila sa ila lamesa.”—Ellen G. White, The Ministry of Healing, p. 26. Sa masami aton makita nga isa ka hangkat ang paghimo sang pagbalos sang kaayo sa aton pagsaksi sa iban. Siguro tungud kay aton nabatyagan nga kita ginpakamaayo sang makatilingala nga mga kamatooran nga ginhatag sang Dios sa aton, mas gusto naton nga makabulig apang sa masami indi kita handa magbaton sang bulig. Apang, mas mangin epektibo kita kon aton ipaubos ang aton kaugalingon kag magsunod sa ehemplo ni Cristo sa paghatag kag pagbaton.

### Bahin III: Aplikasyon sa Kabuhi

Sabta ang masunod nga mga pamangkot:

Ano nga mga hangkat sa aton pagsaksi ang aton maatubang kon kita nagapakig-angot sa iban, subong sa aton mga kaingud, katrabaho, kag mga abyan? Ano ang papel, kon may yara, ang mahimo sang nagkalainlain nga pinulungan, ginhalinan, kinaandan nga kultura, kag estado sa aton nga pagsaksi? Paano ang Dios makabulig sa aton sa pagdaug sang mga hangkat? Paano ang ehemplo ni Jesus makabulig sa aton sa sini nga butang? Dumduma nga si Jesus nagbiya sang himpit nga kahimtang sa langit sa pag-atubang sang kada problema kag kasal-anan nga nagatublag sa katawohan.

Talupangda ang ini nga sitwayson: ang mga miyembro sang iglesia indi luyag magpakigbahin sa pagpangdaug sang kalag ukon pagsaksi bangud sa kahadluk nga ang mga baguhan sa iglesia magabag-o sang kinaandan nga pagsimba nga sa diin sila naanad. Paano ka mag-atubang sa sini nga hangkat?

Hunuhunaa ang imo paborito nga hilikuton. Hasta diin ang imo kawili sa imo ginahimo nga nalipatan mo na ang pagkaon? Sing kaangay man, paano nga ang ehemplo ni Cristo sa pagsaksi sa Samariahanon nga babayi magahikot sa aton palayo sa paghimo sang katungdanan pakadto sa kalipayan.

Paano ang aton pagbaton kon ang Balaan nga Espiritu magpakilala sa aton sang kamatooran, pagkamatarung, kag sala, ilabi na gid nahanungud sa mga butang nga luyag naton isikway? Kita bala kaangay sang Samariahanon nga babayi nga nagapamati kay Jesus sa pagsaysay sang “nabilin nga bahin sang sugilanon,” agud nga, sa padayon, kita maayo kag mapasag-uli sa Iya?

Magdumdum sang isa ka hitabo ukon pagtuytoy sang Dios sa diin Iya ikaw gin-gamit sa paglab-ot sang isa ka tawo nga magbaton kag magkabuhi sa Iya. Paano ang ina nga pagpakig-angot nakaapekto sa iban nga tawo ukon bisan pa sa mas daku nga grupo sang katawohan? Ipakigbahin ang imo inagyan sa iban sa sini nga semana.

Leksyon 6 *Nobyembre 2–8

Dugang nga mga Pamatuud Nahanungud kay Jesus

Sabado Sang hapon

### Basaha Para sa Pagtoon Sini nga Semana
Juan 3:25-36, Juan 1:32-36, Dan. 7:18, Juan 6:51-71, Juan 5:36-38, Juan 7:37-53.

Salauluhon nga Teksto “Kag ako, kon bayawon gikan sa duta, magabuyuk sang tanan nga tawo sa akon kaugalingon” (Juan 12:32).

Si Jesus wala lamang nagapamulong sang makatilingalahan nga mga butang nahanungud sa Iya kaugalingon, ukon kon sin-o Sia, ukon sin-o ang nagpadala sa Iya, ukon nahanungud sa kon diin Sia naghalin. Iya man ginpakita kon sin-o Sia pinaagi sa mga milagro kag mga tanda nga Iya ginhimo. Subong nga ang iban nagasaksi sang hayag kay Jesus: “Kon ang Cristo magakari, magahimo bala sia sing madamu pa nga mga tanda sang sa nahimo sining tawo?” (Juan 7:31)

Iya ginasuportahan ang Iya mga pulong pinaagi sa Iya binuhatan nga nagapamatuud sang Iya mga ginpamulong.

Apang samtang ang drama nagapadayon, ang pagbinahinbahin nagsugod sa tunga sang mga tawo. Ang pag-ayo sang tawo sa ponong sang Betesda nagpaakig sang iban nga mga pangulo. Ang diskusyon sa Capernaum matapos ang pagpakaon sang lima ka libo nagresulta sa pagsikway kay Jesus sang kadam-an. Ang pagkabanhaw ni Lazarus nakatigayon sang pagtoo sa iban apang nangin kabangdanan sang pagkapintas sang iban nga magadul-ong sa paglitis kag kamatayon ni Jesus.

Ang leksyon sa sini nga semana magatan-aw sang pipila nga nagsaksi kag nagpamatuud nahanungud kay Jesus. Sa kada isa sining mga hitabo, ang iban nga kamatooran kon sin-o gid si Jesus napahayag, kag sing tingub nagdulot ang mga ini sang madalum nga pagkilala kay Jesus, ang Mesias.

_*Ton-i ang leksyon sang sini nga semana sa pag-aman sa Adlaw nga Inugpahuway, Nobyembre 9._

Domingo Nobyembre 3

Pagkamapainubuson Sang Kalag: 
Si Juan Bautista Nagsaksi Liwat

Ang ikaduha nga leksyon nagpahayag kon paano ang pagsaksi ni Juan Bautista nagdala sang una nga mga gintoton-an—si Andres kag Juan, Pedro, Filipe kag Natanael—kay Jesus. Ang isa magalaum nga si Juan, nga nakahatag sang iya panaksi, magataliwan na sa istorya. Apang nagpahayag sia liwat sa pipila ka beses sa Ebanghelyo ni Juan.

Basaha ang Juan 3:25-36. Paano ni Juan Bautista ginpaanggid ang iya kaugalingon kay Jesus?

Isa ka pagbinaisay ang natabo sa tunga sang mga gintoton-an ni Juan Bautista kag isa ka wala nahingadlan nga Judio nahanungud sa pagkaputli, mahimo isa ka pamangkot nahanungud sa pagkaepektibo sang bautismo (ipaanggid sa Mar. 1:4, 5). Sing makatilingala, sang ang iya mga gintoton-an nagkadto kay Juan, nga wala sing duhaduha sa pagsabat sang sini nga pamangkot, ila ginsambit si Jesus, nga nagasiling, “Yari sia nagabautiso, kag ang tanan nagadugok sa iya” (Juan 3:26). Indi mabudlay ang paghangup sa likod sang ila mga pulong: sila nahisa kay Jesus—nahisa para sa ila agalon, kag nahisa man para sa ila kaugalingon.

Mangin mas mahapos lang kuntani kay Juan nga magpatuyang sa pagkahisa, apang wala niya ini ginhimo, bangud nakahibalo sia kon ano ang iya misyon. Sa baylo, iya ginpahanumdum ang iya mga gintoton-an nga wala gid sia nangangkon nga sia Cristo. Sa kabaliskaran: sia nagkari sa pag-aman sang dalan para sa Iya, para mangin saksi nahanungud sa Iya (Juan 1:6-8).

Nga gin-gamit ang pagpaanggid sang kasal, gintawag niya ang iya kaugalingon nga abyan sang nobyo, nga si Jesus amo ang nobyo. Ang nobya amo ang katawohan sang Dios (ipaanggid sa Hos. 2:16-23, Isa. 62:1-5). Kag sa mga pulong nga nagapakita sang matuud nga pagkadaku ni Juan, sia nagasiling, “Sia kinahanglan magdugang, apang ako kinahanglan magbuhin” (Juan 3:30).

Ang Juan 3:31-36 padayon nga ginapaanggid si Jesus kay Juan, nga ginapahayag ang pagkalabaw ni Jesus sa Iya mensahero nga nag-una sa Iya. Sa pagpamatuud ni Juan nga nagatudlo kay Jesus, ang ideya sang pagsaksi ginpatalupangud liwat. Yadtong nakabaton sadtong pamatuud kag nagtoo kay Jesus may kabuhi nga walay katapusan. Ang yadto naman nga wala nagbaton sa Iya padayon nga yara sa idalum sang kasingkal sang Dios. Amo ina ang ginasiling sang teksto. Ginahigugma sang Dios ang kalibutan kag ginpadala ang Iya Anak sa pagluwas sa kalibutan (Juan 3:16, 17). Apang yadtong nagsikway sa dolot nga gintanyag sa ila magabayad sang silot sang ila kaugalingon nga mga sala—walay katubtuban nga kamatayon.

Paano naton maton-an ang leksyon sang pagkamapainubuson sa atubang sang Dios kag sang tawo? Ano ang aton maton-an kay Juan nahanungud sa pagkamapainubuson sang kalag?

Lunes Nobyembre 4

Ang Bag-o nga Paghangup Sang Mesias

Basaha ang Juan 1:32-36. Ano ang ginsaysay ni Juan Bautista diri nahanungud kay Jesus nga wala ginapaabut sang mga tawo nahanungud sa madugay na nga ginahulat nga Mesias?

Ang mga Judio nagpangita sang isa ka Mesias nga magakari sa pagluwas sa ila halin sa pagdumala sang Roma. Nga malawig na nga yara sa idalum sang pagpamigus, ang mga Judio nagtoo nga ang Mesias indi lamang magalaglag sa Roma kondi magapalig-on pa gid sa ila bilang daku kag gamhanan nga pungsud. Apang ang mga pulong ni Juan nga nagatawag kay Jesus bilang “Cordero sang Dios,” bisan nagapatuhoy sa Iya pagtumbas para sa sala, ayhan wala nahangpan sang kalabanan sang tawo. Mahimo nga wala sila makahibalo kon ano ang ginapamulong niya.

Gani, pinaagi sa iya Libro luyag ni Juan nga magbag-o ang ila paghangup sang Mesias agud ila makilala kay Jesus ang katumanan sang mga tagna nahanungud sa umalabut nga Hari kag kon ano ang Iya nga pagabuhaton. Indi Sia magakari bilang isa ka politikal kag militar nga pangulo apang sa pagtanyag sang Iya kaugalingon bilang katumbasan sa mga sala sang kalibutan. Amo yadto ang Iya tinutuyo. Lamang nga matapos sina, kon ang tanan matuman na, ang katapusan nga ginharian magakari (tan-awa ang Daniel 7:18).

“Sang nabautisohan si Jesus, gintawag sia ni Juan bilang Cordero sang Dios, kag isa ka bag-o nga kapawa ang nagpasanag sa buluhaton sang Mesias. Ang hunahuna sang manalagna gintuhoy sa mga pulong ni Isaias “subong sang cordero nga ginadul-ong sa ihawan.” Isa. 53:7.”—Ellen G. White, _The Desire of Ages_, p. 136.

Si Juan nagasiling sa Juan 1:31, “Wala ako akon nakakilala sa iya.” Niyan, paano nahibaloan ni Juan nga si Jesus amo ang Mesias? Ang sabat amo nga ang Dios nga nagpadala kay Juan sang una nagsiling sa iya, “Apang ang nagpadala sa akon sa pagbautiso sa tubig nagsiling sa akon, ‘Sa iya nga makita mo ang Espiritu nga nagakunsad kag nagapabilin, ini amo sia ang nagabautiso sa Espiritu Santo.’ Kag nakakita ako kag nakasaksi nga ini amo ang Anak sang Dios’ ” (Juan 1:33, 34). Sa iban nga pulong, ang Dios nagpahayag kay Juan nga si Jesus amo ang Mesias.

“Si Cristo amo ang gahum sang Dios kag kaalam sang Dios” (1 Cor. 1:24). Ang kaalam nga si Jesus amo ang Cristo naghalin sa Dios mismo pinaagi sa gahum sang Iya Espiritu. Ang ini nga tema nagabalikbalik sa Ebanghelyo ni Juan. Ang kaluwasan wala nagahalin sa kalibutanon nga kaalam, siyensia, ukon mataas nga ihibalo. Nagahalin lamang ini sa Dios pakadto sa tagiposoon nga nagtugyan sa Iya sa pagtoo kag pagtuman kay Jesus.

Paano naton mahibaloan ang kamatooran nahanungud kay Jesus bilang nagatumbas sang sala nga halad kon wala ini ginpahayag sa aton? Ngaa tuman ka importante ang paghibalo sa Biblia kag ang ginatudlo sini nahanungud kay Jesus?

Martes Nobyembre 5

Pagbaton kag Pagsikway

Ang leksyon 2 nagpahayag sang pagpakaon sang lima ka libo sa Juan 6 apang wala naglakip sa katapusan nga bahin sang istorya, nga amo ang aton pagaton-an diri.

Basaha ang Juan 6:51-71. Ano ang ginasiling ni Jesus nga nabudlayan ang katawohan sa pagbaton?

Matapos nga ginpakaon, sa milagroso nga pamaagi ni Jesus, ang katawohan handa na sa pagkorona kay Jesus bilang hari (Juan 6:1-5). Apang sa pagpamulong sa ila sang olihi didto sa synagoga sa Capernaum, Sia nagapaathag sang espirituhanon nga kahulugan sang milagro, nga nagsiling, “Ako amo ang tinapay nga nagahatag sang kabuhi,” (Juan 6:35). Nagdugang Sia sa pagpaathag sini nga ang tinapay amo ang Iya unud, nga Iya ginahatag para sa kabuhi sang bug-os nga kalibutan (Juan 6:51).

Ang ini nga pagpamulong nagbukas sang mga mata sang kadam-an sa kamatooran nga si Jesus indi mangin kalibutanon nga hari. Indi Sia nagakaigo sa kon ano ang ginhunahuna sang tawo. Sila nagsikway sa pagkaliso, nga amo kuntani ang magabag-o sang ila panghunahuna agud nga ila makilala kag mabaton si Jesus bilang ang Mesias. Madamu sang Iya gintoton-an ang nagbiya sa Iya sa sini nga punto (Juan 6:66).

Sa tawohanon nga paglantaw, mabudlay ini kay Jesus. Ang pagbaton kag pag-uyon sang katawohan makahamuut. Sin-o bala ang indi gusto nga maluyagan sang tanan? Apang sa pagkita nga madamu sang tawo ang nagatalikod kag nagaduhaduha sa Imo mga prinsipyo nagapaluya gid. Sa pagkakita nga ang kadam-an nagbiya, si Jesus nagpamangkot sa Iya suod nga grupo, ang Dose, kon luyag man bala nila magbiya.

Sa amo ni nga tion nga si Pedro naghimo sang iya tumalagsahon nga pagtuad, isa pa ka saksi sa kon ano ang yara kay Jesus kag kon sin-o Sia. “Ginoo, kay sin-o bala kami makadto? Ikaw may mga polong sang kabuhi nga walay katapusan; kag kami nagatoo, kag nagakilala, nga ikaw ang Balaan sang Dios” (Juan 6:68, 69).

Ang mga gintoton-an nangin kaupud ni Jesus sa pipila ka tuig, nagpanglakaton kaupud Niya, nakita ang Iya mga milagro, nakabati sang Iya mga wali. Sila nakahibalo pinaagi sa ila eksperiensya nga wala sing makapareho sa Iya. Napahamtang sila sa pagtoo nga, bisan ano man ka tumalagsahon ang mga hitabo, ang ini nga Tawo amo ang Mesias—bisan wala pa gid nila nahangpan ang tinutuyo sang Iya nga pagkari. Sa tapos lamang sang Iya pagkamatay kag pagkabanhaw nga nagsugod sila sa paghangup ngaa si Jesus nagkari.

Ano ang aton maton-an sa sini nga istorya nahanungud sa kamatooran nga ang kadam-an sang katawohan sa masami sayop? Ngaa kinahanglan naton dumdumon ini, ilabi na sa aspeto sang aton pagtoo nga indi maluyagan sang kadam-an—bisan pa sa madamu nga Cristiano?

Miyerkoles Nobyembre 6

Ang Pagsaksi Sang Amay

Ang Ebanghelyo ni Juan nagasugod pinaagi sa pagsaysay nahanungud sa Pulong (logos) bilang kaupud sa Dios; kon sayuron, kaupud sa Dios nga Amay (Juan 1:1). Sang ang Pulong nangin-unud, ang Espiritu nagsaksi nahanungud kay Jesus pinaagi sa pagpahayag sini sa Iya sa tion sang pagbautismo (Juan 1:32-34). Apang ang Amay nagasaksi man nahanungud kay Jesus sa tion sang Iya dutan-on nga pagministeryo.

Basaha ang Juan 5:36-38. Ano ang ginasaysay ni Jesus diri nahanungud sa Amay?

Si Jesus nagaangot sang Amay sa mga buluhaton kag mga milagro nga Iya nahimo. Maathag nga Sia ginpadala sang Amay kag nagsaksi nahanungud sa Iya.

Basaha ang Mateo 3:17, Mateo 17:5, Marcos 1:1l, kag Lucas 3:22 (tan-awa man ang 2 Ped. 1:17, 18). Ano ang ginasiling sang Amay nahanungud kay Jesus?

Sa tion sang pagbautismo kay Jesus, ang Amay kag ang Espiritu nagbuylog sa Anak sa pagtanda sang sining importante nga hitabo: ang pagsugod sang pagministeryo ni Jesus. Ang Amay nagasaad nga si Jesus amo ang Iya hinigugma nga Anak nga sa Iya nahamuut Sia. Apang, sa pinakaimportante nga tion sang pagministeryo ni Cristo, ang Amay nagpamulong liwat, sa sini nga tion makita sa Ebanghelyo ni Juan.

Ang mga butang naglab-ot na sa putokputukan sa katapusan nga mga inadlaw sang sinang pagministeryo. Ang relihiyoso nga mga pangulo, nga indi makapugong sa Iya (tan-awa ang Juan 12:19), gusto nga patyon na Sia, ilabi na gid subong. Ang mga katawohan nagasinadya tungud sa Iya, ilabi na gid sang nagadamu kag nagadamu ang katawohan, nga nakabati sang mga panaksi sadtong mga nakakita sang Iya pagbanhaw ka Lazaro halin sa kamatayon (Juan 12:17, 18), nagasugod na sa pagsunod kay Jesus. Bisan ang mga Griego nga nagtambong sa piesta, luyag makita si Jesus.

Sa sini nga punto, bilang sabat sa mga pulong ni Jesus sa Juan 12:28, “Amay, himayaa ang imo ngalan,” ang Amay sa liwat nagpamulong halin sa langit, “Ginhimaya ko na, kag himayaon ko ini liwat.” (Juan 12:28).

Sa aton na nakita, ang mahimayaon nga tion ni Jesus amo ang krus. Gani, ang pagsaksi sang Amay nahanungud kay Jesus nagatudlo sa daku nga halad sang Cordero sang Dios para sa mga kasal-anan sang kalibutan. Amo ini ang katapusan sang Iya dutan-on nga pagpangabudlay. Ang Iya kamatayon para sa aton nagbayad sang bug-os nga silot sang aton mga kasal-anan, kag pinaagi sa Iya, sa pagtoo, indi na kita magaatubang sang sinang silot sa aton kaugalingon.

Huwebes Nobyembre 7

Ang Pagsaksi Sang Kadam-an

“Sa katapusan nga adlaw, ang dakung adlaw sang piesta, si Jesus nagtindug kag nagpahayag, ‘Kon ang bisan sin-o ginauhaw, magkari sia sa akon kag mag-inum. Ang nagatoo sa akon, subong sang nasiling sang kasulatan, gikan sa tagiposoon niya magailig ang mga suba sang tubig nga buhi.’ ” (Juan 7:37, 38).

Si Juan nagsulat, sing madamu nga beses, nahanungud kay Jesus nga nagahambal sang maisugon nga mga pulong nahanungud sa Iya kaugalingon, kon sin-o Sia kag ano ang Iya pagahimoon.

Ang mga dinalan halin sa Juan 7:37, 38 mga halimbawa naman sang gin-angkon ni Jesus nahanungud sa Iya kaugalingon kag ano ang Iya buut himoon sa tanan nga magapalapit sa Iya. Ini tumalagsahon man nga mga pagpangangkon.

Sang si Jesus nagpakighambal sa mga Judio nga nagtambong sa Piesta sang mga Kayangkayang, ano ang sabat sang kadam-an sang mga katawohan?

Ang iban nagsiling nga Sia ang Manalagna nga gintagna ni Moises sang una pa (tan-awa ang Deut. 18:15-19). Ang iban naghunahuna nga si Jesus amo ang Cristo. Apang ini nagdul-ong sang argumento nga ang Mesias indi maghalin sa Galilea, nga kinahanglan Sia magahalin sa linya ni David, kag kinahanglan matawo sa Betlehem—sa diin ang tanan sini matuud nahanungud kay Jesus (ipaanggid sa Mateo 1-2), bisan pa madamu ang wala nakahibalo sini!

Bisan ang mga opisyales nga dapat magdakup sa Iya wala sang nahimo kag sang pagkatalunsay sang Iya pamulong. Ang mga Fariseo nagsabat sa mga opisyales sang lain nga pamangkot. “May yara bala sang mga manugdumala ukon sang mga Fariseo nga nagtoo sa iya?” (Juan 7:48). Ang ini nga pamangkot nga halin sa Fariseo naghatag sang kahigayon kay Juan sa pagdala balik kay Nicodemus, nga, matapos sang iya pagpakigsugilanon kay Jesus, nagtinguha sa pagprotektar kay Jesus halin sa ila mga padihot. “Nagahukom bala sa tawo ang aton kasogoan kon indi sia anay pagpamatian kag mahibaloan ang iya ginahimo?” (Juan 7:51).

Ginbaton bala ni Nicodemus si Cristo bilang Mesias? Bisan ang ini nga hitabo wala nagpamatuud nga iya ginbaton, sa tunga sining buhat kag sang iya ginhimo matapos nga napatay si Jesus (tan-awa ang Juan 19:39, 40), ang Biblia nagahatag sa aton sang mabakud nga pamatuud nga si Nicodemus nagtoo gid kay Jesus.

Kag niyan, ang sabat sa ila pamangkot amo nga, Hoo, sa pagkamatuud, may isa gid man sa mga Fariseo ang nagtoo sa Iya.

Basaha ang Juan 7:49. Ano ang ginpamulong sang mga pangulo nga nagpakita sang ila pagtamay sa katawohan nga nagasunod kay Jesus? Ano nga leksyon ang aton makuha diri?

Biyernes Nobyembre 8

Dugang nga Pagtoon: Basaha ang Ellen G. White, “The Crisis in Galilee,” pp. 383–394; “In the Outer Court,” pp. 621–626, sa _The Desire of Ages_.

“ ‘Sa kay sin-o kami makadto?’ Ang mga manunudlo sang Israel nangin mga ulipon sang pormalismo. Ang mga Fariseo kag ang mga Saduceo masunsun nga nagailinaway. Ang pagbiya kay Jesus amo ang pagkahulog sa mga kinaandan kag mga seremonya, kag ambisyoso nga mga tawo nga nagapangita sang ila kaugalingon nga kahimayaan. Ang mga gintoton-an nakakita sang dugang nga kalinong kag kalipay sang ila ginbaton si Cristo kay sa una nila nga mga kabuhi. Paano pa sila makabalik sa yadtong nagtamay kag naghingabut sa Abyan sang makasasala? Nagapaabut sila sang Mesias; karon nagkari sa Sia, kag indi sila makapalagyo halin sa Iya presensya pakadto sa mga nagapangita sa Iya agud patyon, kag naghingabut sa ila tungud kay nahimo sila nga Iya sumulunod.

“ ‘Sa kay sin-o kami makadto?’ ” Indi halin sa pagtudlo ni Cristo, ang Iya mga leksyon sang gugma kag kalooy, pakadto sa kadulum sang pagkawalay pagtoo, ang kalautan sang kalibutan. Samtang ang Manluluwas ginsikway sang kadam-an nga nangin saksi sang Iya makatilingala nga mga binuhatan, si Pedro nagpahayag sang pagtoo sang mga gintoton-an,—“Ikaw amo ang Cristo.” Ang paghunahuna lamang nga mawala ining angkla sang ila mga kalag nagpuno sa ila sang kahadluk kag kasakit. Nga mabayaan sang Manluluwas amo ang pagkawala sa isa ka madulum kag mamadlus nga dagat.”—Ellen G. White, _The Desire of Ages_, p. 393.

**Mga Palamangkutanon nga Pagadiskusyunan**:

`Sa klase, isugilanon ang nahanungud sa mabudlay nga pamangkot ngaa ang iban nga tawo, sang gintagaan sang pamatuud nga si Jesus amo ang Mesias kag para sa kamatooran sang Cristianismo, ginbaton ini sang malipayon, kag ngaa ang iban, sang gintagaan sang amo man nga pagpamatuud, ginsikway ini?`

`Ano pa gid ang mas importante nga kamatooran luwas nga si Jesus napatay para sa aton mga sala? Apang, paano naton nahibaloan ang ining importante nga kamatooran? Pinaagi sa siyensia, sa natural nga palibut, sa natural nga teolohiya, sa kinaalam sa pagrason? Samtang ini nga mga butang makadul-ong sa aton sa pagtoo sa Manunuga nga Dios, ang Walay Ginhalinan, ang Indi Matandug nga Manugtandug, kon ano man—wala sa sining mga pagtolon-an, bisan nagaisahanon ukon tingub man, ang makatudlo sa aton sang pinakaimportante nga kamatooran nga aton kinahanglan mahibaloan: si Cristo napatay tungud sa aton mga sala. Ano ang ginatudlo sang sini nga kamatooran—nga ining tanan nga pagtolon-an, bisan sa prinsipyo, indi makadul-ong sa aton sa isa ka butang nga kinahanglan gid naton mahibaloan—tudloan kita kon daw ano ka importante nga himoon naton ang Biblia bilang aton katapusan kag pinakadaku nga talaksan sang aton pagtoo?`

`Ngaa kinahanglanon gid para sa pagtoo sang tawo nga dumdumon ang mga butang nga ginhimo sang Dios sa iya kabuhi?`
### Bahin I: Kabilugan nga Panan-aw

Sentro Sang Pagtoon: Juan 1:32-36, Juan 6:1-71, Juan 5:36-38, kag Juan 7:37-53

Sa sini nga leksyon, aton talupangdon sing dugang ang pagsaksi ni Juan Bautista. Si Juan wala natingala ukon nagpangduhaduha sa kinaiya ni Cristo bilang Mesias. Sa kada bahin, si Juan nagatudlo kay Cristo bilang Anak sang Dios kag katumanan sang gintagna. Si Juan wala naghingalit sang kahigayonan nga ginhatag sa iya agud ipahalipay lamang ang kadam-an; sa baylo, sia gid nagkabuhi sa napahayag nga kamatooran sang ginharian sang Dios, bisan wala ini ginbaton sang kadam-an sang tawo. Si Juan handa sa pagtindug, nga nagaisahanon kag indi malingkag, para sa kamatooran nga iya ginatoohan nga naghalin sa Dios.

Sa sini nga semana, aton maton-an nga ang kamatooran nagadala sang pagbinahinbahin kag nagatalupangud kon sin-o ang magabaton sini nga may bukas nga mga hunahuna kag mapainubuson nga mga tagiposoon.

### Bahin II: Komentaryo

Ang Mapainubuson nga Kalag ni Bautista

Si Juan Bautista wala sa gilayon, kag sing bug-os, nadula halin sa mga hitabo sang kasaysayan matapos niya natuman ang iya matagnaon nga katungdanan bilang manugpakilala sang Mesias. Si Juan natukud gid sa misyon ni Cristo; wala sang makapauntat sa iya kon indi pagkabilanggo kag kamatayon. Ang iya ehemplo sang pagkahanoot sa tinutuyo ni Cristo amo ang magapadasig sa aton sa pagpabilin nga pursigido sa Iya man nga misyon.

Nga mainunungon gid, si Juan nakahibalo sang iya katungdanan kag bahin nga may kaangtanan kay Cristo. Ang kaangay sini nga pagkamaminatud-on kag pagkamainunungon wala nagatugot sang bisan ano nga kahisa ukon pagpaindisanay. Si Juan maathag nga nagpahayag, “Indi ako ang Cristo” (Juan 3:28). Si Juan nagtudlo sa mga tawo sa pagtan-aw palayo sa iya kag magsentro sang ila hunahuna kay Jesus, ang “Nobyo,” nga amo ang iya gin-alagad bilang iya abyan nga sa diin sia nagkalipay gid.

Si Cristo ang Isa nga naghalin sa langit, halin sa sabakan sang Amay, kag ang Iya buhi nga mga pulong nagahatag sang kabuhi nga walay katapusan. Si Juan, ang hinigugma nga gintoton-an, nagapatuhoy man sa iya una nga manunudlo, ang mapainubuson sa tagiposoon nga si Juan Bautista, nga nagasiling nahanungud sa iya kaugalingon sa kaangtanan kay Cristo, “Sia kinahanglan magdugang, apang ako kinahanglan magbuhin” (Juan 3:30). Ang pagdugang ni Cristo kag ang pagbuhin sang kaugalingon nalista sa husto nga pagpasunod.

Indi kita mangin matuud nga mapainubuson kon wala si Cristo nagadugang sa aton kabuhi; Sia lamang ang makalansang sang kaugalingon kag makakuha sini halin sa trono sang tagiposoon. Sa pagkamatuud, si Satanas nagatinguha sa pagpresentar sang Juan 3:30 sa suli nga pagpasunod: iya ginapadasig ang mga tawo sa pagbuhin anay (mga hilikuton) kag niyan magabantay sang bugay ni Jesus nga nagadugang sa ila kabuhi. Apang ang ini nga pagpaninguha indi mahimo sa espirituhanon nga kabuhi, kay ang nagapangibabaw lamang nga gahum ni Cristo sa tagiposoon ang makapugong sang kaugalingon. Sa iban nga pulong, indi naton pag-ibutang ang kariton sa unahan sang kabayo.

May istorya nahanungud sa batan-on nga lalaki nga nagakalipay sa pagkanta sang ambahanon nahanungud kay Jesus, nga iya ginahigugma sang bug-os niya nga tagiposoon. Iya sa masami ginapangamuyo nga si Jesus magakari kag magapuyo sa iya tagiposoon, kag sia gid nagatoo nga himoon ini ni Jesus. Apang nagalibog ang iya ulo kon paano si Jesus makaigo sa iya gamay nga lawas. Ang iya amay indi makasabat sang husto sa sini nga pamangkot, apang ang ini nga bata amo man ang nagsabat sang iya kaugalingon nga palamangkutanon. Iya ginsaysay sa iya amay nga si Jesus tuman ka daku sangsa iya apang sang iya Sia gin-agda sa iya tagiposoon, kinahanglan Niya nga magtapik kag magalabaw sa iya lawas!

Daw ano ka makatalanndug nga laragway sang aton nga pagsaksi bilang mga Cristohanon! Ano ang nagagowa sa aton kon nagapakig-angot kita sa katawohan? Ang Manluluwas bala ukon ang kaugalingon? Ang Manluluwas nagahandum sa pagpungko sa trono sang aton tagiposoon, magapuno sang aton kabuhi sang Iya makaluwas nga grasya kaangay sang isa ka mahumot nga incenso.

Ang Bag-o nga Paghangop Sang Mesias (Juan 1:32-36)

Si Juan Bautista nagpaathag sang tinutuyo sang espirituhanon nga ginharian ni Cristo: espirituhanon nga pagbag-o kag pagtugyan sang kaugalingon nga tagiposoon sa Ginoo. Ang mensahe ni Juan nagkasumpakilay sa mga ginapaabut sang mga Judio nahanungud sa Mesias. Nga ginasikway ang mga tagna sa Biblia nahanungud sa nagaantus nga Manluluwas, wala gintoohan sang mga Judio ang Iya kahuluy-an. Sa baylo, sila nagsentro sang ila mga handum sa isa ka gamhanan nga hari nga magahilway sa ila halin sa pagkaulipon sang Roma kag magpalapad sang Iya pagdumala sa kalibutan.

Kon aton talupangdon sing maayo ang Juan 1:32-36, aton matalupangdan nga si Juan nagtinguha liwat sa pagpadumdum sa mga Judio nahanungud sa espirituhanon nga kinaiya sang Mesias. Talupangda ang paghatag sang importansya ni Juan sa Balaan nga Espiritu nga nagkunsad kag nagdapo kay Jesus kag nagpadasig sa iya sa pagbautiso sang tanan nga nagtoo. Dugang pa, talupangda man kon paano ginapaathag ni Juan nga si Jesus may yara sang walay katubtuban nga kinaiya sang Anak sang Dios, subong man ang Iya pagkahalad, ang “Cordero sang Dios,” nga amo ang magahilway sang Iya katawohan halin sa sala.

Ang pagbantala ni Juan nahanungud sa Mesias nagapabakud sang aton pagkakinahanglan sa pagsentro sa kon ano ang walay katubtuban sa kinaugali, sa baylo sang mga butang sa kalibutan. Ang tanan nga aton makita sa palibot, bisan pa ang pinakadalagku nga mga manggad, mawala lang. Apang ang espirituhanon nga kamatooran magapabilin sa walay katubtuban. Kinahanglan naton magsunod sa tapak sang aton amay nga si Abraham, nga “ginpangita niya ang banwa nga may mga sadsaran, nga ang manunukud kag manugbuhat sini amo ang Dios” (Hebreo 11:10). Ang pagpatuhoy sa “sadsaran” gintuyo sa pagpadumdum kay Abraham, ang amay sang mga matutum, sang pagkapat-ud kag pagkahimpit sang mga saad sang Dios kon ipaanggid sa umalagi nga kinaiya sang iya nagapanglugayawan nga pagkabuhi.

Ang Pagbaton kag Pagsikway (Juan 6:1-71)

Pagkatapos sang milagro sa pagpakaon sang lima ka libo, ang katawohan sa gilayon napukaw ang interes sa pagkorona kay Jesus bilang hari sang bug-os nga Israel. Apang si Jesus wala sang politiko nga lalambuton, ukon Sia naganyat, subong sa nagakalatabo sa kadam-an sang mga politiko karon, tungud kay sila bantug ukon amo ina ang opinyon sang kadam-an sa publiko. Sa baylo, handum ni Jesus sa pagtukud sang Iya ginharian sa mga tagiposoon sang katawohan. Ang mga tawo nagtiguha sa pagpilit kay Jesus sa pagtuman sang ila politiko nga mga plano, apang nagpalayo Sia agud mangin kaupud ang Iya Amay.

Ang mga tawo luyag nga batunon si Jesus sa ila kaugalingon nga luyag, nga nagasikway sa kamatooran nga kinahanglan nila batonon Sia sa Iya mga kondisyon. Sa katapusan, sila nagdesisyon sa pagsikway sa Iya tungud sila nagpili sang kon ano ang madali kag umalagi lamang. Wala sila nagtan-aw sang labaw pa sa sini nga mga butang sa daku nga laragway sang walay katubtuban kag indi makita nga mga kamatooran sa ginharian sang Dios. Huyog sang wala naliso nga tagiposoon ang pagsikway sang ano nga wala nagasibu sa ila madugay na nga panghunahuna nahanungud sa Mesias. Subong nga aton makita, ang mga tawo mas nagtan-aw sa pisikal nga tinapay nga nabulag sila sa ginatanyag ni Jesus nga espirituhanon nga tinapay, nga mas kinahanglanon para sa kaluwasan.

Si Jesus nagtanyag sang Iya kaugalingon sa katawohan bilang espirituhanon nga tinapay nga nanaug halin sa langit agud nga indi na sila magutum liwat. Sa amo man nga pamaagi, si Jesus nagtanyag sang Iya kaugalingon bilang Buhi nga Tubig sa Samariahanon nga babayi, nga nag-inum sa Iya sang Tubig sang Kabuhi, nga indi na pagauhawon liwat. Sa madamu nga gintoton-an luwas sang 12, ang mga pagpaninguha ni Jesus sa pagpahayag sang kapawa sang langitnon nga kamatooran daw nagpatig-a lamang sang ila mga tagiposoon sa pagsikway sang sina nga kamatooran. Sa baylo sang paghangup kag pagtoo, ang mga tawo nagpasaylo sang ila kaugalingon sa pagsiling, “Maiwat ining pololongon; sin-o bala ang makapamati sini?” (Juan 6:60). Busa, sing masinulub-on, sila “sa tapus sini madamu sang iya gintoton-an ang nag-isul kag wala na magpakig-upud sa iya” (Juan 6:66).

Sa sina nga punto, si Jesus nagtan-aw sa Iya nabilin nga 12 ka gintoton-an kag nagpamangkot, “Buut man bala kamo maghalin?” (Juan 6:67). Niyan si Pedro, nga amo ang nagasilbi nga manughambal sang grupo, nagsiling sang isa ka makahulugan nga pululungon, nga ginbugna sang Espirito: “Ginoo, kay sin-o bala kami makadto? Ikaw may mga polong sang kabuhi nga walay katapusan” (Juan 6:68). Amo ini ang mga pulong nga ginbugna nga aton kinahanglan ipabilin sa hunahuna. Wala na sing lain nga duug, ukon palapitan pa, para sa kaluwasan luwas sang kay Jesus.

Ang Pagsaksi Sang Amay (Juan 5:36-38)

Si Juan Bautista nagsaksi sang pila ka beses sa kamatooran sang matuud nga Mesias nga ginpadala halin sa langit. Apang ang pagsaksi sang Amay nahanungud sa Iya anak upud ang saksi sang Dios nga Espiritu Santo amo ang pinakamakagagahum. Sa pagbautismo ni Jesus, ang tatlo ka miyembro sang pagka-Dios yara gid. Ang tingug sang Amay nagpamatuud nga si Jesus amo ang Iya “hinigugma kong Anak, nga sa iya nahamuut ako” (Mat. 3:17). Sa sini nga hitabo, ang langit nagbukas “sa iya (Jesus) nakita ang Espiritu sang Dios nga nagapanaug subong sang salampati, kag nagakunsad sa ibabaw Niya” (Mat. 3:16.)

Wala na sang iban pa nga nasaysay ukon nahimo ni Jesus sa pagkumbinsi sang mga wala nagatoo sa Iya labaw sang kon ano ang nasaysay kag natabo sa adlaw sang Iya pagbautismo. Dugang pa, si Juan Bautista, nga ila gintahud, nagpamatuud sa kapat-ud sang langitnon nga pagsaksi. Gani, ngaa wala nagtoo ang mga indi tumuluo ni Cristo sa mabatian kag makit-an nga mga pagpamatuud sang Amay kag Espiritu para sa Iya? Ngaa man wala sila nagtoo sa langitnon nga binuhatan kag mga pulong?

Ang gamhanan nga pagsaksi sang pagkabanhaw ni Lazaro halin sa kamatayon ang nagkumbinsi kuntani sa mga lider sang Judio nga si Jesus amo ang matuud nga Mesias. Apang, sa ila espirituhanon nga kadulum, indi nila makita ang kapawa sang kamatooran sang Dios nga nagasidlak sa palibot. Sila nagpili nga indi magtoo, bisan ano pa kaathag ang mga pamatuud nga yara sa ila atubangan. Sa pagkamatuud, ang mga Fariseo, nga sa masami nagapakigsumpaki sa mga Saduceo, nakakita sang kahigayonan nga maghiusa sang ila gahum sa pagtagudili kay Jesus sa kamatayon. Matapos sini, si Jesus nagpangamuyo, “Amay, himayaa ang imo ngalan.” Ang tingug sang Amay nagpamatuud gid sa paghalad ni Cristo didto sa krus nga nagsiling, “Ginhimaya ko na, kag himayaon ko ini liwat” (Juan 12:28).

Ang Pagsaksi Sang Kadam-an (Juan 7:37-53)

Madamu sang ordinaryo nga katawohan, lakip na ang mga Gentil, ang nagpati kay Jesus, sang ila nasaksihan ang Iya gamhanan nga mga binuhatan. Si Jesus nangin bantug sa kadam-an nga indi mga mangin-alamon kag niyan indi sirado ang panghunahuna ukon may pinasulabi kaangay sang ila mga lider. Ang makapatay nga kahisa sang ila mga lider nagaindakal na. Sila matuyoon nga nagsikway sa pagpati sa bisan ano nga pamatuud para kay Jesus, sa tawohanon man ukon langitnon, bisan ano pa ang matabo.

### Bahin III: Aplikasyon sa Kabuhi

Hunahunaa kag sabta ang masunod nga mga pamangkot:

Nahanungud sa pagkamapainubuson ni Juan Bautista: Madamu ang maiyaiyahon kag daw si sin-o sa aton kalibutan karon. Apang si Juan maakoon sang kon sin-o sia kag kon ano ang iya misyon. Wala sia nagtinguha bisan sa ano kagamay nga paagi sa pagpanubo kay Jesus ukon agawon ang Iya posisyon; wala sia nagakabalaka bisan matabunan sia sa kadulum agud nga ang matuud nga kasanag magabanaag sangsa iya. Ano bala ang aton dapat mangin kinaiya tuhoy sa aton dutan-on nga posisyon kag pagkilala? Ano ang buut silingon sang ideya nga si Jesus magadugang kag kita magabuhin nahanungud kay Jesus kag sa aton man?
Nahanungud sa importante nga topiko sang kaluwasan kay Cristo: Paano ang pagtoon kag ang pagpati sing bug-os nga tagiposoon sang gamhanan nga mga pagpamatuud sang Dios, ni Juan Bautista, kag sang iban, nga si Jesus sa pagkamatuud amo gid ang hamili kag pinasahi nga Anak sang Dios, makabulig sa aton sa pagpalapit sang aton kaugalingon sa Iya, sa paghibalo nga wala kita sang mahimo kag paglaum kon wala Sia?
Nahanungud sa pagpakig-upud kay Jesus kag pagkuha sang kusog halin sa Iya, ang Tinapay sang Kabuhi: Paano mo ikabuhi ining makabalaskug nga laygay sa imo kabuhi: “Kon ano ang pagkaon sa lawas, amo man si Cristo sa kalag. Ang pagkaon wala sang benepisyo kon indi naton ini pagkaunon, luwas kon ini mangin kabahin naton. . . . Kinahanglan magatoon kita nahanungud sa Iya, batunon Sia sa aton tagiposoon, agud ang Iya kabuhi mangin aton man kabuhi.”—Ellen G. White, _The Desire of Ages_, p. 389.
Paano kita makaangkon sang moral nga panindugan sa kon ano ang husto nahanungud sa pagkabantug, opinyon sang kadam-an, ukon pagpili sang mga abyan? Aton nahibaloan sa Biblia nga ang kadam-an indi sa masami matarung. Paano ang pagsakdag sang Dios kag ang Iya kamatooran makahimo sa aton nga yara sa panong sang kadam-an, bisan yara kita sa gamay nga panong.
Leksyon 7 *Nobyembre 9–15

Bulahan Yadtong mga Nagatoo

Sabado Sang Hapon

### Basaha Para sa Pagtoon Sini nga Semana
Juan 8:54-58, Gen. 12:3, Rom. 4:1-5, Juan 12:1-8, Juan 19:4-22, Juan 20:19-31, Daniel 2, Daniel 7.

Salaulohon nga Teksto: “Si Jesus nagsiling sa iya, ‘Bangud nga nakakita ka sa akon, nagtoo ka? Bulahan ang wala makakita kag walay sapayan nagatoo’ ” (Juan 20:29).

Sa kabug-osan sang iya Libro, si Juan may nanarisari nga katawohan—katawohan nga may nagkalainlain nga mga ginhalinan, mga pagtoloohan, kag mga inagihan—tanan nagapamatuud kon sin-o si Jesus.

“Yari karon, ang Cordero sang Dios!” (Juan 1:36). “Nakita namon ang Mesias” (Juan 1:41). “Nakita namon sia, nga nahanungud sa iya si Moises . . .nagsulat” (Juan 1:45). “Rabbi, ikaw ang Anak sang Dios! Ikaw ang Hari sang Israel!” (Juan 1:49). “Amo ayhan ini ang Cristo?” (Juan 4:29). “Kami gid nakabati, kag nakakilala nga ini amo gid ang Manluluwas sang kalibutan” (Juan 4:42). “’ Ginoo, kay sin-o bala kami makadto? Ikaw may mga polong sang kabuhi nga walay katapusan” (Juan 6:68). “Nagatoo ako nga ikaw ang Cristo, ang Anak sang Dios, sia nga nagakari sa kalibutan” (Juan 11:27). “Sadto bulag ako, karon makakita ako” (Juan 9:25). “Yari ang inyo Hari!” (Juan 19:14). “’Wala ako sing nakita nga kasal-anan sa iya” (Juan 19:6). “Ginoo ko kag Dios ko!” (Juan 20:28).

Sin-o ang ini nga mga tawo, kag ngaa nagpamatuud sila sono sa ila ginhimo sa kon sin-o si Jesus?

_*Ton-i ang leksyon sang sini nga semana sa pag-aman sa Adlaw nga Inugpahuway, Nobyembre 16._

Domingo Nobyembre 10

Pagtalupangud Balik sa kay Abraham

Si Jesus wala nahuya sa pagpahayag kon sin-o Sia, ukon sa pagtawag man sang mga saksi sa pagpamatuud kon sin-o Sia, mga saksi nga sa kadugayon nagkalawala, lakip si Abraham. “Si Abraham nga inyo amay nagkalipay sa pagtan-aw sang akon adlaw; nakita niya ini kag sia nagkasadya” (Juan 8:56).

Ngaa ang pagpanaksi ni Abraham tuman ka importante nga ini nalakip sa ebangelyo ni Juan? Gen. 12:3, Gen. 18:16-18, Gen. 26:4, Mat. 1:1, Bin. 3:25.

“Pinaagi sa tipo kag saad ang Dios ‘nagwali nga daan sang maayong balita kay Abraham.’ Galacia 3:8. Kag ang pagtoo sang patriarca natuon sa Manunubos nga magaabut. Si Cristo nagsiling sa mga Judio, ‘Si Abraham nga inyo amay nagkalipay sa pagtan-aw sang akon adlaw; nakita niya ini kag nagkalipay.’ Juan 8:56, marhin. Ang carnero nga lalaki nga ginhalad tal-us kay Isaac nagrepresentar sa Anak sang Dios, nga igahalad sa tal-us naton. Sang ang tawo natalana na sa kamatayon tungud sa paglapas sang kasogoan sang Dios, ang Amay, nga nagatolok sa Iya Anak, nagsiling sa makasasala, ‘Magkabuhi: Ako nakakita sang pangtubos.’ ”—Ellen G. White, Patriarchs and Prophets, p. 154.

Si Abraham amay sang pungsud sang mga Judio. Iya nabaton ang saad nga, pinaagi sa iya, ang tanan nga pungsud pagapakamaayohon. Ini nga pagpakamaayo nag-abut pinaagi sa Mesias, nga nabun-ag pinaagi sa iya kaliwat.

Si Abraham amay man sang mga nagsabat sa Dios sa pagtoo (Heb. 11:8, 17-19). Ang iya kinabubut-on nga paghalad sang iya anak nga si Isaac (Genesis 22), ang anak sang saad, indi lamang pagpamatuud sang pagtoo apang bintana sa plano sang kaluwasan.

Sang si Jesus nagsiling, “Si Abraham nga inyo amay nagkalipay sa pagan-aw sang akon adlaw” (Juan 8:56), ang mga pangulo nagsabat, Wala ka pa magkalim-an ka tuig, kag nakakita ka na kay Abraham?” (Juan 8:57).

Ang sabat ni Jesus makadalayaw. “Sa pagkamatuud, sa pagkamatuud nagasiling ako sa inyo, sa wala pa matawo si Abraham, ‘AMO NA AKO” (Juan 8:58).

Si Jesus nagagamit sang hinambalan sa pagpahadnumdum kon ano ang ginhambal sang Dios kay Moises sa nagakalayo nga sampinit. Ini isa ka pangangkon nga mangin Dios, ang isa nga nagakabuhi sa kaugalingon. Walay duhaduha, ang mga pangulo nakahangup sang kon ano ang buut ipalambut sa ila sang Iya ginhambal bangud “nagpulot sila sing mga bato nga ihaboy sa iya” (Juan 8:59).

Basaha ang Roma 4:1-5. Paano si Pablo diri naggamit sang sugilanon ni Abraham sa pagpahayag sang daku nga kamatooran sang kaluwasan pinaagi sa pagtoo lamang, nga wala sang pagbuhat sang kasogoan? Paano ining mga bersikulo makabulig sa aton sa paghangup sang ideya nahanungud kay Abraham bilang amay sang yadtong nagakabuhi pinaagi sa pagtoo?

Lunes Nobyembre 11

Ang Pagpamatuud ni Maria

Anum ka adlaw antes ang Pascua, si Jesus nagkara sa pagbisita kay Maria, Marta, kag ila utud nga si Lazaro, nga ginbanhaw ni Jesus. Si Simon, nga gin-ayo sa aro, naghanda sang sinalusalo sa pagpasalamat sa ginhimo ni Jesus sa iya. Si Marta nagahanda sang pagkaon, kag si Lazaro nagalingkod sa lamesa kaupud sa mga inagda (Juan 12:1-8).

Ano ang importansya sang mga giho ni Maria diri? Paano ini nangin saksi kon sin-o gid si Jesus? Juan 12:1-3.

Ang pahumut tama ka malahalon, nagabili sang mga isa ka tuig nga sweldo sang ordinaryo nga manugpangabudlay. Si Maria ayhan nagdala sang sini nga dolot bilang pagpabutyag sang pagpasalamat sa Manluluwas sa kapatawaran sang iya mga sala kag sa pagbanhaw sang iya utud nga lalaki. Iya gintuyo nga sa olihi para ini sa paglubong ni Jesus. Apang niyan sia nakabati nga sa indi madugay pagahaplason Sia nga Hari. Sa sina nga kahimtangan, sia mangin una sa paghatag sa Iya sing dungug.

Ayhan wala gintuyo ni Maria nga matalupangdan ang iya ginhimo, apang si Juan nagsulat, “kag ang balay natugub sang kaamyon sang ihalaplas” (Juan 12:3). Si Judas nagsabat dayon nga may pagsabdong, nga nagasiling nga ang ihalaplas dapat nga ginbaligya kag ang kwarta ihatag sa mga imol. Gilayon nga ginpahamtang ni Jesus si Maria sa pagsiling, “Tuguti ninyo sia sa pagtago sini. . . . Ang mga imol kaupud ninyo sa gihapon, apang ako indi kaupud ninyo sa gihapon” (Juan 12:7, 8).

May pabalikbalik nga tema nagausoy sa Ebanghelyo ni Juan. Si Jesus nakahibalo kon ano ang yara sa katawohan (Juan 2:24, 25; Juan 6:70, 71; Juan 13:11; Juan 16:19). Sa sini nga hitabo sa sinalosalo ni Simon, si Jesus nakahibalo kon ano ang yara kay Judas. Si Juan mahinalungon sa pagtumod kon sin-o si Judas—maiyaiyahon nga kawatan (Juan 12:6).

Ang kaamyon nga dolot nga ginhunahuna ni Maria nga iluho sa patay nga lawas sang Manluluwas iya sa karon gin-ula sa Iya buhi nga dagway. Kon sa paglubong niya ginhimo ini, ang iya katam-is magatugub lamang sa lulubngan; sa karon napahalipay sini ang Iya tagiposoon nga may kasiguruhan sang iya pagtoo kag gugma. . . . Kag samtang nagpaidalum Sia sa kadulum sang Iya daku nga pagtilaw, gindala Niya sa Iya handumanan ang ina nga hinimoan, isa ka madalum nga gugma nga mangin Iya halin sa Iya linuwas sa walay katubtuban.”—Ellen G. White, _The Desire of Ages_, p. 560.

Si Jesus nakahibalo kon ano ang yara sa tagiposoon ni Maria kag sa tagiposoon ni Judas. Nakahibalo man Sia kon ano ang sa imo tagiposoon. Ano ang ginasugid sang sini nga kamatooran sa aton nahanungud sa pagkakinahanglanon kay Cristo bilang aton pagkamatarung, nga nagabaylo sa aton kag nagatabon man sa aton.

Martes Nobyembre 12

Ang Wala Ginhungud nga Pagsaksi ni Pilato

Sa liwat kag liwat si Juan nagasulat sang mga pagpaninguha sang relihiyoso nga mga pangulo sa pagdakup kay Jesus, sa pagdala sa Iya sa paglitis, kag sa pagpamatbat sa Iya sang kamatayon. Ang tema sa Ebanghelyo ni Juan, nga ginahambal sa masami ni Jesus, amo nga ang Iya tion ukon takna wala pa mag-abut, sa diin ang buut Niya silingon ang tion sa paglansang sa Iya sa krus (Juan 2:4; Juan n 7:6, 8, 30; Juan 12:7, 23, 27; Juan 13:1; Juan 17:1).

Niyan ang takna nag-abut. Si Jesus gin-aresto sa Hardin sang Getsemane, gindala sa atubangan ni Anas, niyan kay Caifas ang pinakamataas nga sacerdote, niyan makaduha kay Pilato.

Si Juan nagtawag sang madamu nga saksi sa tanan nga sahi sang pangabuhi sa pagpamatuud nga si Jesus amo ang Cristo. Sa karon ginatawag ni Juan si Pilato, ang gobernador nga nagkasaba kay Jesus sa korte. Importante ini nga pagpamatuud tungud si Pilato isa ka Romano, gobernador, kag manughukom; ang iban nga saksi kalabanan mga Judio kag mga ordinary nga mga tawo.

Paano ang pamatbat ni Pilato naangot sa tema sang Ebanghelyo ni Juan? Juan 18:38, Juan 19:4-22.

Aga pa sang Biyernes gindala si Jesus kay Pilato (Juan 18:28). Ang iya plano amo ang pagpadala dayon sang bilanggo sa Iya kapalaran. Apang ang kinaiya ni Jesus nagbuyok sang pagtamud ni Pilato. Gin-usisa sang gobernador si Jesus sing maid-id kag nabatian sa Iya mga bibig, “Tungud sini natawo ako, kag tungud sini nagkari ako sa kalibutan, agud nga magsaksi ako sa kamatooran. Ang tagsatagsa nga yara sa kamatooran nagapamati sang akon tingug” (Juan 18:37).

Bisan pa sa olihi ginpamatbatan sang gobernador si Jesus sang kamatayon, walay sapayan makatatlo ka beses niya ginpahayag nga wala sang sala si Jesus (Juan 18:38; Juan 19:4, 6). Kag sa ibabaw sang krus iya ginsulat ining mga pulong “Jesus nga Nasaretnon, ang Hari sang mga Judio” (Juan 19:19), nga nagkompleto sang iya pagsaksi kon sin-o si Jesus. Kag walay sapayan sang iya pagpamatuud sang pagkawalay sala ni Cristo, sa gihapon ginpamatbatan niya si Jesus sang kamatayon.

Yara kay Pilato mismo ang Kamatooran nga nagatindug sa iya atubangan apang—nga ginpahanugutan ang kadam-an sa paghingbut sa iya—sa gihapon ginpamatbatan ni Pilato si Jesus sang kamatayon! Daw ano ka makasulubo nga halimbawa sang indi pagsunod sang ginahambal sang imo balatyagon kag tagiposoon kon ano ang nagakaigo!

Ano ang aton maton-an sa ehemplo ni Pilato nahanungud sa katalagman sa pagpahanugot sang bantug nga balatyagon, bisan ang pag-ipit ukon pamilit, sa pagpugong sa aton sa paghimo sang kon ano ang aton ginatoohan nga matuud?

Miyerkoles Nobyembre 13

Ang Pagsaksi ni Tomas

Basaha ang Juan 20:19-31. Ano ang aton maton-an sa sugilanon ni Tomas nahanungud sa pagtoo kag pagduhaduha? Ano ang daku nga sala nga nahimo ni Tomas?

Si Cristo nagpakita sa mga gintoton-an matapos sang Iya pagkabanhaw, sang sila nagpanago sa hulut bangud sang kahadluk. Si Tomas wala nakaupud sa ila. Sang olihi, iya nabatian ang mga pahibalo sang pagkabanhaw sa iban nga gintoton-an, apang nagkasubo sia. Indi ini amo ang iya ginapanan-aw sang ginharian. Kag, sa amo man, sia sa pagkamatuud natingala ngaa si Jesus nagpakilala sang Iya kaugalingon sa iban bisan wala sia didto.

Si Tomas nagsiling, “Kon indi ko makita sa iya mga kamut ang agi sang mga lansang, kag mabutang ang akon tudlo sa agi sang mga lansang, kag mabutang ang akon kamut sa iya kilid, indi ako magtoo” (Juan 20:25).

Si Tomas nagamando sang mga kondisyon sang iya pagtoo. Ining pagpalapit sa pagtoo kay Jesus napahayag sing pabalikbalik sa Ebanghelyo ni Juan. Si Nicodemo nagsabat kay Jesus: “Paano bala ang pagkatawo sang tawo kon sia tigulang na?” (Juan 3:4). Ang babayi sa bobon namangkot, “Ginoo, wala ikaw sing itimba, kag ang bobon madalum; diin bala ikaw magakuha sinang tubig nga buhi?” (Juan 4:11). Ang kadam-an nga ginpakaon sang tinapay kag mga isda namangkot, “Niyan ano bala ang ginahimo mo nga tanda, agud nga makita namon” (Juan 6:30).

Ining “tan-awa kag magtoo” nga pagtamud ang ginapamatukan sang Ebanghelyo ni Juan. Sang nasugata ni Jesus si Tomas matapos sang pagkabanhaw, gin-agda sia ni Jesus sa pagpalapit, sa pagtan-aw, kag pagtandug sang Iya nabanhaw nga lawas. Apang niyan Sia nagasiling, “Bulahan ang wala makakita kag walay sapayan nagatoo” (Juan 20:29).

Ang Dios wala nagapangayo sa aton sa pagtoo, nga wala nagahatag sang nagakaigo nga pamatuud sa diin aton pagabasehan ang aton pagtoo. Ang Iya pagluntad, ang Iya kinaiya, ang pagkamatuud sang Iya pulong, ang tanan napabakud pinaagi sa pamatuud nga nagapangabay sa aton rason; kag ang ining pamatuud madamu. Sa gihapon ang Dios wala magkuha sa posibilidad sang pagpangduhaduha. Ang aton pagtoo dapat magasandig sa pamatuud, indi sa pamahayag.”—Ellen G. White, Steps to Christ, p. 105.

Pinaagi sa Pulong sang Dios, pinaagi sa Pagpanuga, kag pinaagi sa personal nga eksperiensya, kita ginhatagan sang indi mapatihan nga kadamuon sang mga pamatuud para sa aton pagtoo kay Jesus.

Kon may yara magapamangkot sa imo, Ngaa ikaw nagatoo kay Jesus? ano ang imo ihambal?

Huwebes Nobyembre 14

Ang Aton Pagsaksi kay Jesus

Sing sulitsulit, samtang si Juan nagapakilala sang mga saksi kay Jesus, ang iya punto amo ang pagdala sa aton sa pangkabilugan nga pagtakup: “Karon madamu pa nga iban nga tanda nga ginhimo ni Jesus sa atubangan sang Iya mga gintoton-an, nga wala masulat sa sining tolon-an; apang ang mga ini nasulat agud nga magtoo kamo nga si Jesus amo ang Cristo, ang Anak sang Dios, kag sa pagtoo may kabuhi kamo sa Iya ngalan” (Juan 20:30, 31).

Hunahunaa nga didto ka man, sa persona, sa unud, kag nga nakita si Jesus nga nagahimo sang sini nga mga milagro. Kita sa pagkamatuud magatoo, indi bala? Ini amo ang gusto naton nga hunahunaon; apang, sa iban nga paagi, may mas labaw kita nga mga kabangdanan sa pagtoo kay Jesus sang sa yadtong nakakita gid sang mga milagro.

Ngaa?

Ano ang iban nga butang nga may yara kita subong nga wala sa mga nagkabuhi sa panahon ni Jesus nga magabulig sa aton sa pagtoo? Tan-awa, halimbawa, ang Mat. 24:2, Mat. 24:14, Mat. 24:6-8.

Kag ina bangud nga indi lamang tungud may gamhanan kita nga mga sugilanon sa Ebanghelyo ni Juan, kita may daku nga bentaha sa pagkakita sang madamu nga hinimoan ni Jesus kag sang iban nga manunulat sang Biblia nga gintagna nga natuman, kaangay sang pagkalaglag sang templo (Mat. 24:2), ang paglapnag sang maayong balita sa bug-os nga kalibutan (Mat. 24:14), ang daku nga paglapas (2 Tes. 2:3), kag ang kalibutan nga nagapadayon nga napukan kag malaut nga duug (Mat. 24:6-8). Sa bug-os nga panahon sang pagkabuhi kag pagministeryo ni Jesus, ang Iya sumulunod nagapabilin nga diutay kag ginhingabut nga grupo sang mga lalaki kag mga babayi nga, pinaagi sa tanan nga tawohanon nga talaksan, dapat nadula na sa kasaysayan sa madugay na. Paano nila nahibaloan, kaangay naton, nga ining tanan nga butang magakalatabo? Kag nagkalatabo gid. Sa pagkamatuud, ang aton kaugalingon nga pagtoo nagaluntad subong nga katumanan sang tagna ni Jesus nga ang maayong balita magatugob sa bilog nga kalibutan.

Kag, subong, daw mga duha ka libo ka tuig sang olihi, bilang mga sumulunod ni Jesus, kita man may pribilehiyo nga mangin saksi kay Jesus kag sa kon ano ang Iya nahimo sa aton. Indi ini pinaagi sa rason ni Natanael, Nicodemo, ang babayi sang Samaria, ukon ang mga pagpanudlo sang mga Fariseo nga makilala naton si Jesus nga amo ang Mesias para sa aton kaugalingon. Pinaagi sa pagbasa sang Balaan nga Kasulatan sa idalum sang pagpabatyag nga gahum sang Balaan nga Espiritu nga ginabaton naton si Jesus bilang Manluluwas sang kalibutan.

Kag niyan, ang tagsatagsa sa aton, sa aton paagi, kag halin sa aton kaangtanan sa Dios, may masugid nga sugilanon. Ang aton sugilanon ayhan indi kaangay ka dramatiko sa pagkita sang pagbanhaw sang patay ukon pag-ayo sang bulag halin sa iya pagkabata, apang indi ina amo ang importante. Ang importante amo nga kita nakakilala kay Jesus para sa aton kaugalingon, kag sa aton kaugalingon nga paagi makasaksi sa Iya, kaangay sadtong makita sa Ebanghelyo ni Juan.

Biyernes Nobyembre 15

Dugang nga Pagtoon: Basaha ang Ellen G. White, “The Test of Faith,” pp. 145-155, sa Patriarchs and Prophets; “In Pilate’s Judgment Hall,” pp. 723-740, sa _The Desire of Ages_.

Si Tomas, “naghapa sa tiilan ni Jesus nga nagahilibion, “Ginoo ko kag Dios ko.”

“Ginbaton ni Jesus ang iya pagkilala, apang sa kalolo ginsabdong sang iya pagkadimatinoohon: Tomas, ‘bangud nga nakakita ka sa akon, nagtoo ka? Bulahan ang wala makakita kag walay sapayan nagatoo.’ Ang pagtoo ni Tomas labi ka kalahamut-an kuntani kay Cristo kon sia nangin handa nga magtoo sa pamatuud sang iya mga kauturan. Kon ang kalibutan magasunod sa ehemplo ni Tomas, wala sing isa nga magatoo sa kaluwasan; kay ang tanan nga magabaton kay Cristo magahimo sini pinaagi sa pagpamatuud sang iban.

“Madamu nga may pagpangduhaduha nagapamalibad pinaagi sa pagsiling nga kon sila may pamatuud kaangay kay Tomas halin sa iya mga kaupdanan, magatoo man sila. Wala nila mabinagbinag nga wala lamang sila sang sina nga pamatuud, kondi labaw pa. Madamu, kaangay kay Tomas, nga nagahulat nga ang tanan nga kabangdanan sang pagpangduhaduha makuha, ang indi makalab-ut sang ila handum. Sa amatamat napamatud-an ang ila indi pagkamatinoohon. Yadtong nagatudlo sang ila kaugalingon sa pagtolok sa madulum nga bahin sang kabuhi, kag nagakumud kag nagareklamo, wala nakahibalo kon ano ang ila ginahimo. Sila nagasab-ug sang binhi sang pagduhaduha, kag sila magaani sang pagduhaduha. Sa panahon nga ang pagtoo kag pagsalig amo ang pinakakinahanglanon, madamu ang walay gahum sa paglaum kag pagtoo.”—Ellen G. White, _The Desire of Ages_, pp. 807, 808.

**Mga Palamangkutanon nga Pagadiskusyunan**:

`Ano ang importante nga kinalain sa pagpabutyag sang pagtoo ni Abraham kag ni Tomas? Ano ang aton maton-an sa ila mga sugilanon?`

`Sa klase, pahanuguti yadtong may kinabubut-on nga magpanaksi kay Jesus, subong sa nakita naton nga nahimo sa Ebanghelyo ni Juan. Bisan ang mga sugilanon nanuhaytuhay, ano ang ginahambal sang katawohan, kag paano sila tanan nagpanaksi sa pareho nga Ginoo?`

`Si Pilato nagpamangkot sang tuman ka maalamon nga pamangkot: “Ano ang kamatooran?” Ihatag ang inyo sabat sa sina nga pamangkot sa kapawa sang aton tanan naton-an sa Juan.`

`Tan-awa ang mga tagna sang Daniel 2 kag 7. Bisan sa panahon ni Jesus may yari ini sang duha ka kapitulo, ano ang aton daku nga bentaha subong nga wala sa ila panahon, sa balasihan nga nakita ang pagkatuman sadtong mga tagna kag may dugang pa nga mga kabangdanan sa pagtoo?`
### Bahin I: Kabilugan nga Panan-aw

Sentro Sang Pagtoon: Juan 18:38, Juan 19:4-22, Juan 20:19-31

Si Jesus naghambal nga may kompyansa kag kasiguruhan nahanungud sa Iya pagkatawo. Sa masami, Sia nagatumud sa Iya pagkatawo nga amo ang katumanan sang ginsaad nga Mesias kag nangabay sa iban sa pagpamatuud sang Iya pagka-Mesias. Ngaa ang ila mga pagpanaksi para sa Iya pagkatawo tama ka importante kay Jesus? Sia nagahandum sa pagluwas kon mahimo sang tanan didto sa Iya walay katubtuban nga ginharian, kag Sia nakahibalo nga ang pagtoo sa Iya amo lamang ang paagi nga maluwas sila sa sala kag sa sining nahulog nga kalibutan.

Si Jesus, sa amo man, nagpangabay sa madamu sang Iya mga saksi sa pagpabutyag sang ila matinud-anon nga mga balatyagon nahanungud sa ila matuudtuud nga eksperiensya upud sa Iya. Ang pagpamatuud ni Maria nahanungud sa pag-antus ni Jesus gamhanan kag makahulugan. Ang iya tagiposoon sing bug-os nabukas sa Iya mga mata, subong sang aton man mga tagiposoon, kay si Jesus nakahibalo sang kadalumon sang tagsa ka tagiposoon. Niyan, nakahibalo man Sia sang malimbungon kag puro reklamo nga tagiposoon ni Judas.

Sa amo man nga nabasa ni Jesus ang tagiposoon ni Poncio Pilato, isa ka Gentil nga Romano nga gobernador, nga sa madamu nga paagi labaw ka maminatud-on pa sang sa mga manugsumbong ni Jesus. Nabaton man ni Jesus ang pagpamatuud sang maduhaduhaon nga tawo nga dapat makakita kag makatandug sang ebidensya sang pagkabanhaw sang iya Ginoo para sa iya kaugalingon. Si Jesus mabinatason kay Tomas kag nagpakita sa iya sang maathag nga pagpamatuud sang Iya pinalian nga lawas.

Sini nga semana, aton man pagaton-an ang pinakagamhanan nga saksi sang pagka-Mesias nga Manluluwas—si Jesus mismo, nga nagapamatuud sang Iya misyon tuhoy sa Mesias pinaagi sa Iya mga pulong sang kabuhi nga walay katapusan kag pinaagi sa Iya dalagku nga mga binuhatan.

### Bahin II: Komentaryo

Pagtalupangud Balik sa kay Abraham

Ang Juan 8:56 nagapahangup nga si Abraham ginpakitaan sang pagpahayag sang palaabuton nga Mesias. Ining diosnon nga pagpahibalo sang mahimayaon nga paglaum gindesinyo sa pagpabakud sang bug-os nga uniberso nahanungud sa plano sang kaluwasan sang Dios. Sa pagtolok sa sini nga mahimayaon nga pagpahayag, si Abraham “nagkalipay” kag “napahamuut.” Pinaagi sa pagpaanggid, ang mga pangulo nga mga Judio wala na nagakinahanglan sang palanan-awon sa paglantaw sang adlaw ni Cristo, kay nakita nila Sia kag ang Iya gamhanan nga mga binuhatan sa personal. Sa baylo nga mangin malipayon, kaangay sang ila amay nga si Abraham, sila naakig pa kag handa nga Sia patyon.

Dugang pa, si Abraham ginpakitaan sang matuud nga aplikasyon sang sina nga palanan-awon, sa diin ginpahayag ang maathag nga talan-awon sang plano sa pagtubos sang katawohan. Si Abraham gin-gamit nga tipo sang Dios nga Amay, kag si Isaac subong tipo ni Jesus, ang bugtong nga Anak sang Dios. Ang gatong para sa paghalad ginpas-an sa likod ni Isaac pakadto sa altar, kaangay nga si Jesus nagdala sang kahoy nga krus pakadto sa altar sang Kalbaryo. Ang duha, si Isaac kag si Jesus, sa wala sang pamalibad, sa kinabubut-on handa nga mangin halad. Mabudlay patihan nga ang daku kag makusog nga pamatan-on kaangay ni Isaac, sa pamanagbanag sang iya pagkapamatan-on, mangin tama ka matinumanon, bisan sa bibi sang kamatayon. Ang indi mapatihan nga pagtoo ni Abraham, apang masakit nga pangalag-ag, sa paghalad sang iya bugtong nga anak—ang anak sang saad—nangin kaangay ka handa sang Amay sa pagpahanugut kay Jesus nga pagapatyon para sa katawohan.

Ang daku nga kinalain sa tunga ni Isaac kag ni Jesus amo ang salili nga ginhatag sang olihi. Apang wala sing may ginhatag kay Jesus. Ang paghalad ni Jesus sa pagkamatuud amo ang mangin Salili para sa aton tanan. Sa pagpaagay sang Iya dugo, si Jesus naghatag para sa aton pagtubos sang Iya kabuhi kag sang Iya pagkamatarung, nga wala sang bisan sin-o nga may yara sina.

Ang Pagpamatuud ni Maria

Sa aton pagliso sang aton panan-aw sa sinalosalo sa balay ni Simon nga Fariseo, aton matalupangdan nga si Jesus amo ang dungganon nga inagda, kaupud ni Lazaro, nga Iya ginbanhaw sa kamatayon. Si Maria, sa pihak nga bahin, indi halangdon nga bisita. Si Simon kag Maria duha ka magkatuhay nga kaso. Si Jesus nagtinlo kay Simon sa aro, apang si Simon wala nagpahanugot kay Jesus sa pagtinlo sa iya sa aro sang iya makasasala nga mga pagpili. Kon ipaanggid, si Maria nagpanugyan sing bug-os kay Jesus kag nagpahanugot sa Iya sa pagtinlo sa iya sa aro sang iya makasasala nga nagligad. Si Simon naman napilitan lang, sono sa kinabatasan sang Judio, sa pagpadungug kay Jesus sa pag-ayo sa iya, kag niyan nag-agda kay Jesus bangud isa ini ka katungdanan. Apang si Maria, nga bug-os sa kinabubut-on kag katampad kay Jesus, nagpalapta sang kahumot sang Iya gugma sa bilog nga balay. Sa sinalosalo, sia naghaplas sang lawas ni Cristo, ang Cordero sang Dios nga dali nalang patyon kag salili nga Halad nga ginpadala sa pagluwas sang makasasala nga katawohan.

Ginpangapinan ni Jesus si Maria sang sia nangin sentro sang talan-awon sang tanan. Si Judas nagpahito nga pasipalahan sia batok sa iya paghaplas kay Jesus, pag-atake nga gin-ugyunan sang mga gintoton-an. Si Jesus naglaragway sang hinimoan ni Maria nga pagkatampad kay Jesus bilang makatilingala nga butang bangud iya ginhimo ang iya masarangan para sa Iya. Gani, kon aton himoon ang aton katungdanan halin sa matuudtuud nga gugma, si Jesus nagabaton sang amo nga pangabudlay bilang aton pinakamaayo nga halad. Kon ini maayo kay Jesus, ini dapat maayo man para sa aton.

Ang Wala Ginhungud nga Pagsaksi ni Pilato (Juan 18:38, Juan 19:4-22)

Makakilibot gid kag indi mapatihan nga ang pagano nga gobernador, sa isa ka pagtamud, magadampig kay Jesus, kag magapahayag sang Iya pagkainosente, samtang ang kaugalingon nga katawohan ni Jesus, nga Iya ginkarihan agud luwason, nagdumili sa Iya, nga nagasinggit para sa Iya kamatayon. Nga nagakabuhi kag nagadumala sa tama ka makasasala nga kalibutan, si Pilato naghandum sa paghibalo sang kamatooran, apang sia nagaduda nga ini nagaluntad. Ang kaangay nga mga pangduhaduha nahanungud sa pagluntad sang kamatooran nagaduging na gid, ilabi na subong. Ang kamatooran masal-an nga butig, nga daw sa wala lang kondi pagpahito sang gahum, kag ang kapawa gintawag nga kadulum nga gingamit sa pagdugmok sang mga ignorante. Ang paglimbong nagasugod na nga ginabaton sa sosyodad. Kag, kaangay kay Pilato, kita nagapanawagan sa paghibalo sang kamatooran.

Sa sini nga kabangdanan, ang ginhambal ni Jesus kay Tomas tama ka matuud kag kinahanglanon para sa aton panahon: “Ako amo ang dalan, kag ang kamatooran, kag ang kabuhi” (Juan 14:6). Sa sining katapusan nga mga adlaw, kita dapat magalakat kaupud ni Jesus, nga amo ang Dalan. Samtang kita nagalakat kaupud Niya, Sia nagatudlo sa aton sang kamatooran, pinaagi sa pulong kag binuhatan, nga sa katapusan nagadul-ong sa kabuhi nga walay katapusan. Madali magpalangluya kag mapaslaw samtang kita nagaatubang sa mga nagakalatabo sa kalibutan; gani, dapat kita magahakus kay Jesus, nga dalayon nga amo ang kamatooran kag sa diin wala sing agi sang kadudulman nga makita sa sini nga kabuhi. Sia mapinadayonon, kay Sia amo man sang kahapon, subong, kag sa wala sing katapusan.

Ang katapusan nga panghunahuna nahanungud kay Pilato: sia nakahibalo sa iya tagiposoon nga si Jesus wala sing sala. Sia man napabatyag nga si Jesus indi ordinaryo sa tanan nga paagi. Si Pilato wala nakasaksi sang bisan isa nga kaangay Niya. Ang iya asawa nagpabakud sang sini nga pagbatyag pinaagi sa pagpakigbahin sang kamatooran nahanungud kay Jesus sa iya kag nagpaandan sa iya nga indi Sia pagtagudilian. Sa pagkamatuud, si Pilato mismo ang nagpahayag nga si Jesus wala sang sala—indi lang isa, kondi tatlo ka beses.

Apang, kaangay sa ginahimo sang madamu, si Pilato nagpasugot sa pagmilit sang kadam-an. Sia nagpaanod sa makadali sa kaluyahon, kag sa amo nalapas ang iya konsiensya. Si Pilato nagtinguha sa pagpahamuut sang Roma kag sang kadam-an, apang nagtapos nga wala sing napahamuut. Nga ginhublasan sang iya tanan nga dungug kag gintapok sa Gaul, sa Pransya, ang kabug-at sang balatyagon ni Pilato nagpapung-aw sa iya, kag sia nagpakamatay.

Ang Pagsaksi ni Tomas (Juan 20:19-31)

Ang kaso ni Tomas kaangay sang isa ka libro nga puno sang leksyon sa pagtoo kag pagsalig. Kaangay kay Pilato, si Tomas nagpakigsunpong sa duhaduha, sa likod sang bugana nga pamatuud. Apang si Jesus handa sa pagpakanay sang iya mga kahadluk kag mga pagduda. Ang Manluluwas malolo kay Tomas, nga nangagda sa iya sa pagtandug sang Iya mga pinalian. Si Jesus nagahandum sa aton “sa pagpalapit kag sa paglantaw,” sa pag-eksperiensya sa Iya sing personal. Ang bisan ano nga makabulig sa aton sa pagpati, Sia handa sa paghatag. Sia magasugata sa aton kon diin man kita—sa aton pagkawala sing paglaum, pagkaluya, ukon pagduhaduha.

Si Juan sa masami nagatalupangud sa topiko sang pagduhaduha sa iya mga sinulatan. Sang sia nagsulat sang iya Ebanghelyo, sia nagaatubang sa nagaluya nga mga katapo sang iglesia nga ginhangkat sang gnostic nga mga erehes nahanungud sa pagkamatuud ni Cristo. Sa adlaw ni Juan kaangay man sa aton, may mga nagpili nga indi magpati tungud wala nila nakita ang tanan nga pamatuud nga ila ginahandum, siyentipiko man ini ukon pilosopikal.

Madamu subong ang nagatan-aw sa tagsa ka gagmay nga bahin sang pagduda nga ginpasaka sa pagpamatok sa pagka-Mesias ni Cristo kag, niyan, binalewala ang dalagku nga mga ebidensya sang pagkamatuud ni Jesus kag sang Iya misyon. Ining mga maduhaduhaon nagapamilit nga ang suludlan sang ebidensya dapat mapuno kag mag-awas-was antes sila magpili sa pagpati. Apang sa sining nahulog nga kalibutan, may duug permi sa pagduda. Kita napalibutan sang mga ebidensya: ang makatalanhaga nga pagpanuga sang Dios, ang kabuhi mismo, ang diosnon nga pagtatap kag pagdumala, ang aton konsiensya, kag ang kadakuon sang pagtoo sa diin kita nabun-ag. Sa sina nga sahi sang ebidensya, ang pagtoo sa pagkamatuud amo ang pagkakita.

Ang ini nga eksperiensya amo gid ang ginpangamuyo ni Eliseo sang sia nagpangabay sa Ginoo sa pagbulig sa iya maduhaduhaon nga sulugoon nga makakita, nga ginsulat sa 2 Hari 6:17. “O Ginoo, ginaampo ko sa imo, buksi ang iya mga mata agud nga makakita sia.” Ang Biblia nagasugid sa aton kon ano ang nahanabo sa pagsabat sa pangamuyo ni Eliseo: “Gani ginbuksan sang Ginoo ang mga mata sang pamatan-on nga lalaki, kag nakakita sia; kag yari karon, ang bukid hil-ob sang mga kabayo kag sang mga kangga nga kalayo sa palibut ni Eliseo.” Gani, kita makahinakop nga ang matuud nga pagkakita amo ang pagpati sa mas daku nga mga reyalidad lampas sa aton kahimtangan subong.

Ang Pagsaksi ni Jesus

Si Jesus sa pagkamatuud amo ang pinakadaku nga saksi sa Iya kaugalingon nga pagka-Dios kag diosnon nga misyon. Sa pabalikbalik kag walay kakapoy, Sia nagpangabudlay sa pagbukas sang mga mata kag mga tagiposoon sang mga mainalamon kag manggaran. Ang daku nga handum sang Manluluwas sa yadtong maduhaduhaon nga kabigon nila ang maathag ang ebidensya nahanungud sa Iya kaugalingon. Sia may daku nga handum nga sila magpati kag maluwas, bisan pa sa masami wala na ini sing pulus. Daw ano kasunson ang aton handum nga makakita kag makabati kay Jesus sing personal. Apang kon kita nagkabuhi sa panahon sang dutan-on nga pagministerio ni Cristo kag nakita ang tanan nga ebidensya nga Iya ginpresentar, kita bala magatoo man?

Kita karon may bentaha sa madamu nga tagna nga nagkalatuman na, nga aton maton-an sa paghibalo nahanungud sa dalagku nga mga binuhatan kag makahatag sang kabuhi nga mga pulong . May duna nga kabuhi sa Iya mga pulong, kay ang Iya nasulat nga mga hinambalan nahisanto sa Iya Persona. Subong sang pamatuud ni Pedro, si Jesus nagaangkon sang mga pulong sang kabuhi nga walay katubtuban; Si Jesus mismo ang nagpamatuud nga ang Iya mga pulong nagahatag sang kabuhi.

Aton kabigon ang kabug-aton sang indi maisip nga pamatuud sang nabag-o nga mga kabuhi nga natabo tungud sa pagsugata kay Cristo. Ang gahum ni Cristo sa pagbaylo sang matig-a kag walay paglaum nga tawohanon nga tagiposoon napahayag sa kabug-osan para sa aton agud pamalandungan kag sa pagpuno sa aton sang katingalahan. Kabiga kon paano ni Cristo, pinaagi sa Balaan nga Espiritu, ginporma ang Iya kaugalingon, ang paglaum sang himaya, nga yara sa aton. Kita sa madamu nga kahigayonan may huyog sa pagpati sang dapat indi naton patihan. Ang mga tawo indi permi seryoso kon ano ang ila ginahambal ukon nagahambal nga wala nagapaminsar. Sa pihak nga bahin, ang Tuburan sang Kamatooran, si Jesus, baliskad. Sia permi nagahambal kon ano ang Iya buut ipahangup kag seryoso sa Iya ginahambal. Kita makasalig sing bug-os kon ano ang Iya mga ginahambal kag kon ano ang Iya buut ipahangup.

### Bahin III: Aplikasyon sa Kabuhi

Hunahunaa kag sabta ang masunod nga mga pamangkot:

Ang mga Fariseo nakaangkon sang pribilehiyo nga makita sing personal kon ano ang ginhambal kag ginhimo ni Jesus, apang sila nagpamatok sa pagtoo sa Isa nga indi matungkad nga Dolot sang Dios halin sa Langit. Si Tomas nagduhaduha, kaangay sang ginhimo sang mga Fariseo, apang sa katapusan sia nagtoo. Ipaanggid kag ipatuhay ang nagkalainlain nga panimuut kay Jesus sa kay Tomas kag mga Fariseo. Ano ang importante nga kinalain?
Si Cristo wala nagpangamuyo para sa Iya kaugalingon lamang nga mga gintoton-an, nga nasulat sa Juan 17:9; Sia nagpangamuyo man sa tanan nga umalabut nga henerasyon nga magapati sa pamatuud sang mga gintoton-an, nga makita sa bersikulo 20. “Indi tungud sini lamang ako nagapangamuyo, kondi tungud man sa mga nagatoo sa akon paagi sa ila polong.” Indi bala ang ini nga pahayag nagapahangup nga kita nangin mga tumuluo ni Cristo bangud sang Iya pangamuyo sa aton kag sa iban? Ano ang ginasugid sang sini nga kamatooran sa imo nahanungud sa Iya makatalanhaga nga gugma, pag-ulikid, kag diosnon nga gahum?
Hunahunaa ang nahanungud sa wala siguro kag nabahinbahin nga katampad ni Pilato. Ano ang indi maayo nga mga balos sang sining depektibo nga pagdumala? Paano ang pagtinguha sa pagpahamuut sa tanan sa pagtinguha sa pag-abi-abi sang nagkalainlain nga panan-awon magadul-ong sang kagamo kag kadismaya?
Ang aton mga kabuhi nagapagowa sang “kahumot,” ukon inpluwensia, sa katawohan sa aton palibut samtang kita nagapakigsugilanon sa ila sa aton nagkalainlain nga palibot. Indi kita makapagowa sang matam-is nga kahumot ni Jesus kon indi kita “mapahamot “pinaagi Niya. Samtang kita magapasilak sa aton adlaw-adlaw nga kabuhi, ang palibot bala nga aton ginabuyokan magadala ayhan sang iban pakadto kay Cristo ukon magatabog sa ila palayo kay Cristo?
Leksyon 8 *Nobyembre 16–22

Pagtuman Sang mga Tagna sa Daan nga Katipan

Sabado Sang Hapon

### Basaha Para sa Pagtoon Sini nga Semana
Juan 5:17, 20, 36-40, 46, 47; Juan 13:18; Juan 17:12; Jer. 2:13; Zac. 9:9; Juan 8:12-30.

Salaulohon nga Teksto: “Apang ang panaksi nga akon daku pa sang iya ni Juan; kay ang mga buluhaton nga ginhatag sa akon sang Amay nga tumanon, ang amo nga mga buluhaton nga akon ginahimo, nagasaksi nahanungud sa akon nga ang Amay nagpadala sa akon.” (Juan 5:36)

Aton makita nga pabalikbalik sa libro ni Juan ang tanan nga butang nga ginhambal kag ginhimo ni Jesus nga nagpahayag nga, hoo, ang Mesias (hammashiach), ang Cristo, nag-abut sa Israel. Kag Sia nag-abut, sa pagkamatuud, kasubong isa sa ila, Judio nga nabun-ag sa Betlehem, kaangay nga gintagna sang mga Kasulatan.

Apang, kaangay sa ginsulat ni Juan, “Sa kalibutan sia, kag ang kalibutan ginhimo niya, apang ang kalibutan wala makakilala sa Iya” (Juan 1:10).

Yara Sia sa kalibutan, ang kalibutan nahimo pinaagi sa Iya, apang ang kalibutan wala makakilala sa Iya? Makatalanhaga ina nga pinamulong. Kag, sa aton makita sa Juan kag sa iban nga mga Ebanghelyo, madamu nga tawo ang wala nakakilala, ilabi na gid sa tanan nga ginhimo kag ginpamulong ni Jesus. Kag, dugang pa, bangud ang Daan nga Katipan nga mga kasulatan nagatudlo sa Iya.

Ini nga semana magatolok kita sa mas madamu nga paagi nga ginpahayag ni Juan si Jesus bilang Mesias, kag sa amo man, magatolok man kita ngaa ang iban nga katawohan nagapadayon sa pagsikway sa Iya—walay sapayan sang tanan nga gamhanan nga kabangdanan nga nagapamatuud sa Iya bilang Cristo.

Ano ang aton maton-an sa ila mga sayup?

_*Ton-i ang leksyon sang sini nga semana sa pag-aman sa Adlaw nga Inugpahuway, Nobyembre 23._

Domingo Nobyembre 17

Mga Tanda, mga Binuhatan, kag mga Katingalahan

Dugang sa hantup nga mga milagro nga gin-gamit ni Juan sa pagtudlo kay Jesus bilang Mesias, iya man nagsulat sang malapad nga balaisan nahanungud sa mga tanda, mga binuhatan, kag mga katingalahan nga nahimo ni Jesus.

Ang mga tanda kag mga katinglahan, sa ila lamang kaugalingon, indi pamatuud sang Iya pagka-Mesias, bangud madamu nga mga manalagna, nga kon kaisa mga butig, ang nagahimo man sang mga milagro. Si Juan wala nagsulat sang mga tanda bangud sila nagatudlo lamang sa daku nga manughimo sang milagro. Ang mga tanda nga ginsulat ni Juan may pinasahi nga kinaiya sa pagtudlo kay Jesus bilang Mesias kag sa pagpakita nga Sia, sa pagkamatuud, naghalin sa Dios nga Amay mismo.

Basaha ang Juan 5:17, 20, 36-38. Paano ining mga bersikulo nagalaragway sang kaangtanan sa tunga ni Jesus kag sang Dios nga Amay, ilabi na gid sa sugilanon sang mga tanda?

Si Jesus naggamit sang mga tanda sa pagpakita sang Iya hapiit nga pagpangabudlay sa Amay. Ang duha isa. Ang mga binuhatan nagpakita nga “ang Amay sa akon kag ako sa Amay” (Juan 10:38; tan-awa man sa Juan 14:10, 11).

Ang tinutuyo sang pagkari ni Jesus amo ang paghimo sang buluhaton sang Isa nga nagpadala sa Iya, agud ini nga buluhaton mapahayag sa kalibutan. Kon sayuron, Sia nagkari sa paghimo sang buluhaton nga ginpadala sang Amay sa Iya sa paghimo, kag ang buluhaton nga Iya nahimo nagpamatuud, sing maathag, nga Sia halin sa Amay.

Apang, sa aton nga nakita na, bisan may gamhanan nga mga tanda kag mga pagpamatuud halin sa madamu nga tawo, ang katawohan sa gihapon nagpili nga indi magtoo.

Ang relihiyoso nga mga pangulo nagpamangkot kay Jesus, “Tubtub pa bala san-o ang pagpahawathawat mo sa amon? Kon ikaw ang Cristo, sugiri kami sing maathag.” Si Jesus nagsabat sa ila, “Ginsiling ko sa inyo, kag wala kamo magtoo. Ang mga buhat nga akon ginahimo sa ngalan sang akon Amay, sila nagasaksi sa Akon” (Juan 10:24, 25).

Kon si Jesus nagsugid gilayon nga Sia ang Mesias, ang relihiyoso nga mga pangulo—nga nagapangita kon ano ang ila makita batok sa Iya—ayhan madasig nga nagdakup sa Iya. Bangud nahibaloan ini, si Jesus sa baylo nagtudlo sa mga binuhatan nga Iya nahimo. Kon si Jesus naghambal nga Sia amo ang Cristo, madali lang nila ipanghiwala ini. Apang paano nila ipanghiwala ang mga tanda, mga binuhatan, kag mga katingalahan? Ini magamhanon nga mga pamatuud sa kon sin-o Sia kag sa diin Sia naghalin.

Paano naton matipigan ang aton kaugalingon nga indi mangin matig-a ang aton mga tagiposoon nga aton makita sa relihiyoso nga mga pangulo? Sa ano nga paagi nga kita nagapakig-away batok sa buluhaton sang Dios sa aton kabuhi?

Lunes Nobyembre 18


Ang Magamhanon nga Palangakoan Sang Kasulatan

Dugang pa sa hantup nga mga tanda kag mga pagpamatuud nga gin-gamit ni Juan sa pagtudlo kay Jesus nga amo ang Mesias, si Juan man nagpangabay sa kagamhanan sang Daan nga Katipan kag sa iya mga tagna, nga nagpahibalo sing una sang buluhaton ni Cristo. Ang Daan nga Katipan sentro, indi lamang sa Ebanghelyo ni Juan kondi sa bug-os nga Bag-o nga Katipan. Ang pagkamatarung para kay Jesus, kon sin-o Sia, diin Sia naghalin, ano ang Iya ginhimo, kag ano ang Iya dapat nga pagahimoon—nabase sa Kasulatan, sa sini nga hitabo sa Daan nga Katipan.

Basaha ang masunod nga mga teksto: Juan 5:39, 40, 46, 47. Ano ang ila ginatudlo sa aton nahanungud sa pamatasan ni Jesus sa kagamhanan sang Kasulatan?

Sa bug-os nga mga Libro sang Maayong Balita, sa liwat kag liwat si Jesus nagatudlo sa kagamhanan sang Kasulatan bilang panguna nga saksi sa Iya. Halimbawa, si Jesus masami nga nagagamit sang mga hitabo halin sa Daan nga Katipan sa pagbulig tudlo sa Iya kaugalingon kag kon ano ang Iya ginahimo. Ang masunod isa sa mga hitabo, sa diin Sia naggamit sang hitabo sa Numero 21:5-9. “Kag subong nga si Moises nagbayaw sang man-ug sa kamingawan, kinahanglan man pagbayawon ang Anak sang tawo” (Juan 3:14). Diri, indi lamang si Jesus nagatuhoy sa sugilanaon, kondi pinaagi sa paggamit sini sa pagtudlo sa Iya kaugalingon, Sia sing una nagahatag sa aton sang kagamhanan sa paghangup kon ano nga leksyon ang buut ipalambut.

Kag indi lamang si Jesus, kondi ang iban man, ang nagagamit sang Daan nga Katipan sa pagtudlo kay Jesus. Halimbawa, sa ginsuguran palang sa Juan, aton mabasa ang mga pulong ni Felipe: “Nakita namon sia, nga nahanungud sa iya si Moises sa kasogoan kag ang mga manalagna man nagsulat’” (Juan 1:45).

Basaha ang masunod nga mga teksto: Juan 13:18; Juan 17:12; Juan 19:24, 28, 36. Ano ang ginatudlo nila nahanungud sa kagamhanan sang Kasulatan sa paghangup ni Jesus kag Juan? Ano ang dapat sini isugid sa aton nahanungud sa importante nga katungdanan sang bug-os nga Kasulatan sa aton man pagtoo?

Ano nga mga puwersa subong nga ayhan sa malalangon ukon sa hayag nagapangabudlay sa pagpaluya sang aton pagtoo sa kagamhanan sang Kasulatan? Dal a ang imo sabat sa klase sa Adlaw nga Inugpahuway.

Martes Nobyembre 19

Ang mga Tagna Sang Daan nga Katipan Nahanungud kay Jesus: Bahin I

Sa pagpakigbais sa relihiyoso nga mga pangulo nahanungud sa Iya kaugalingon, si Jesus nagpamatuud sang kagamhanan sang Kasulatan. Sa una nga pagtolok, daw indi na kinahanglanon nga himoon pa Niya ini bangud ang relihiyoso nga mga pangulo nagtoo sa Biblia. Walay sapayan, bisan sa ila, si Jesus naghatag sang importansya sa kagamhanan sang Kasulatan, kag Iya ginhimo ini agud ipakita sa ila kon sin-o Sia—bisan daw ano katig-a sang ila mga tagiposoon, kag bisan ano nila nga pagpangabudlay sa pagpakigbatok sa ila balatyagon.

Sa amo man, si Juan nagsulat sang madamu nga mga ginutlo halin sa pagtumod sa Daan nga Katipan nga nagatudlo kay Jesus bilang katumanan sang Daan nga Katipan nga saad sang Mesias.

Paano ang masunod nga Bag-o nga Katipan kag Daan nga Katipan nga mga dinalan nagaalalangot? Kon sayuron, paano ang paggamit sang Bag-o nga Katipan sining mga teksto nga nagapanaksi kay Jesus?

Juan 1:23, Isa. 40:3_____________________________________________

Juan 2:16, 17; Sal. 69:9__________________________________________

Juan 7:38, Jer. 2:13_____________________________________________

Indi lamang si Juan, apang si Pedro, Pablo, Mateo, Marcos, Lucas, kag ang tanan nga manunulat sang Bag-o nga Katipan, sa idalum sang pagpanghikot sang Balaan nga Espiritu, sa liwat kag liwat nagahatag sang importansya kon paano ang kabuhi, kamatayon, pagkabanhaw, kag pagkayab sa trono sang Dios tanan mga katumanan sang mga tagna sang Daan nga Katipan.

Kag bisan dalayon nga ginatudlo ni Jesus ang mga gintoton-an sa mga Kasulatan, nga nagtagna sang Iya pagministeryo—sang san-o lang nahangpan sang mga gintoton-an nga ang Kasulatan, sa katapusan, nagatudlo sa Iya? Natabo lamang ini pagkatapos Sia napatay kag nabanhaw kag nagpakita sa ila nga ila, sa olihi, nahangpan ini. “Busa sang nabanhaw sia, ang iya mga gintoton-an nakadumdum nga nagpamolong sia sini; kag nagtoo sila sa Kasulatan kag sang polong nga nasiling ni Jesus” (Juan 2:22, tan-awa man sa Juan 20:9).

Miyerkoles Nobyembre 20

Ang mga Tagna Sang Daan nga Katipan Nahanungud kay Jesus: Bahin II

Si Jesus nagsiling sa relihiyoso nga mga pangulo: “Ginausisa ninyo ang mga Kasulatan, bangud nga nagahunahuna kamo nga sa ila may kabuhi kamo nga walay katapusan; kag ini sila amo ang nagasaksi sa akon” (Juan 5:39). Daw ano ka indi mapatihan nga pangangkon ang Iya ginhimo nahanungud sa Iya kaugalingon!

Ang mga pagbanabana indi palareho, apang ang iban nga eskolar nagabais nga si Jesus sang Nazaret nagtuman sang ginatos ka mga tagna sang Daan nga Katipan. Bisan ano kadamu, ang posibilidad nga mahimo sang isa ka tawo sa pagtuman bisan pipila lamang ini, ilabi na gid ang tanan, daw indi mapatihan. Sa tion kag tion may isa nga magagamit sang laragway kaangay sini: hunahunaa nga imo pun-on ang lugar nga kaangay kalapad sang Texas, USA, sang sinselyo nga duha ka tapak ang kataason kag niyan pintahan ang isa ka sensilyo sang duag-rosas kag iimpon sa tanan. Niyan pagatabonan ang mata sang isa ka tawo kag hatagan sang isa lang ka kahigayonan sa pagpudyot sang duag-rosas nga sensilyo. Ano ang kapalaran nga, sa isa lang ka pagpudyot, iya makuha ang sensilyo nga napintahan sang duag-rosas?

Wala sing pulupamangkot—ang pagkabun-ag, kabuhi, kag kamatayon ni Cristo natagna na sa Daan nga Katipan, makatilingala nga pamatuud sang Iya papakilala kon sin-o Sia bilang ginapaabut nga Mesias. Si Juan nagtudlo sing liwatliwat sa sining mga teksto sa Daan nga Katipan sa paghatag sang pinakapunto kon sin-o si Jesus, kag sa amo man, ngaa magatoo kita sa Iya kag magabaton sang kaluwasan nga ginatanyag Niya.

Ano ang ginapahayag sang tagsa ka dinalan nga ginapahayag halin sa Ebanghelyo ni Juan nahanungud kay Jesus bilang katumanan sang pagka-Mesias nga tagna?

Juan 12:13, Sal. 118:26_________________________________________

Juan 12:14, 15; Zac. 9:9________________________________________

Juan 13:18, Sal. 41:9___________________________________________

Juan 19:37, Zac. 12:10, Zac. 13:6_________________________________

Daw ano kabakud ang imo pagkapasad sa kon ano ang imo ginatoohan? Kon may magahangkat sa imo kon ano ang imo ginatoohan kay Jesus bilang Mesias, ano nga mga sabat ang imo mahatag, kag diin ka magakadto, kag ngaa, sa pagbulig pangapin sinang pagtoo?

Huwebes Nobyembre 21

Halin sa Idalum

Sa aton pagtoon sang Ebanghelyo ni Juan tubtub subong, aton nakita nga ginapakita ni Juan kon paano si Jesus, sa pagkamatuud, amo ang ginsaad nga Mesias, ang daku nga paglaum nga ginapaabut sang Judio nga pungsud.

Apang, madamu sa relihiyoso nga mga pangulo, ang espirtuhanon nga mga manugtuytuy sang katawohan, amo ang Iya pinakadaku nga kaaway.

Ngaa?

Basaha ang Juan 8:12-30. Ano ang dayag nga pag-atubangay sa tunga ni Jesus kag sang relihiyoso nga mga pangulo diri? Ano nga mga teksto ang makabulig sa pagpaathag sing pinakamaayo ngaa madamu ang nagsikway sa Iya?

Si Jesus nagasiling nga wala sila makakilala sa Iya ukon sa Amay (Juan 8:19). Dapat nga nahibaloan nila ining duha, apang ining katawohan natiplang sang kaugalingon. Nahuyog kag nangin masako sila sa ila kaugalingon nga mga tradisyon kag mga pilosopiya nga bisan si Jesus upud nila, nga nagahimo sang tanan nga butang nga Iya ginhimo kag nagahambal sang mga butang nga Iya ginahambal—sila sa gihapon nagsikway sa Iya.

Ikaduha, si Jesus nagasiling sa ila, “’Kamo gikan sa idalum’” (Juan 8:23). Sa iban nga pulong, bisan ano ka relihiyoso ayhan sila, indi sila espirituhanon kag diosnon nga mga tawo. Sila may “dagway sang pagkadiosnon” (2 Tim. 3:5), apang amo lang ina tanan. May pagkabalaan sila sa gowa apang sa sulud may pagkadimatinoohon.

Ini indi bag-o: “Sa bagay nga ini nga katawohan nagapalapit sa akon sa ila mga baba kag sa ila mga bibig nagatahud sa akon, apang ang ila tagiposoon malayo sa akon, kag ang ila kahadluk sa akon sogo sang mga tawo nga ginatudlo sa ila” (Isa. 29:13). Ini nga konsepto ginsulit ni Jesus pagligad sang mga siglo, sang Sia nagsiling, “Walay pulus ang pagsimba nila sa akon, nga nagatudlo subong nga mga pagtolon-an sang mga sogo” (Mar. 7:7). Ang ila tawohanon nga mga pagpanudlo, ila tawohanon nga mga kasogoan, iya sining kalibutan” (Juan 8:23) kag, sang si Jesus niyan naghambal, “Ako indi iya sining kalibutan (Juan 8:23). Indi na gani maayo nga ining mga tawo nagadaya sang ila mga kaugalingon; ang trahedya nangin mas malala pa bangud ila gintuytuyan ang iban nga magtalang, bisan pa, sing makawiwili, si Juan nagsulat nga bilang resulta sang sini nga pagbaylohanay nga ginlaragway sa sini nga mga bersikulo, “madamu ang nagtoo sa iya” (Juan 8:30).

Niyan, bisan sa likod sang indi maayo nga pagpangulo, madamu nga mga Judio ang nakalampuwas sa ila kag nakakita, sa ila kaugalingon, kon sin-o si Jesus.

Ano nga mga leksyon ang imo makuha halin sa pagbaylohanay ni Jesus sa relihiyoso nga mga pangulo? Paano kita mangin “halin sa ibabaw” kag indi “halin sa idalum”—kag paano naton mahibaloan ang kinalain?

Biyernes Nobyembre 22

Dugang nga mga Panghunahuna: Basaha ang Ellen G. White, “Let Not Your Heart be Troubled,” pp. 662–680, sa _The Desire of Ages_.

“Subong sang bulawanon nga bahandi, ang kamatooran ginsalig sa Hebreo nga katawohan. Ang ekonomiya sang Judio, nga nagadala sang signatura ang Langit, ginpasad mismo ni Cristo. Sa mga tipo kag mga simbulo ang daku nga mga kamatooran sang kaluwasan natabunan. Apang sang si Cristo nagkari, ang mga Judio wala nakakilala sa Iya sa diin ang tanan nga mga simbolo nagtudlo. Yara sa ila mga kamut ang pulong sang Dios; apang ang mga tradisyon nga ginpalaton sa ila halin sa isa ka henerasyon pakadto sa isa, kag ang tawohanon nga interpretasyon sang mga Kasulatan, nagtago sa ila sang kamatooran nga yara kay Jesus. Ang espirituhanon nga importansya sang balaan nga mga sinulat nadula. Ang balay-bahandi sang tanan nga kaalam nabuksan sa ila, apang wala nila nahibaloan.

“Ang Dios wala nagtago sang Iya kamatooran sa mga tawo. Ang ila kinaugalingon nga binuhatan amo ang nagatabon sa kaugalingon. Si Cristo naghatag sa Judio nga katawohan sang bugana nga pamatuud nga Sia ang Mesias; apang ang Iya pagtudlo nagtawag sang pat-ud nga pagbaylo sa ila mga kabuhi. Ila nakita nga kon ila pagabaton si Cristo, dapat nila pagabayaan ang ila hinigugma nga mga pagtudlo kag mga pagsulundan kag mga tradisyon, ang ila maiyaiyahon kag indi diosnon nga mga batasan. Nagakinahanglan ini sang sakripisyo sa pagbaton sang wala nagabaylo kag walay katubtuban nga kamatooran. Gani indi sila magbaton sang pinakamabakud nga pamatuud nga mahatag sang Dios sa pagpalig-on sang ila pagtoo kay Cristo. Sila nagapangangkon nga nagatoo sa Daan nga Katipan nga mga Kasulatan, apang nagapamalibad sa pagbaton sang pamatuud nga yara sa kabuhi kag kinaiya ni Cristo. Nahadlukan sila nga mahaylo kay basi sila maliso kag mapilitan sa pagsikway sa ila anay ginapatihan nga mga opinyon. Ang bahandi sang maayong balita, ang Dalan, ang Kamatooran, kag ang Kabuhi, nalakip sa ila, apang ila ginsikway ang daku nga dolot nga sarang mahatag sang Langit.”—Ellen G. White, Christ’s Object Lessons, p. 105.

**Mga Palamangkutanon nga Pagadiskusyunan**:

`Paano ang mga tagna nga natuman sa kabuhi ni Jesus nagapabakud sang pagtoo?`

`Ano ang tatlo ukon apat ka dalagku nga balabag nga nagatindug sa dalan sang relihiyoso nga mga pangulo sa pagtoo kay Jesus? Paano ining pareho nga mga prinsipyo napahayag man subong?`

`Paghimo sang personal nga pagpangusisa kon sa diin ang imo pagsalig napahamtang subong. Ano nga mga tikang sa imo hunahuna ang makapabakud sang imo pagtoo?`

`Ang imo sabat sa pamangkot sa katapusan sang pagtoon sa Lunes magatudlo sa aton nahanungud sa kagamhanan sang Kasulatan, kag ngaa dapat naton isikwayon ang bisan ano nga butang nga nagahatag sang pangduhaduha sa katapusan nga kagamhanan sang mga Kasulatan?`
### Bahin I: Kabilugan nga Panan-aw

Sentro Sang Pagtoon: Juan 8:23

Ang pamatuud nagapadayon sa pagpabakud nahanungud sa pagka-Dios ni Jesus. Sa iya Ebanghelyo, si Juan naghatag sang dugang nga makapakumbinsi nga pamatuud nga si Jesus Sia sono sa Iya ginapangangkon kon sin-o Sia—

ang Anak sang Dios, nga ginpadala sa pagluwas sang makasasala nga katawohan. Sa sini nga Ebanghelyo, si Jesus nagapangatarungan sa mga tawo agud nga sila magatolok sa Iya wala madagtaan nga kinaiya, ang Iya diosnon nga mga hinimuan, ang Iya gamhanan nga mga pulong, kag ang Iya milagroso nga mga binuhatan.

Nga natawo bilang unudnon nga Anak sang Dios, si Jesus nagkari sa pagluwas sang sining makasasala nga kalibutan. Sia nangin kaupud sang Amay sadto. Niyan, si Jesus naghambal kag naghimo sang tanan nga butang sono sa kabubut-on sang Amay. Si Cristo amo ang pinakadaku nga dolot sang Dios sa katawohan, kag kon wala ang kaangay nga Dolot, ang kalibutan mapamatbatan. Apang, sing masinulub-on kag indi mapatihan, sa likod sini nga kamatooran, ang kalabanan sa kalibutan, nga Iya gintuga, wala nagtoo sa Iya. Kalakip diri ang Iya kaugalingon nga katawohan. Si Juan naghimo sang sini nga punto sing tama kaathag. Daw ano nga trahedya sa mga tinuga sang Dios, nga gintuga sa Iya kaugalingon nga dagway, nagsikway sang Iya importante kag kinahanglanon gid nga Dolot! Si Jesus “sa kalibutan sia, kag ang kalibutan ginhimo niya, apang ang kalibutan wala makakilala sa iya. Nagkari sia sa iya kaugalingon nga puluy-an, kag ang iya gid katawohan gid wala magbaton sa iya” (Juan 1:10, 11).

Sa sini nga semana, aton pagaton-an ang iban pa nga tagna sa mga Kasulatan nga sing maathag nagapahayag nga Jesus amo ang ginsaad nga Mesias. Dugang pa, kita magausisa sang hantup nga mga detalye kon paano ining mga tagna natuman sing nagakaigo. Halimbawa, kita magalantaw sa katumanan sang tagna sang kon paano si Jesus magasulud sa Jerusalem, nga nagasakay sa asno (Sal. 118:26, Zach. 9:9). Kita man magatolok sa tagna sang gintoton-an nga magasikway sa Iya (Sal. 41:9). Dugang pa, kita magatoon kon ngaa ang iban nga pangulo namat-od sa pagsikway sa Iya samtang, sa makatilingala, ang iban nagpili sa pagtoo sa Iya. Sa katapusan, sa sini nga pasunod, aton pagabinagbinagon ang pamangkot, Ano ang kahulugan sang pag-angkon sang panghunahuna sang kabangdanan nga “halin sa idalum,” sono sa Juan 8:23, batok sa panghunahuna sang kabangdanan halin sa ibabaw?

### Bahin II: Komentaryo

Ang mga Tagna Sang Daan nga Katipan Nahanungud kay Jesus

Ang hantup nga katumanan sang madamu nga tagna tuhoy sa Mesias sa kabuhi kag ministerio ni Jesus makapulunaw. Ining mga tagna sa Daan nga Katipan natuman sa indi mapatihan nga kahantup. Ang pinakamatig-a nga mga indi tumuluo kag mga maduhaduhaon ginpakita nga wala sang taming batok sa madamu nga ebidensia. Bisan si Jesus nakahibalo kon daw ano katig-a ang Judio nga mga pangulo, wala Niya sila gin-untatan kag ginpabayaan. Dalayon ang Iya pagpaninguha sa pagpabatyag sang ila matig-a nga mga tagiposoon. Bisan madamu ang wala nagsabat sa Iya, Sia nagpadayon sa paglambot sa ila agud bisan sa pinakamagamay, sila makahibalo nga may manugpahayag sang kamatooran sa tunga nila.

Tama kahapos ang mangin manugtagudili sang Judio nga mga pangulo kag matingala sa ila kakulang sa pagtoo sa ila kaugalingon nga mga Kasulatan nahanungud sa Mesias. Apang ano kuntani ang aton pagahimoon kon kita yara sa amo man nga posisyon, kon ang aton pinakahandum amo ang Judionhon (indi diosnon) nga mandadaug sa tradisyon ni Moises ukon ni David, isa nga magalutos sang Romanhon nga presensya halin sa Israel kag magabungkag sang iya gota? Dumduma, bisan ang mga gintoton-an ni Cristo, ang pinakasuod sa Iya, tama ka hinay ang pagpati sa Iya espirituhanon nga ginharian. Sa pagkamatuud, sa pagkatapos lamang sang Iya pagkabanhaw nga sila sa pagkamatuud nagtoo. (Tan-awa ang Juan 2:22.)

Ang palaligban sa relihiyoso nga mga pangulo amo nga sila nakahibalo sang eksakto nga ginasiling sang kasogoan apang indi ang espiritu. Sa pagkamatuud, sila nakahibalo sang Nasulat nga Pulong apang, sa wala sing kapalaran, indi ang Buhi nga Pulong. Si Jesus nagpamatuud sa sini nga kapaslawan sang Sia nagsiling sa ila: “Ginausisa ninyo ang mga kasulatan, bangud nga nagahunahuna kamo nga sa ila may kabuhi kamo nga walay katapusan; kag ini sila amo ang nagasaksi nahanungud sa akon; apang indi kamo buut magkari sa akon agud nga may kabuhi kamo” (Juan 5:39, 40). Ang dumaan nga tradisyon sang mga Judio nagatudlo nga ang paghibalo lamang sang mga Kasulatan nagagarantiya na sang kabuhi nga walay katapusan. Ini nga pagpati maathag kon ano ang gintudlo ni Hillel, ang bantug nga manunudlo sa una nga siglo B.C. nahanungud sa sini nga topiko. Si Hillel ginkutlo nga nagasiling, “Ang isa nga nakaangkon sa iya kaugalingon sang mga pulong sa Torah, nakaangkon sa iya kaugalingon sang kabuhi sang kalibutan nga magaabut.”—Mishnah Aboth 2. 7, Soncino ed. sang Talmud, p. 17. (Ginkutlo sa SDA Bible Commentary, tom. 5, p. 955.)

Niyan, ang Judio nga mga pangulo nangin nasalimuang na sa mga pulong sang Kasulatan nga ila napabayaan ang tagiposoon sini—si Jesus. Ang mga pangulo nagtal-us sang hapaw nga kaalam para sa pagbag-o liwat sang tagiposoon. Ang pag-usisa sang mga Kasulatan, kaangay sang ila ginhimo, indi sala sa kinaugalingon, apang nagpugong ini sa ila sa paglantaw sang mas madalum nga kahulugan sang misyon ni Cristo kag sang Iya ginatanyag nga kaluwasan.

Ang pinadala nga si Pablo nagalanog sa mga pulong ni Cristo para sa mga pangulo, sang sia nagasulat nga ang “nasulat nga kasogoan nagapatay, apang ang Espiritu nagahatag sing kabuhi” (2 Cor. 3:6). Ang paghatag sang pagtalupangud sa mga nasulat, nga wala sang Espiritu, nagadul-ong sa pagkalegalista kag pagkasalimpapaw, nga nagaresulta sa pagpaanggid sang kaugalingon sa iban sa baylo nga magtolok kay Jesus, ang Pangulo kag Manughimpit sang aton pagtoo.

Ang mga pangulo sang Judio nangangkon nga sila nagapati kay Moises, ang ila pinakaginatahud nga manalagna, apang wala sila nagatoo sa diosnon nga “Manalagna” nga gintagna ni Moises nga magaabut. Sa iya pagtaliwan, si Moises nagsaad sa mga katawohan, “Ang Ginoo nga imo Dios magabangon sa imo sing manalagna kaangay sa akon gikan sa tunga nimo, gikan sa imo mga utud—sa iya magpamati kamo” (Deut. 18:15). Si Jesus nagpahanumdum sa Judio nga mga pangulo nga si Moises, nga ila ginakahamut-an gid, nagtoo sa Iya kag sa Iya palaabuton nga misyon. Apang, bisan ang ini nga ginsaad natuman na sa atubangan nila, sila nagpamalibad sa pagpati. Si Jesus nagpakigbais sa ila: “Kay kon nagtoo kamo kay Moises, magatoo kamo sa akon, kay nagsulat sia nahanungud sa akon” (Juan 5:46).

Ang natuman nga mga tagna nahanungud sa Mesias, nga sa masami nagapakig-angot sa tawohanon nga relasyon, nagapahayag sing tuman nahanungud sa kinaiya ni Cristo. Aton binagbinagon ang duha ka huwaran. Ang una nga tagna makita sa Salmo 41:9, sa diin nagatagna, “Ang akon kaugalingon nga hanuut nga abyan nga akon ginsaligan, nga nagkaon sa akon kalan-on nagbayaw sang iya tikod batok sa akon.” Si Jesus nag-aplikar sang tagna sa Iya kaugalingon, bilang isa nga ginsikway sang abyan: “Ako wala nagapamolong nahanungud sa inyo tanan; ako nakakilala sang akon ginpili; apang agud nga matuman ang kasulatan, ‘Ang nagakaon sang akon tinapay nagbayaw sang iya tikod batok sa Akon’ ” (Juan 13:18).

Sa Natung-an nga Nakatungdan nga kultura tubtub subong, ang pagpakigbahin sang pagkaon sa iban isa ka pinasahi nga buhat sang pagkahapiit nga nagahatag sang emosyonal kag espirituhanon nga pagkasuod sa relasyon. Niyan, ang paglimbong sang isa sa isa sa diin ang pagkaon ginpakigbahinan isa ka tanda sang pagluib. Si Jesus nakig-upud kay Judas sa sulud sang tatlo kag tunga ka tuig, indi lamang sa pagkaon kondi sa pagpatawad kag pagpadasig sa iya. Sa sini nga tion, ginpangamligan ni Jesus ang reputasyon ni Judas. Bisan si Jesus may nagakaigo nga katarungan sa paghimo sini, wala Niya ginpadayag si Judas sa publiko bilang kawatan. Bilang balus, ginbaligya ni Judas si Jesus sa bili nga 30 ka siclo, ang bili sang isa ka ulipon. Niyan, sa gab-i sang pagkadakup sang Manluluwas, si Judas nagpalapit kay Jesus kag naghaluk sa Iya. Walay sapayan sang sining maluibon nga pagtraidor, si Jesus sa pagkamatuud nagtawag kay Judas nga “abyan.” Si Jesus nagsiling sa iya, “Abyan, ngaa bala yari ka?” (Mat. 26:50).

Para sa ikaduha nga ehemplo sang natuman nga tagna nga nagpahayag sang kinaiya ni Cristo, aton pagahatagan sang pagtamud ang Zacarias 13:6. Ini nga bersikulo nagahambal nahanungud sa mga pilas nga nabaton ni Jesus tungud sa Iya pagkalansang. Ang Iya nga kiliran ginhandus, kag ang Iya mga kamut ginpilas. Si Zacarias nagsugid sa sini nga bersikulo nga si Jesus magabaton sang sini nga mga pilas sa balay sang Iya mga abyan. Paagi sa pagpahangup, si Jesus nagatumod sa Iya puno nga manugluib bilang Iya abyan kag sa Iya mabangis nga mga manuglansang sa tunga sang mga pangulo nga Judio bilang Iya mga abyan! Niyan, ang putli kag inosente nga pagpaagay sang dugo ni Cristo wala nagasinggit sa pagtimalus batok sa nag-usik sini. Ang Iya napilas nga mga kamut wala nakuom sa kaakig; sila nauntay sa paghakus sang tanan sa gugma kag pagpasag-uli.

Halin sa Idalum (Juan 8:23)

Ang halos sinulatan ni Juan sa kapitulo 8 nagatumod kay Jesus bilang talahuron kag langitnon nga Anak sang Dios, ginpadala sang Iya langitnon nga Amay sa pagbulig sang walay paglaum nga mga dutan-on. Ang tanan nga ginpanghambal ni Jesus nahanungud sa langitnon. Sia amo ang langitnon nga kapawa nga nag-iwag sa kalibutan nga nadulman sang sala. Ang Amay nagdala sang saksi nga Sia nagpadala sang Iya Anak halin sa mataas agud mangin matuud nga Saksi sang kamatooran. Ang tanan nga dolot nga mahatag sang Langit sa aton sa persona ni Jesus napaanggid sa dutan-on nga mga butang sang ang Manluluwas naghambal sa Judio nga mga pangulo, “Kamo gikan sa idalum; ako gikan sa ibabaw; kamo iya sining kalibutan; ako indi iya sining kalibutan” (Juan 8:23).

Ang “halin sa idalum” nagapahangup nga ang mga pangulo tama ka dutan-on ang panghunahuna nga ang mag-angkon sang langitnon nga hunahuna indi gid mahimo. Sila natapik sa ila mga tradisyon kag nabulag sang ila makitid kag nasentro-sa-kaugalingon nga mga pilosopiya nga ila ginpili ining kalibutan kag kamatayon, kag ginpamalibaran ang langit kag ang sigurado nga kabuhi kay Jesus. Si Pablo sing nagakaigo naglaragway sang amo nga klase sang nagapangangkon nga mga sumulunod nga may “diosnon nga dagway,” apang wala sang bisan ano nga diosnon nga unud. Ila gintal-usan ang gowa nga kabalaan para sa sulud nga kaputlian. (Tan-awa ang 2 Tim. 3:5.)

Sa wala ginapaabut, si Juan nagasugid sa aton nga “madamu ang nagtoo sa Iya” (Juan 8:30). Ini nga pahayag may daku nga leksyon para sa aton kon ang mga butang daw wala na sang paglaum, kag madamu ang wala sang pagtoo: ang kapawa magadaug bisan sa tion sang kadulum. Si Jesus nagwali sang kamatooran walay sapayan sang pagbaton ukon pagsikway sang katawohan. Kita magahimo sang amo man, bisan sa makapaluya nga mga kahimtangan.

Ang pagbalewala sang relihiyoso nga mga pangulo sa kamatooran nagdul-ong sa ila sa hungud nga pagtakop sang ila mga mata kag pagbulag sang ila mga tagiposoon batok sini agud nga indi nila makita ang kapawa halin sa langit. Kon sila lang nagbukas sang ila mga hunahuna kay Jesus, sila kuntani nagtoo. Apang ang yadtong buhat magapahug sang ila una nga mga ginapatihan. Kabay nga handa kita permi sa pagbukas sang aton mga tagiposoon kag mga hunahuna sa kamatooran, bangud sono sa ginsiling ni Jesus, “Kamo makakilala sang kamatooran, kag ang kamatooran magahilway sa inyo” (Juan 8:32).

### Bahin III: Aplikasyon sa Kabuhi

Hunahunaa kag sabta ang masunod nga mga pamangkot:

Kabiga kon paano ang kabuhi ni Jesus himpit nga pagpahayag sang Iya Amay. Si Jesus sa masami nagahambal nahanungud sa Iya Amay kag ang hapiit nga relasyon nila sing tingub. Sa isa ka punto, si Felipe namangkot sa iya Agalon sa pagpahayag sa Amay sa mga gintoton-an. Si Jesus nagsabat, “Kadugay na sa akon kaupud ninyo, kag wala ka makakilala sa akon, Felipe? Ang nakakita sa akon nakakita sa Amay; paano nga nagasiling ka, ‘Ipakita sa amon ang Amay’ ” (Juan 14:9). Sa adlawadlaw nga pagkabuhi, paano ang paglantaw sa Amay kay Jesus magaepekto sang imo pagkabuhi, kag ano nga kinalain ang mahimo sang sina nga paghangup?
Indi bala makabalaka, bisan makakulugmat pa, kon kita, kaangay sa relihiyoso nga mga pangulo, magaatubang sa simple nga kamatooran halin sa Biblia kag niyan sing hungud magapalayo sa sini? Ano ang papel sang bugal sa aton paglapas sang aton konsiensya kag magaliso sa aton palayo sa kamatooran? Paano makabulig ang Balaan nga Espiritu sa pagpahigad sang aton bugalon nga mga opinyon kag mangin mahapos tudloan?
Ang bisan ano nga nagaagaw sang pag-una ni Jesus sa aton kabuhi mahimo, sa kamatooran, nga diosdios. Nga makahaladluk hunahunaon, kon indi kita mahinalungon, bisan ang aton trabaho para sa Iya magaagaw sang Iya lugar sa aton mga kabuhi. Ang pagtoon sa Biblia sarang man makakuha sang lugar ni Jesus. Pamalandungi ining solemne nga dinalan kag ano ang imo himoon: “Samtang ang mga buluhaton nagadugang kag ang mga tawo nangin madinalag-on sa paghimo sang buluhaton para sa Dios, may katalagman sa pagsalig sa tawohanon nga mga pahito kag mga pamaagi. . . . Kaangay sa mga gintoton-an, yara kita sa katalagman nga madula sa aton panulok ang aton pagsalig sa Dios, kag nagapangita sa paghimo nga manluluwas sang aton buluhaton.”—Ellen G. White, _The Desire of Ages_, p. 362.
Ano ang buut ipahangup sang “halin sa idalum” nga mentalidad? Kon kaisa bala nagakaanud kita sa sina nga hunahuna? Ngaa?
Madamu ang nagtoo kay Jesus (Juan 8:30), bisan nagapalibut ang walay pagtoo sa ila. Paano ining kamatooran magapadasig sa aton nga indi mag-untat sa katawohan nga daw nagapamugong sa pagbaton sang kapawa sang kamatooran sang Dios?
Leksyon 9 **Nobyembre 23–29

Ang Tuburan Sang Kabuhi

Sabado Sang Hapon

### Basaha Para sa Pagtoon Sini nga Semana
Juan 1:4; Juan 10:10; Juan 1:12, 13; Juan 6:61-68; Num.13:23-33; Mat. 4:1-4.

Salaulohon nga Teksto: “Ako amo ang dalan, kag ang kamatooran, kag ang kabuhi; walay nagaabut sa Amay, kondi paagi sa akon’” (Juan 14:6).

Sa Ebanghelyo ni Juan, sang ginpamangkot kon sin-o Sia, si Jesus nagsabat nga may tinaga nga napatuhoy sa pagkadios. Ang “AMO AKO” ang tama kaathag nga patuhoy sa Ginoo mismo, nga nagpakita kay Moises sa nagadabdab nga sapinit. “AKO AMO AKO,” siling Niya kay Moises (Exo. 3:14). Kag ang ini man nga Dios, ang “AMO AKO,” niyan, “nangin-unud kag nagpuyo sa tunga naton, puno sang bugay kag kamatooran; nakita naton ang iya himaya, ang himaya nga iya sang bugtong nga Anak sang Amay” (Juan 1:14).

Ang tema nga “AMO AKO” nagalatay sa bug-os nga Ebanghelyo ni Juan. Ang salaulohon sa sini nga semana nagapakita sang sina nga tema: “Ako amo ang dalan, kag ang kamatooran, kag ang kabuhi’” (Juan 14:6). Ang “AMO AKO” amo ang Kapawa sang kalibutan, ang Tinapay sang Kabuhi, ang Gawang ukon ang Ganhaan sang mga carnero, ang Maayo nga Manugpahalab, kag ang Matuud nga Puno sang Uvas.

Ini nga semana nagapadayon sa mga bugna sang Dios subong sa ginhatag sa aton sa Juan. Kita man magausisa sing mas madalum pa sa iban nga mga aspeto sang mga butang, sa diin, bisan sa magamhanan nga mga pagpamatuud para kay Jesus bilang Mesias, ang iban nagsikway sa Iya. Kita man magatoon sining ideya sa duha ka kabangdanan: sa paglikaw sa pareho nga sala, apang sa amo man sa pagkabig kon paano naton malambut ang mga yara sa katalagman sa paghimo sang sina man nga sala.

_*Ton-i ang leksyon sang sini nga semana sa pag-aman sa Adlaw nga Inugpahuway, Nobyembre 30._

Domingo Nobyembre 24

Sa Iya Yara ang Kabuhi

Sa Juan 1:1, ang pinadala sing maathag naghambal nga si Jesus Dios, ang diosnon nga Anak. Gani, sa Juan 1:4—“Sa iya yara ang kabuhi, kag ang kabuhi amo ang kapawa sang mga tawo”—ang pagtumud sa kabuhi diri pat-ud nga diosnon nga kabuhi, orihinal ukon wala sing may ginhalinan kag walay katubtuban nga pagluntad sa kinaugalingon. Tungud Sia may kabuhi nga yara sa Iya kaugalingon, Sia makahatag sang Iya kabuhi kag mabawi liwat ini (Juan 10:17). Kag, tungud Sia may kabuhi sa Iya kaugalingon, makahatag Sia sang kabuhi sa ila nga handum Niya nga hatagan (Juan 5:21; ipaanggid sa Juan 14:19).

Ining tinaga nga kabuhi (zoē) makita sing 36 ka beses sa Ebanghelyo ni Juan, nga ginabanabana nga 25 ka porsiento sang paggamit dira sa Bag-o nga Katipan. Sa Juan 1:4, 5, wala labut sa pagtumud sa hinalinan sang kabuhi sa aton planeta, ang pulong naangot man sa kaluwasan. Sa bilog nga Juan, ini nga ideya sang kabuhi (zoē) sa kalabanan ginapabutyag bilang kabuhi nga walay katapusan, ang saad sang kaluwasan (tan-awa ang Juan 3:15, 16, 36; Juan 4:14, 36; Juan 6:27, 40, 47, 54, 68; Juan 10:27, 28). Niyan, ang Isa nga naghatag sang kabuhi sang pagpanuga amo man ang Isa nga nagadala sang kaluwasan, walay katapusan nga kabuhi, sa kalibutan nga nadula.

Ngaa si Jesus nagkari sa sini nga kalibutan? Juan 1:29, Juan 3:16, Juan 6:40, Juan 10:10, Juan 12:27.

“Kag subong nga si Moises nagbayaw sang man-ug sa kamingawan, kinahanglan man pagbayawon ang Anak sang Tawo, agud nga ang bisan sin-o nga magatoo sa iya may kabuhi nga walay katapusan” (Juan 3:14, 15).

Kaangay sa saway nga man-ug nga nagkuha sang lugar sang mga Israelinhon nga ginbuntog sang mga man-ug, sa amo man si Jesus nagkuha sang aton lugar, kita nga ginbuntog sang sala. Sia nagkuha sang silot nga dapat aton agud nga kita may kabuhi nga Iya.

Si Cristo sa amo man nagahandum nga kita may kabuhi kag ini mangin bugana (Juan 10:10). Gani, “sa tanan nga nagbaton sa iya, nga nagtoo sa iya ngalan, ginhatagan sila niya sing gahum sa pagkamangin-anak sang Dios; nga natawo, indi sa dugo ukon sa kabubut-on sang unud ukon sa kabubut-on sang tawo, kondi sang Dios” (Juan 1:12, 13).

Si Cristo nagkari sa pagpahayag sang Amay sa aton. Kay, “Wala gid sing tawo nga nakakita sa Dios; ang bugtong nga Anak, nga yara sa sabak sang Amay, nagpahayag sia sa iya” (Juan 1:18). Pinaagi sa pagtan-aw sang kinaiya ni Jesus, kita makakita sang kinaiya sang Amay.

Ano ang aton maton-an sa kabuhi ni Jesus nahanungud sa kinaiya sang Amay? Ngaa ang ini nga pagpahayag maayo nga balita?

Lunes Nobyembre 25

Mga Pulong Sang Kabuhi nga Walay Katapusan

Basaha ang Juan 6:61-68. Sang si Jesus namangkot sa mga gintoton-an kon sila magatalikud sa Iya, ano ang kahulugan sang sabat ni Pedro?

Ang mga pulong ni Pedro nahanungud sa “kabuhi nga walay katapusan” nagasugpon sa tema nga nagadalagan sa bilog nga Ebanghelyo ni Juan. Ang pagtoon sang estilo sang pagpabutyag sa pulong ukon hambal nahanungud sa kabuhi nga walay katapusan makita sa Juan 6, sa sugilanon sa pagpakaon sang 5,000 (Juan 6: 27, 40, 47, 54, 68). Si Jesus nagasiling nga Sia ang Tinapay sang kabuhi (Juan 6:35), nga nagakahulugan nga ang Iya kabuhi, Iya kamatayon, kag pagkabanhaw amo ang tuburan sang walay katubtuban nga kaluwasan.

Ang tinaga kabuhi nga walay katapusan ukon ang iya kapareho ginagamit sang mga 17 ka beses sa Ebanghelyo ni Juan. Ini nga tinaga wala nagatumod sa espiritu nga pagkabuhi, ukon mangin katapo sang walay katubtuban nga tinuga, ukon sa iban nga langitnon ukon espirituhanon nga konsepto. Sa baylo, ini nagatumod sa sinang makahatag-sang-kabuhi nga gahum nga nagadala sang kaluwasan kag kahulugan sa aton pagkabuhi subong kag sa kabuhi nga walay katapusan kon ang aton Ginoo magabalik. Kaangay nga si Jesus nangin unud, sa amo man ang pagkabanhaw nga ginasugid ni Jesus magakatabo sa tion kag lugar kag sa pisikal nga lawas. Ini pagkabanhaw halin sa kamatayon, ang pagbag-o sang kabuhi nga nangin aton sa makaisa sa Eden.

Paano naton mabaton ang kabuhi nga walay katapusan? Juan 3:15, 16; Juan 5:24; Juan 6:40, 47; Juan 8:31; Juan 12:46; Juan 20:31.

____________________________________________________________

Pinaagi sa pagtoo lamang kita nagatoo nga si Jesu-Cristo nagkari agud mabuhi kag mapatay sa tal-us naton. Ini nga pagtoo nagaabut sa aton bilang dolot, apang dapat nga mangin mabinatyagon kita sa pagpili sa pagpanugyan sang aton mga kaugalingon kay Jesus, sa paghinulsul, kag sa pag-angkon sang Iya dugo para sa kapatawaran kag pagtinlo sang sala.

Sang si Jesus namangkot kay Pedro kon sia man magatalikud, ang sabat ni Pedro amo, “Ginoo, kay sin-o bala kami makadto? Ikaw may mga polong sang kabuhi nga walay katapusan” (Juan 6:68), nagabug-os sang kahulugan sang kaluwasan kag paano naton madangat ini. Wala ini naghalin sa pilosopiya, kasaysayan, siyensya—tanan nga tawohanon nga disiplina. Ini nagahalin kay Jesus nga may kabuhi nga walay katapusan sa Iya kaugalingon kag kabuhi nga walay katubtuban—ginatanyag nga libre sa tanan nga, nagasabat sa Balaan nga Espiritu, magabaton sini.

Paano ang saad sang pangangkon sang kabuhi nga walay katapusan magapabatyag sa aton kon paano naton ginatolok ang aton umalagi nga kabuhi diri? Paano ini magapabatyag kon paano naton ini ginatan-aw?

Martes Nobyembre 26

Nagatoo kag Bag-o nga Pagkabun-ag

Basaha ang Juan 1:12, 13. Ano ang mga tikang nga ginalaragway diri agud mangin Cristohanon?

Si Juan nagsulat sang iya libro agud nga kita magatoo kay Jesus kag pinaagi sa pagtoo maangkon naton ang kabuhi nga walay katapusan sa Iya ngalan (Juan 20:31). Sa Juan 1:12, 13, ini nga proseso ginlaragway sa duha ka tikang. Una, ginabaton naton Sia, kon sayuron, magatoo sa Iya. Ikaduha, nagahatag Sia sang gahum agud mangin mga anak sang Dios, nga ginalaragway sa bersikulo 13 bilang bugtong nga anak sang Dios. Niyan, may tawohanon kag diosnon nga aspeto agud mangin Cristohanon. Dapat kita maggiho sa pagtoo, batonon Sia, mangin bukas sa kapawa, apang Sia ang nagapabuhi sang bag-o nga tagiposoon.

Sa pagkamatuud, ang pagtoo mismo dolot sang Dios nga nagahalin sa pagpamati sang Iya Pulong (Roma 10:17). “Agud maangkon ang matuud kag nagapabilin nga pagtoo kay Cristo, dapat kilalahon naton Sia kon paano Sia ginarepresentar sa pulong.”—Ellen G. White, Fundamentals of Christian Education, p. 433. “Ang Espiritu nga nagapanghikot kag nagahatag sang kasanag sa tawohanon nga hunahuna, nagatuga sang pagtoo sa Dios.”—Ellen G. White Comments, The Seventh-day Adventist Bible Commentary, tom. 7, p. 940.

Yadtong mga nagatoo ukon nagabaton sang Anak bilang Mesias nagabaton sang kabuhi nga walay katubtuban. Si Juan nagahatag man sang importansya sa pagbaton ukon sa pagtoo sang Pulong nga ginhambal ni Jesus (Juan 5:24, 38, 47). Katungdanan sang Balaan nga Espiritu ang paghatag sang pagpabatyag (Juan 16:7, 8; ipaanggid sa Roma 8:16).

Basaha ang Roma 8:16. Ano nga prinsipyo nahanungud sa kaluwasan kay Jesus ang makita diri?

Ang pagtoo, biblikanhon nga pagtoo, nga nabase sa buluhaton sang Balaan nga Espiritu sa aton mga tagiposoon, amo ang sadasaran sang aton pagtoo. “Ang pagtoo amo. . .ang daku nga pagpakamaayo—ang mata nga makakita, ang dulunggan nga makabati.”–Ellen G. White, In Heavenly Places, p. 104. Ang tawohanon nga pamaagi sa pagtoo nagasiling nga dapat naton pangitaon ang sadsaran, ang balasihan para sa pagtoo, kag niyan magtoo. Sa kabaliskaran, ang biblikanhon nga pamaagi nagahambal nga ang pagtoo amo ang sadsaran, dolot nga halin sa Dios (Efe. 2:8, 1 Cor. 1:17-24, 1 Cor. 2:1-6). Kita magasugod sa sadsaran sang pagtoo, kag niyan dira kita magatubo sa paghangup kag bugay.

Kon may magapamangkot sa imo kon ano ang balasihan sang imo pagtoo, paano ikaw magasabat?

Miyerkoles Nobyembre 27

Pagsikway Sang Tuburan Sang Kabuhi

Ang pila ka makasulubo nga sugilanon sa tanan nga Kasulatan natabo sa Ebanghelyo ni Juan. “Ang kapawa nagasilak sa kadudulman, kag ang kadudulman wala makadaug sini. . . . [Ang Kapawa] sa kalibutan sia, kag ang kalibutan ginhimo niya, apang ang kalibutan wala makakilala sa iya. Nagkari sia sa iya kaugalingon nga puluy-an, kag ang Iya gid katawohan wala magbaton sa Iya” (Juan 1:5, 10, 11). Ang “AKO AMO” ginsikway sang madamu sang Iya kaugalingon nga katawohan.

Indi katingalahan nga si Pablo sang olihi nagpaandam, “Busa indi ninyo pag-isikway ang inyo pagsalig” (Heb. 10:35). Subong sang aton nakita sing paliwatliwat, si Cristo ginsikway bangud ang katawohan wala nagbaton sang Iya Pulong.

“Ang kontemporaryo kag tawohanon nga paagi sang panghunahuna nagasugod sa pagpangduhaduha. Ginapamangkot sang katawohan ang tagsa ka butang agud mahibaloan ang kamatooran. Ang makalampuwas sa madamu kag sunodsunod nga mga pamangkot kag pangusisa ila ginabaton bilang masaligan sing bug-os ukon indi magbag-o nga kaalam, bagay sa diin ginasandig sang isa ang iya pagtoo. Ang iban nagagamit sang pareho nga metodo sa Biblia, nga ginapamangkot ang tanan nga butang halin sa siyentipiko, makasaysayanon, sikolohiko, pilosopikal, arkeolohikal, ukon geolohikal nga panan-awon agud mahibaloan kon ano ang kamatooran sa Biblia. Ang pinakametodo mismo nagasugod sa pagpangduhaduha kag nagatukud man sa pagpangduhaduha sa pagkamaminatud-an sang Kasulatan. Si Cristo namangkot, “Kon magkari ang Anak sang tawo, makakita bala Sia sing pagtoo sa duta?’ (Lucas 18:8).”—E. Edward Zinke kag Roland Hegstad, The Certainty of the Second Coming, (Hagerstown, MD: Review and Herald Publishing Association, 2000) p. 96.

Basaha ang Numeros 13:23-33. Ano ang kinatuhayan sa tunga sang duha ka panugiron nga gindala balik sang mga lampitaw nahanungud sa Canaan?

Ang sala sang mga Hebreohanon sang sila yara sa Kadesh Barnea amo ang pagduhaduha sa Pulong sang Dios. Ang Dios nagsogo sa ila sa pagsalakay kag pagdaug sang duta. Napulo kag duha ka lampitaw ang ginpadala sa Canaan sa pagpanilag sa duta. Nagbalik sila nga may duha ka panugiron. Ang kalabanan naghatag sang negatibo nga panugiron. May mga higante sa duta, napaderan ang siyudad, may mga hinganiban nga wala pa nakita sadto, kag nahanas sing maayo ang mga hangaway. Sa kabaliskaran, nangin ulipon kita sa duta sang Egipto nga wala nahanas sing maid-id. Napulo ka lampitaw ang nagboto nga indi, base sa tuman kadamu nga mga pamatuud sa tawohanon nga panindugan. Duha ka lampitaw ang nagboto nga hoo base sa ila pagtoo sa tuman daku nga gahum sang Pulong sang Diios.

Paano kita makalikaw sa paghimo sang pareho nga sahi sang sala nga nahimo diri? Pero, paano man naton malikawan ang pagbanabana, paghimo sang butang nga kabuangan apang nagatoo nga kita nagahimo sang kabubut-on sang Dios kag, busa, indi mapaslaw?

Huwebes Nobyembre 28

Pagtagudili

“Ang nagatoo sa iya wala ginatagudili; ang wala nagatoo natagudilian na, bangud nga wala sia magtoo sa ngalan sang bugtong nga Anak sang Dios. . . . Kay ang tagsatagsa nga nagbuhat sang malaut nagadumut sang kapawa, kag wala nagapalapit sa kapawa, basi kon ang iya mga buhat magdayag. Apang ang nagabuhat sang kamatooran nagapalapit sa kapawa” (Juan 3:18-21, ipaanggid sa Juan 1:10).

Ngaa ang katawohan pagahukman? Juan 3:18, 36; Juan 5:24, 38; Juan 8:24; Juan 12:47.

Ang pagsikway kay Jesu-Cristo, ang Kapawa sang kalibutan, nagabutang sa aton nga bukas sa pagpangduhaduha kag sa mga pagtilaw sang yawa. Ini amo ang pagliso halin sa kapawa pakadto sa kadulum.

Si Eva ginhatagan sang kapawa kon paano makapakig-angot sa kahoy sa tunga sang hardin. Ginsulay sia ni Satanas nga pagadudahan ang kapawa. Iya gintilawan ang pulong sang Dios pinaagi sa pagrason nga ang Dios sang gugma indi magalaglag sang mga tinuga nga Iya gintuga. Sia man nagsalig sa mga pamatuud sang iya mga pamatyagan. Ang man-ug sa karon nakakaon na sang bunga sang kahoy kag niyan may gahum sa paghambal. Ayhan ang man-ug husto. Kon ako magaambit sang bunga sang kahoy, ako mahimo nga kaangay sang Dios! Nga nadayaan, sia nagtalikud palayo sa kapawa. Kag ang iya bana nagpili sang amo man nga dalan.

Basaha ang Mateo 4:1-4. Ano nga mga prinsipyo ang gin-gamit ni Cristo sa kamingawan sang pagtilaw sa pagpakigbato sa mga pangdaya ni Satanas?

Yara kay Cristo ang pareho nga tawohanon nga galamiton sang panghunahuna nga gin-gamit ni Adam kag Eva, sang katawohan sa wala pa ang anaw, kag mga Israelinhon sa Kadesh Barnea. Sia kuntani nakapamangkot ngaa ang Dios sang gugma magapabiya sang Iya Anak sa kamingawan sa 40 ka adlaw kag gab-i nga wala sang pagkaon kag proteksyon. Iya man kuntani napamatuud ang Iya Pagka-Anak—Akon pagahimoon ang mga bato nga tinapay! Sa baylo, Sia nagsabat sa Pulong sang Dios. Sia naggiho sa lebel sang langitnon nga mga butang sa baylo sa dutan-on nga mga sulundon sang panghunahuna. Daw ano nalang kuntani kadali mangatarungan sang Iya paagi sa sala nga pamat-ud, sa diin madamu sa katawohan, bisan katawohan sang pagtoo, sa masami ginahimo ini.

Biyernes Nobyembre 29

Dugang nga Panghunahuna: Basaha ang Ellen G. White, “ ‘God With Us,’ ” pp. 19-26; “Controversy,” pp. 601–609, sa _The Desire of Ages_.

Sa pagpaubos agud sa pag-ako sa Iya kaugalingon ang pagkatawo, si Cristo nagpahayag sang kinaiya nga kabaliskaran sang kinaiya ni Satanas. Apang nagpaubos pa gid Sia sa dalan sang kahuluy-an. “Kag sang nakita sa bayhon sang tawo nagpaubos sia sang iya kaugalingon kag nangin masinulundon tubtub sa kamatayon, bisan kamatayon sa krus.’ Fil. 2:8. Subong sang pinakamataas nga sacerdote nga naghal-id ang iya matahum nga sotana sang pagkapapa, kag nagpanguna sa isa ka seremonya ukon buluhaton nga nakapanaput sa puti nga lino sang ordinaryo nga sacerdote, sa amo man si Cristo nag-angkon sang dagway sang sulugoon, kag nagdulot sang halad, Sia bilang sacerdote, Sia bilang biktima. ‘Apang sia ginpilas tungud sang aton mga paglalis, ginhanog sia tungud sa aton mga kalautan; ang silot sang aton paghidait yara sa iya, kag sa iya mga labud ginaayo kita.’ Isa. 53:5

Si Cristo gintratar kon ano ang nagakaigo sa aton, agud kita pakigbagayan man sang nagakaigo. Sia gintagudilian bangud sang aton mga sala, sa diin wala Sia sang bahin, agud kita pakamatarungon pinaagi sa Iya pagkamatarung, sa diin wala kita sang kabahin. Sia nag-antus sang kamatayon nga dapat aton, agud mabaton naton ang kabuhi nga Iya. ‘Sa Iya mga labud kita gin-ayo.’ ”—Ellen G. White, _The Desire of Ages_, p. 25.

**Mga Palamangkutanon nga Pagadiskusyunan**:

`Si Jesus naghatag nga wala sang pugongpugong agud luwason ang kalibutan. Ano ang ginakabig mo nga pinakamaayo nga mga pamaagi sa pagbulig sa iban agud nga makita ang makatilingala nga kamatooran kag magapalapit sa Iya sa pagtoo?`

`Ano ang importante nga mga kinatuhay sa paghimo sang mga desisyon sa tawohanon kag kalibutanon nga lebel batok sa paghimo sang mga desisyon nga nabase sa diosnon nga pagpahayag?`

`Paano ang mga butang kaangay sang lohiko kag makatarungan nagahisanto sa paghangup sa Pulong sang Dios? Ano ang aton lohiko kag makatarungan nga mga kabangdanan sa pagpalapit sa pagtoo? Paano ang mga butang kaangay sa katumanan sang tagna ukon ang makatilingala nga katahum kag kasibud sang natuga nga kalibutan nagatudlo sa aton sa lohikal kag makatarunganon nga pagluntad sang Dios kag sa kamatooran sang plano sang kaluwasan?`

`Sa klase, ipakigbahin ang imo sabat sa pamangkot sa katapusan sang Martes nga pagtoon. Sa ano nabase ang imo pagtoo? Kon may mamangkot ngaa nagatoo ka kay Jesus kag sa mga pangangkon sang Ebangelyo, paano ikaw magsabat?`
### Bahin I: Kabilugan nga Panan-aw

Sentro Sang Pagtoon: Juan 3:18-21

Si Cristo amo lamang ang Tuburan sang Kabuhi. Kon kita nagahandum sang kabuhi, kita magahakus sa Iya lamang kag indi sa iban nga mga tinuga. Bisan ang mga manugtunda, balaan ukon nahulog, indi makahatag sa aton sang kabuhi, kay ang ila kabuhi halin sa Dios. Indi lamang nga indi sila makahatag sang kabuhi, ang pinakadaku sa mga ginhulog nga mga manugtunda, si Satanas, direkta nga kabaliskaran sang Manughatag sang kabuhi. Si Satanas amo ang malalang nga manugbaligya sang kamatayon, nga ang iya handum amo ang pagkawat sang kabuhi nga ginhatag ni Jesus. Si Jesus nagpahayag sang makalaglag nga padihot ni Satanas nga may kinalain sa Iya kaugalingon nga makaluwas nga misyon sang Sia nagapahayag, “Ang makawat wala nagakari kondi sa pagpangawat kag pagpamatay kag pagpanglaglag; ako nagkari agud nga may kabuhi sila, kag may kabugana sini” (Juan 10:10).

Ang yawa, ang puno nga manugdaya, nagasulay sa katawohan sa pagpili sang sala sang sa pagkamatarung kay Cristo; niyan sing walay balatyagon iya ihatag ang iya balus, nga amo ang dayon nga kamatayon. Si Pablo nagpalig-on sining kamatooran sang sia nagsulat sa Roma 6:23, “Kay ang bayad sang sala kamatayon, apang ang bunayag nga dolot sang Dios kabuhi nga walay katapusan kay Cristo Jesus nga aton Ginoo.” Ang tanan nga maayo nga dolot halin sa Dios, kag ang kabuhi nga walay katapusan, kaupud ang bugana nga kabuhi, halin sa Iya. Ini indi matungkad nga bahin sang misteryo sang kalautan nga ang katawohan—nga gintuga ni Jesus kag Iya ginpakamatyan sa pagluwas—nagapili sang walay katapusan nga silot sang kamatayon kag nagasikway sang dolot nga kabuhi sang Dios. Subong sang makita naton, ang mga dolot sang walay katapusan nga kabuhi kag kaluwasan nagapangibabaw sa Ebanghelyo ni Juan labaw sang sa iban nga libro sa Balaan nga Kasulatan.

Labaw sang sa iban nga manunulat sang Ebanghelyo, si Juan nagpatalupangud sang iya kaugalingon nga nagatumod sang pagpakatawo sang Anak sang Dios bilang daku nga “Ako Amo.” Ang ini nga titulo, nga aton naton-an sa una nga mga leksyon, isa ka langitnon nga pagtuhoy sa Dios. Sa Ebanghelyo ni Juan, si Jesus nagabantala, halimbawa, “Ako amo ang dalan, kag ang kamatooran, kag ang kabuhi” (Juan 14:6). Kon kita nagalakat sa Dalan, nga amo si Jesus, Sia nagatudlo sa aton sang Iya Kamatooran nga nagadul-ong sa Kabuhi nga walay katapusan. Si Jesus amo lamang ang aton dalan sa walay katapusan nga Dios. Ang Amay indi magasikway sang bisan sin-o nga sinsero sa pagpalapit sa Iya sa paghinulsul.

### Bahin II: Komentaryo

Nga bag-o lang naton nahambal, ang Dios lamang ang tag-iya sang kabuhi. Niyan, Sia lamang ang makahatag sini. Wala sang manugtunda ukon tinuga nga makahimo sina—ang Tuburan lamang sang Kabuhi. Ini nga pagpati nagatawag pabalik sa Deuteronomio 30:20, sa diin ang Dios, pinaagi kay Moises, nagalaygay sa Iya katawohan “sa paghigugma sa Ginoo nga imo Dios, sa pagtuman sang iya tingug, kag sa pagtapik sa iya; kay sia imo kabuhi kag kalawigon sang imo mga adlaw.” Diri ang Dios nagapangabay sa aton, sa pinakamakusog nga mga tinaga, sa pagtapik sa Iya para sa kabuhi, kay sa gowa sa sina nga diosnon-tawohanon nga relasyon, yara lamang ang kapipit-an kag kamatayon. Ini nga ideya nagabulig sa aton sa paghangup sang iban nga kasangkaron sa Juan 10:10, nga bag-o lang gintumod sa ibabaw, apang sa sini nga kaundan, nagadala liwat sang ginutlo: “Ang makawat wala nagakari kondi sa pagpangawat kag pagpamatay kag pagpanglaglag; ako nagkari agud nga may kabuhi sila, kag may kabugana sini.” Diri aton makita nga ang nagaisahanon nga tal-us sa kabuhi ni Cristo, bugana kag wala sing katapusan, amo ang kapipit-an kag kamatayon ni Satanas.

Apang, ang iban, sing sayop nagapakigbais nga indi na kinahanglanon nga magkadto pa si Cristo sa sining kalibutan. Apang sin-o pa ang makakuha sang aton mga sala kag makasuklob sa aton sang kunop sang pagkamatarung sang Dios? Sin-o pa ang makahatag sa aton sang kabuhi sa baylo sang aton kamatayon? Wala na sang iban pa kondi ang matarung kag nagahatag-kabuhi nga Cristo. Sia sa maisugon nagpakig-away sa aton duha ka makamamatay nga kaaway, ang sala kag kamatayon, kag gindaug ang duha. Ang Iya kadalag-an mangin aton kon kita sa maminatud-on magatoo sa Iya. Niyan, kita makasalig sa kay Jesus sang Sia nagasaad, “Kay ini amo ang kabubut-on sang akon Amay, nga ang tagsatagsa nga nakakita sa Anak kag nagatoo sa iya may kabuhi nga walay katapusan; kag banhawon ko sia sa katapusan nga adlaw” (Juan 6:40).

Mga Pulong Sang Kabuhi nga Walay Katapusan

Sa mahimayaon nga milagro sa pagpakaon sang 5,000, si Jesus nagatudlo sa tanan nga nagkaon sang tinapay sa Iya kaugalingon, ang Tinapay sang Kabuhi (Juan 6:35). Sia nagahandum nga labawan nila ang ila kagutum para sa lawasnon nga tinapay, nga naghatag sa ila sang makadali nga kalan-on, sa ila kinahanglanon sa pagpakaon sa Iya para sa walay katubtuban nga kabuhi. Yara sa Iya gahum ang pagpakaon sang gutum nga kadam-an, apang ang diosnon nga misyon ni Jesus amo ang pagtanyag sang walay katubtuban nga kabuhi kag pagkabanwahanon sa mahimayaon nga ginharian sang Dios sa yadtong nagatoo sa Iya. Ang aton pinakadaku nga lalambuton amo ang pagpangita anay sang Iya ginharian, kag ang tanan nga aton kinahanglanon igahatag. (Tan-awa ang Mat. 6:33.) Kay kon kita nagaangkon sang tanan nga butang apang wala si Jesus, nagtalang kita. Sa pihak nga bahin, kon kita nagakaon sa makahatag-kabuhi nga mga pulong ni Cristo, bisan wala naton naangkon ang tanan nga aton ginahandum sa sini nga kabuhi, kita ang matuud nga mandadaug.

Ang salmista nagpasalig sa aton, “Ang Ginoo akon manugpahalab; wala sing makulang sa akon” (Sal. 23:1). Sa iban nga pulong, kon ginauna naton ang Ginoo, Sia magahatag sang aton mga kinahanglanon. Ang Ginoo nakahibalo gid kon ano ang aton matuud nga kinahanglanon sa kabuhi, kag Sia malipayon sa paghimo sing matarung pinaagi sa aton. Apang ang Iya pinakamataas nga handum amo nga kita may makaluwas nga relasyon sa Iya.

Si Ellen G. White naghatag sang sining madalum nga pinamulong nahanungud sa espirituhanon nga kinahanglanon sa pagkaon sang Tinapay sang Kabuhi: “Sa pagkaon sang unud kag pag-inom sang dugo ni Cristo amo ang pagbaton sa Iya bilang personal nga Manluluwas. . . . Kon ano ang pagkaon sa lawas, si Cristo amo man dapat sa kalag. Ang pagkaon indi makahatag sing kaayohan sa aton luwas kon aton kaonon ini, luwas nga mangin kabahin ini sang aton lawas. Gani si Cristo wala sing bili sa aton kon indi naton Sia kilala bilang aton personal nga Manluluwas. . . . Dapat naton ton-an Sia sing maukod, batonon Sia sa tagiposoon, agud ang Iya kabuhi mangin aton kabuhi. Ang Iya gugma, Iya bugay, dapat aton mahangpan sing bug-os.”—_The Desire of Ages_, p. 389.

Dugang pa, ang mga pulong ni Cristo may kabuhi nga duna sa ila. Sila nagatiglawas sang Iya personalidad kag kinaiya. Sa pagbaton sang mga pulong ni Jesus subong kag sa pagbaton sini sa tagiposoon, aton ginabaton si Jesus mismo. Matuud nga indi naton makita si Jesus sing personal adlawadlaw subong sa ginhimo sang mga gintoton-an, apang aton Sia makita pinaagi sa Iya mga pulong, nga ginbilin sa aton pinaagi sa Kasulatan. Ang sabat ni Pedro sa pamangkot ni Cristo nagapahangup nga indi lamang ang Manluluwas mismo ang may kabuhi nga walay katapusan, kondi ang Iya man mga pulong (Tan-awa ang Juan 6:68.) Nga ginpadasig pinaagi sa Balaan nga Espiritu, si Pedro nagpangita sa pagpaalinton sang diosnon nga kamatooran nga wala sang tawo, lugar, ukon pagbantala nga makatudlo sa aton sa kabuhi nga walay katapusan luwas lang sa Tuburan sang kabuhi mismo.

Nagatoo kag ang Bag-o nga Pagkabun-ag

Ang pagtoo indi materyal nga butang nga pagatagoon sang pila ka pinili nga wala nagalakip sang iban. Tama kaathag nga ang pagtoo isa ka unibersal nga dolot halin sa Dios para sa tagsatagsa nga natawo sa sini nga kalibutan. Ang pagluntad sang tawo nagasugod sa pagtoo nga natanum sa aton mga tagiposoon sang aton Manunuga, kag ini dapat mapasad pinaagi sa pagbaton kag pagtoo sa Isa nga naghatag sini. Ini nga pagpati niyan ginapabakod pa pinaagi sa aton pagpangabay sa Dios sa pagdumala sing bug-os sang aton mga kabuhi. Si Juan nagpamatuud sang sini nga kamatooran pinaagi sa pagsiling, “Apang sa tanan nga nagbaton sa Iya, nga nagtoo sa iya ngalan, ginhatagan sila niya sing gahum sa pagkamangin-anak sang Dios” (Juan 1:12).

Sa simple nga hambal, ang pagtoo isa ka putli nga dolot halin sa Dios. (Tan-awa ang Roma 4:1-8). Ang dolot sang Dios nga pagtoo isa ka diosnon nga angot nga nagasugpon sa aton dira sa Iya. Ining pagtoo nga angot nagapahanumdum sa aton nga kita ginapanag-iyahan Niya, kag nagahatag ini sang kahulugan sa aton bug-os nga pagkabuhi.

Bisan ang paghinulsul dolot halin sa Dios, kay ini sabat sa pagpanghikot sang Balaan nga Espiritu sa pagpanugyan sa Iya. Madamu ang nakahimo sang sayop sa paghulat anay agud maangkon ang duha: pagtoo sa pagpati kag paghinulsul sa pagpalapit sa Dios; apang ining kapid nga dolot duna na dira, nga nagahulat lamang sang aton pagbaton kag pagpangabay. Indi na kinahanglan ang paghulat agud mabaton ining duha. Si Pedro kag ang mga pinadala nagpamatuud sang sining kamatooran sa Binuhatan 5:31: “Sia [Cristo] ginbayaw sang Dios sa iya too subong nga Pangolo kag Manluluwas, sa paghatag sing paghinulsul sa Israel kag kapatawaran sang mga sala.” Gani ngaa ang makasasala nagakinahanglan sa paghulat sang madugay? Palapit kay Cristo nga may pagtoo nga Iya ginhatag sa imo, kag batona ang Iya dolot sang paghinulsul sa pagkabuhi sang Iya kabuhi subong!

Pagsikway kag Paghukom (Juan 3:18-21)

Sa wala sang kapalaran, ang kapawa kag kadulum dugang nga nagamuhan subong. May lainlain nga panan-aw kag pagbatyag nahanungud sa kamatooran subong. Ngaa ang katawohan mas interesado sa kadulum sang sa kapawa sang kamatooran? Si Jesus nagsabat sang sini nga importante nga pamangkot sang Sia nagsiling, “Kag amo ini ang paghukom, nga ang kapawa nagkari sa kalibutan, kag ang mga tawo naghigugma sang kadudulman labi sa kapawa, kay ang ila mga buhat malaut” (Juan 3:19).

Yadtong namat-ud batok sa kapawa sa pagpabor sang kadulum, nga ginatabug sang kamatooran sang Dios, ginahukman pinaagi sa ila kaugalingon nga malaut nga mga binuhatan. Sa ila pagkabatinggilan kag bugal, sila namalibad sa pagpaubos sang ila kaugalingon kag sa paghinulsul, nga nagsikway sang amo lamang nga kapawa nga nagahatag sa ila sang paglaum. Apang wala sing pag-ayo luwas lamang kon ila buksan ang ila kaugalingon sa kapawa sang gahum ni Cristo sa pagpasag-uli. Ngaa indi pagsikwayon ang aton malaut nga mga binuhatan samtang may nagakaigo pa nga kahigayonan? Ngaa maghulat tubtub tama ka olihi na? Ang gawang sang arka sa gihapon bukas, kag ang kapawa sang kamatooran padayon nga nagasilak. Ngaa indi pag-agdahon ang kapawa sa pagtabog sang kadulum, kag sa wala sang pangalag-ag magsulud nga hilway sa peligro, antes mangin olihi na ang tanan?

Sa konteksto sang sini nga diskusyon nahanungud sa pagpili sa tunga sang kapawa kag kadulum, pahanuguti nga maliso ang aton pagtamud sa Juan 3:16. Ini nga bersikulo isa sa pinakaimportante nga mga bersikulo sa bilog nga Kasulatan, kay ini maayong balita nga natingub. Ang sentro sang sini nga bersikulo indi lamang sa kaluwasan kondi sa negatibo man nga balus sang pagkawala kon indi kita magtoo. Ang pagpakamalaut resulta sang sala nga pagpili. Si Jesus nagpadayon sang sini nga panghunahuna sa Juan 3:18 sang Sia namilit, “Ang nagatoo sa iya wala ginatagudilii; ang wala nagatoo natagudilian na, bangud nga wala sia magtoo sa ngalan sang bugtong nga Anak sang Dios.”

Ang aton walay katubtuban nga padulungan nagadepende sa aton pagsalig kay Cristo kag sa Iya mga pulong sang kabuhi. Si Adam kag Eva nagduhaduha sa kamatooran sang kaalam sang Dios, kag kita nakahibalo kon ano ang resulta sina. May madamu pa nga ehemplo sa Kasulatan sa yadtong nag-antus sang balus sang ila indi pagtoo. Apang, si Jesus, ang ikaduha nga Adam, nagdaug pinaagi sa pagsalig sa mga pulong sang pabaskug sang Iya Amay sa pagpamatuud sang Amay-Anak nga relasyon. Ang ini nga relasyon amo ang ginhangkat ni Satanas sang iya ginsulay si Jesus sa kamingawan, nga nagasiling, “Kon ikaw ang Anak sang Dios, sogoa ining mga bato nga mangintinapay” (Mat. 4:3). Ang handa nga sabat ni Jesus sa masunod nga bersikulo amo lamang ang “Nasulat na” (Mat. 4:4) nga nagamodelo sa aton sang pagsalig nga aton ipakita sa Pulong sang Dios.

### Bahin III: Aplikasyon sa Kabuhi

Hunahunaa kag sabta ang masunud nga mga pamangkot:

Ano ang kaangtanan sang pagbasa sang Pulong sang Dios sang sa mabatian ini? Pamalandongi ang masunod nga mga tinaga kag ipakigbahin ang imo pagahimoon: “Ang pulong sang buhi nga Dios indi lamang sinulat, apang ginhambal man. Ang Biblia tingug sang Dios nga nagahambal sa aton, kaangay ka sigurado nga daw aton mabatian sang aton dulunggan. . . . Ang pagbasa kag pagpamalandong sa mga Kasulatan ginakabig nga yara kita sa atubangan sang Walay Katubtuban nga Isa.”—Ellen G. White, Testimonies for the Church, tom. 6, p. 393.
Sa Juan 14:3, si Jesus nagsiling sa Iya mga gintoton-an, “Magabalik ako kag dalhon ko kamo kaupud nakon, agud nga kon diin ako didto man kamo.” Paano ang pagsalig sa Iya mga pulong para sa palaabuton nagatandug sang imo kabuhi subong?
Si Ellen G. White nagsulat, “Ang kabuhi ni Cristo nangin aton kabuhi.”—_The Desire of Ages_, p. 389. Daw ano ka makatalanhaga nga saad! Paano mo malakip ini sa imo kabuhi? Ano ang mga paagi nga ining kamatooran mangin posible sa adlawadlaw nga pagkabuhi?
Ang Dalan, ang Kamatooran, kag ang Kabuhi

Leksyon 10 *Nobyembre 30–Disyembre 6

Sabado Sang Hapon

### Basaha Para sa Pagtoon Sini nga Semana
Juan 13:1-20; Juan 14:1-3; Dan. 7:27; Juan 14:5-11; Juan 1:14; Col. 1:16, 17; Juan 5:38-40.

Salaulohon nga Teksto: “Wala gid sing tawo nga nakakita sa Dios; ang bugtong nga Anak, nga yara sa sabak sang Amay, nagpahayag sia sa iya.” (Juan 1:18).

Ang Ebanghelyo ni Juan natunga sa apat ka panguna ukon mayor nga bahin:

Ang Pasiuna ukon Prologue (Juan 1:1-18), ang Libro sang mga Tanda (Juan 1:19-12:50), ang Libro sang Himaya (Juan 13:1-20:31), kag ang Pangtakup ukon Epilogue (Juan 21:1-25). Ang aton pagtoon tubtub karon nasentro sing labanlaban sa Pasiuna (Prologue) kag Libro sang mga Tanda, nga nagaladlad kon sin-o si Jesus pinaagi sa Iya mga milagro (mga tanda), mga pagpakigsugilanon, kag mga pagpanudlo. Ang mga leksyon subong nagasaylo sing hantup sa ikatatlo nga bahin sang Juan, ang Libro sang Himaya.

Sing makawiwili, ang bantug nga pito ka “AKO AMO” nga mga pinamulong nagporma sang taytay patabok sa Libro sang mga Tanda kag sa Libro sang Himaya. Ini amo ang mga “tinapay sang kabuhi” (Juan 6:35, 41, 48, 51), “ang kapawa sang kalibutan (Juan 8:12, Juan 9:5) “ang gawang” (Juan 10:7, 9), “ang maayo nga manugpahalab” (Juan 10:11, 14), “ang pagkabanhaw kag kabuhi” (Juan 11:25), “ang dalan, ang kamatooran kag ang kabuhi” (Juan 14:6), kag “ang matuud nga puno sang uvas” (Juan 15:1, 5).

Ang leksyon sa sini nga semana magasugod nga may katuyoan sang pagpaalam nga pamulongpulong kag ang iya pagpakilala sang importante nga hitabo sa paghugas ni Jesus sang mga tiil sang Iya mga gintoton-an. Niyan ini magasaylo sa “AKO AMO” nga dinalan sa kapitulo 14 (“Ako amo ang dalan, ang kamatooran, kag ang kabuhi”).

_*Ton-i ang leksyon sang sini nga semana sa pag-aman sa Adlaw nga Inugpahuway, Disyembre 7._

Domingo Disyembre 1

Nagahatag Ako sa Inyo Sang Sulundan

Ang pagpaalam nga pamulongpulong (Juan 13-17) nagahatag sang pagtudlo sa mga gintoton-an ni Jesus nahanungud sa palaabuton. Ang pagkasulat nga pasunod pareho sa pagpaalam ni Moises sa Deuteronomiyo ukon sa pagpakamaayo ni Jacob sa iya mga kabataan (Genesis 47-49) ukon ang pagtudlo ni David kay Salomon (1 Cron. 28, 29). Si Jesus nagapaumpaw sa Iya mga gintoton-an nahanungud sa Iya pagtaliwan. Sia nagasaad sang manugtatap nga magasalili sa Iya (ang Balaan nga Espiritu; Juan 14-16). Sia nagatagna nga magaabut ang kasubo (Juan 15-16), kag Iya ginalaygayan ang mga gintoton-an nga magapabilin nga matutum (Juan 15).

Basaha ang Juan 13:1-20. Ano ang natabo diri, kag ngaa ini nga sugilanon tama ka importante? Ano nga mga leksyon ang ginatinguha ni Jesus nga itudlo?

Sa sina nga bahin sang kalibutan sa panahon ni Jesus, ang mga tawo nagasuksuk sang sandalyas ukon nagalakat nga nagatiniil. Ang mga tiil mangin mayab-uk kag mahigko. Kustombre sadto ang paghugas sang sologoon ukon ulipon sang mga tiil sang nagakadto sa kalan-an. Apang wala sang sologoon sadtong gab-i nga si Jesus nagkaon sang Iya katapusan nga pagkaon upud ang Iya mga gintoton-an sa wala pa Sia gindakop.

Sa katingala sang tagsatagsa, si Jesus mismo ang nagtindug halin sa panyapon kag naghugas sang tanan nila nga tiil. Ang Juan 13:4, 5 nagasugid sang hinimoan ni Jesus sa tikang kag tikang. Ginsugid ini sing tama ka detalyado sa paghatag importansya sang ginahimo sang Agalon sa indi mapatihan nga pagpaubos.

Sa pagsugid sang sabat ni Pedro, ang Juan 13:8-11 nagapadalum sang pagkadismaya kag indi mahangpan nga balatyagon sang mga gintoton-an sa ginhimo ni Jesus. Paano si Jesus, ang Agalon, ang Mesias, nagahimo sang kubos nga hilikuton? Si Pedro wala nagtugut kay Jesus sa paghugas sang iya mga tiil, lamang nga ginhambalan ni Jesus nga kon indi sia magkooperar, wala siya sang bahin kay Jesus. Niyan si Pedro nagpangayo pa sang dugang, nga nagapabutyag sang iya handum nga maangot kay Jesus sing dalayon.

Ang importansya sang ginhimo ni Jesus naangot sa kon sin-o Sia. Sia naghambal sa Juan 13:13 nga Sia Manunudlo kag Ginoo. Amo ina ang tawag nila sa Iya, kag Iya ginpakita nga matuud ini. Ini nga mga titulo nagapabutyag sang awtoridad kag gahum.

Apang, si Jesus nagatudlo nga ang gahum kag pagbulut-an dapat pagagamiton sa pag-alagad, indi para sa kinaugalingon nga kadungganan. Ang Iglesia Adventist naghakus sang sini nga ehemplo ni Jesus, nga ginahimo ang ginatawag Ordinansa sang Pagpaubos bilang pangaman sa pag-alagad para sa Panihapon sang Ginoo.

Ano ang ginatudlo sang Ordinansa sang Pagpaubos sa imo nahanungud sa pagsunod sa mga tikang ni Jesus kag paano ang pag-alagad sing mapaibuson sa iban.

Lunes Disyembre 2

Sa Pagkamatuud Ako Magabalik Liwat

Basaha ang Juan 14:1-3. Sa ano nga konteksto ginhambal ni Jesus ining mga pulong?

Sa katapusan sang Juan 13, si Jesus nagasiling nga Sia magataliwan (Juan 13:33). Ini ang nagtulud kay Pedro sa pagpangusisa kon diin Sia magakadto (Juan 13:36). Ang mga gintoton-an wala nakahangup nga si Jesus nagahambal sang Iya kamatayon, pagkabanhaw, kag pagkayab. Si Pedro nagsiling nga handa sia sa paghatag sang iya kabuhi para sa Iya (Juan 13:37). Sa sini si Jesus nagtagna sang pagpanghiwala ni Pedro (Juan 13:38).

Sa sini nga sugilanon nga si Jesus nagsugid sa Iya mga gintoton-an nga indi malisang ang ila mga tagiposoon (Juan 14:1). Ang berbo (verb) nga malisang ginabadbad sa Griego bilang tarassō, nga nagakahulugan sa pagsamok, pagtublag, indi pagpahamtang, pasalasalahon. Indi makatilingala nga ang mga gintoton-an nagsalasala sa mga pulong ni Jesus.

Apang sa pagpakigbatok sa ila mga kahadluk, Sia nagahambal nahanungud sang balay sang Iya Amay, sa diin may madamu nga hulut (indi mga mansyon, kondi mga hulut kaangay sang balay dalayunan). Sia magalakat didto sa pag-aman sang duug para sa ila. Ang Iya mga pulong nagalantaw labaw sa palaabuton nga mga unos sang krus pakadto sa tion kon Sia magabalik sa pagtubos sang Iya katawohan. Sia nagalantaw sa tion sa diin ang bug-os nga trahedya sang sala sing bug-os matapos (tan-awa ang Dan. 7:27).

Si Jesus nagasiling, “kon ako makakadto. . . , magabalik ako kag dalhon ko kamo kaupud nakon, agud nga kon diin ako didto man kamo” (Juan 14:3). Ini maathag nga saad sang Iya Ikaduha nga Pagkari.

Ano ang balasihan sang pagsalig sa sina nga saad? Madamu ang magasiling ang katumanan sang tagna sa Biblia, kag matuud gid ina. Apang sa Juan 14:3, ang balasihan ginahambal sing magkatuhay. Sa sini nga bersikulo ang Ako magabalik sa pagkamatuud yara sa presente nga paghambal sa Griego (Ako magabalik). Ining paggamit sa presente nga paghambal sa Griego ginatawag nga futuristic present. Isa ini ka palaabuton nga hitabo nga ginhambal nga may kasiguruhan nga ini ginalaragway nga daw nagakalatabo na. Niyan, husto lang nga pagabadbaron ang hinambalan, Sa pagkamatuud Ako magabalik liwat.

Ang balasihan sang aton paglaum sa pagbalik sang aton Ginoo indi lamang katumanan sang tagna sa Biblia. Ini man, kag labaw ka sigurado, nabase sa aton pagsalig sa Tawo nga naghimo sang saad. Sia nagsiling nga Sia sa pagkamatuud magabalik para sa Iya katawohan. Mabutang naton ang aton pagsalig sa sina nga saad bangud sa kon sin-o ang naghimo sini.

Ano ang ginatudlo sang krus sa aton nahanungud sa kasiguruhan sang ikaduha nga pagkari ni Cristo? Kon wala sang Ikaduha nga Pagkari, ano nga kaayohan ang mahatag sa aton sang kamatayon ni Jesus sa una nga pagkari?

Martes Disyembre 3

Ako Amo Dalan, ang Kamatooran, kag ang Kabuhi

Basaha ang Juan 14:5, 6. Ano nga pangusisa ang ginhimo ni Tomas nahanungud sa kon diin si Jesus magakadto? Paano si Jesus nagsabat?

Ang pagpangusisa ni Tomas daw tama man ka rasonable. Kon wala ikaw makahibalo kon diin pakadto ang isa ka tawo, paano mo mahibaloan ang dalan agud sundon ang ina nga persona? Si Jesus nagtapos sang pangusisa pinaagi sa pagpakita nga Sia mismo amo ang dalan. Dalan padulong sa ano? Ang dalan pakadto sa Amay. Sa Pasiuna ukon Prologue (Juan 1:1-18) ang suod nga kaangtanan sa tunga sang Pulong (logos), Jesu-Cristo, kag ang Amay ginhatagan sang importansya.

Ang Juan 1:18 nagahambal nga ang bugtong nga anak (ang maayo nga pagbadbad pinasahi diri) ang Dios amo ang Isa nga napakilala sang Amay. Ang magpakilala sa sini nga teksto amo ang Griego nga berbo (verb) exēgeomai, nga nagakahulugan sa pagpaathag, pagpatpat, pagtalastas. Diri naton nakuha ang pulong nga exegesis. Nagakahulugan ini nga ipaathag ang kahulugan. Niyan, si Jesu-Cristo amo ang angot sa Amay, ang Isa nga nagapaathag ukon nagapatpat sang Amay sa nahulog nga kalibutan. Ang resulta, Sia amo ang dalan ukon alagyan pakadto sa Amay. Kon wala Sia mangin limitado ang aton paghangup.

Basaha ang Juan 14:7-11. Paano ni Jesus ginpaathag ang wala mahangpan ni Felipe?

Si Felipe naghangyo nga makita ang Amay, butang nga wala sing makasasala nga tawo ang makahimo kag mabuhi (ipaanggid sa Ex. 33:17-34:9, Juan 1:18). Nagasabdong si Jesus sang kakulang sa paghangup kag nagapaathag nga kon nakita mo Sia, nakita mo man ang Amay (Juan 14:9). Gani, maathag nga si Jesus amo ang alagyan pakadto sa Dios. Kon wala Sia, ang alagyan mangin madulum kag wala kasiguruhan. Sia amo ang kapawa nga nagapasanag sang dalan pakadto sa Dios.

Si Jesus nagabugkos sang tingub sing tatlo ka tinaga: dalan, kamatooran, kag kabuhi. Ang tinaga nga dalan ginagamit lamang sa Juan 1:23 nahanungud sa pag-aman ni Juan Bautista sang dalan para kay Jesus, kag ginagamit ini diri sa Juan 14:6. Apang ang kamatooran kag kabuhi ang dalagku nga mga tema sa Ebangelyo. Ang aton pagtoon sa Miyerkoles kag Huwebes magapadaku sang konsepto sang kamatooran, isa ka importante nga topiko, ilabi na gid sa kalibutan diin ang pinakaideya sang “kamatooran” ginaduhaduhaan.

Ngaa makapaumpaw sa pagbinagbinag nga si Jesus amo ang pinakamaayo nga bugna nga dapat naton maangkon diri sa kon ano ang Dios nga Amay?

Miyerkoles Disyembre 4

AKO AMO ang Kamatooran

Basaha ang Juan 1:14, 17; Juan 8:32; Juan 14:6, kag Juan 15:26. Paano ginabugkos ni Juan ang konsepto sang Kamatooran derekta kay Jesus?

Pabalikbalik sa Ebanghelyo ni Juan, ang kamatooran ginaangot kay Jesus, sa Iya Amay, kag sa Balaan nga Espiritu. Ang Kamatooran ginaangot kay Jesus, ang Pulong (logos), kag sa kapawa—nga kabaliskaran sang kadulum (Juan 1:1-14, Juan 3:19-21). Kag, sa amo man, ang kabutigan ginaangot sa yawa kag sala (Juan 8:44-46). Gani, ang kamatooran sa Ebanghelyo ni Juan indi lamang simple nga mga kamatooran kag mga pigura. Ini nagalakip sang amo nga mga butang, apang labaw sang sa sini, ang ideya sang kamatooran nasudlan sang moral nga aspeto sang pagkamatutum sa Dios kag sa Iya kabubut-on.

“Madamu ang nagapanawag sa buhi nga Dios, nga nagahandum sang diosnon nga presensya. Ang mga pilosopiya nga mga teoriya ukon literaryo nga mga sinulatan, bisan ano ka maalam, indi makabusog sang tagiposoon. Ang maisug nga mga pamulong kag mga imbensyon sang mga tawo wala sang bili. Pahanuguti nga ang pulong sang Dios ang magahambal sa mga tawo. Pahanuguti yadtong mga nakabati lamang sang mga tradisyon kag tawohanon nga mga teoriya kag mga hinambalan mamati sa Iya tingug sa diin ang pulong makapabag-o liwat sang kalag pakadto sa kabuhi nga walay katapusan.”–Ellen G. White, Christ’s Object Lessons, p. 40.

Hunahunaa kon ano ang kahulugan kay Jesus nga mangin Kamatooran. Si Jesus amo ang logos, ang Pulong nga yara sa Dios halin sa ginsuguran kag amo ang Manunuga sang tanan nga tinuga (Juan 1:1-4). Nga isa sa Amay halin sa walay katubtuban pakadto sa walay katubtuban, si Jesus may mga kinaiya sang Amay, kag niyan amo man ang “AKO AMO.” Ang Iya pagkatawo wala ginapaidalum sa iban ukon sa bisan ano man nga butang. Wala sang nagaluntad, lakip ang ihibalo, nagaluntad luwas sa Iya. Kag ang tanan nga butang nga nagaluntad, nga gintuga, gintuga lamang ni Jesus kag nagaluntad lamang sa Iya. “Kay sa iya gintuga ang tanan nga butang, sa langit kag sa duta, ang makita kag ang dimakita, bisan mga trono ukon mga kaginoohan ukon mga punoan ukon mga pagbulut-an—ang tanan nga butang natuga paagi sa iya kag tungud sa iya. Sia una sa tanan nga butang, kag sa iya ang tanan nga butang nagatingub” (Col 1:16, 17).

Si Jesus indi lamang simple nga personipikasyon sang kamatooran. Siya amo ang Kamatooran. Ang kamatooran indi isa ka konsepto ukon isa ka pagbalay. Ina isa ka Persona!

Ang kamatooran, si Jesu-Cristo, mapaangay sa adlaw nga nagapasanag sang kalibutan (Juan 8:12). Ini nagakaanggid sa ginhambal ni C.S. Lewis nahanungud sa Cristianismo, “Ako nagatoo sa Cristianismo subong nga ako nagatoo nga ang Adlaw nagbutlak, indi lamang bangud akon nakita ini, apang bangud sini akon nakita ang tanan nga butang.”— “Is Theology Poetry?” (n. p.: Samizdat University Press, 2014), p. 15, orihinal nga ginpresentar 1944.

Pinaagi kay Jesus, ang Kamatooran, nga kita makasarang sa pagpatpat sing nagakaigo sang kalibutan sa aton palibut.

Huwebes Disyembre 5

Ang mga Kasulatan kag ang Kamatooran

Sa bilog nga Ebanghelyo ni Juan, ang Kasulatan may importante nga bahin sa pagsugid sa aton nahanungud sa Isa nga amo ang dalan, ang kamatooran, kag ang kabuhi. Sa bug-os nga mga Ebangelyo, nga sa kabug-osan gid sang Biblia, ang Daan kag Bag-o nga mga Katipan, ang mga Kasulatan may tuman ka importante nga papel sa pagpahayag sang kamatooran. Matuud ini ilabi na gid kon ini nahanungud sa pagtudlo sa aton kon sin-o si Jesus kag ano ang Iya pagahimoon sa Iya pagkadto.

Basaha ang Juan 5:38-40. Ano ang ginahmbal ni Jesus diri nahanungud sa mga Kasulatan?

Si Jesus kag ang Iya mga gintoton-an nagtudlo sa Kasulatan sing pabalikbalik sa pagpamatuud sa Iya bilang Mesias. Si Cristo nagsiling, “Kay kon nagtoo kamo kay Moises, magatoo kamo sa akon; kay nagsulat sia nahanungud sa akon. Apang kon kamo wala nagatoo sa iya mga sinulat, paano bala ang pagtoo ninyo sa akon mga polong?” (Juan 5:46, 47).

Basaha ang Lucas 24:27. Ngaa importante nga si Jesus una nga nagtudlo sa mga Kasulatan agud sa pagpahayag sang importansya sang Iya pagministeryo?

Sa isa pa ka duug, samtang nagakutlo halin sa libro sang Exodus, si Cristo nagsiling, “Wala bala ninyo mabasahi ang ginpamolong sang Dios sa inyo. . . .?” (Mat. 22:31). Si Zacarias nagpatuhoy sa mga saad sang Dios nga “Sono sa iya ginpamolong sa baba sang iya balaan nga mga manalagna nga kutob pa sa dumaan.” (Luc. 1:70). Sa iya wali sa adlaw sang Pentecostes, si Pedro nagsiling, “Kinahanglan nga matuman ang kasulatan, nga ginpamolong anay sang Espiritu Santo paagi sa baba ni David” (Bin. 1:16).

Ang Biblia indi balasihan nga libro sang siyensia. Wala ini nagapaathag kon paano ang pagbulag sang atom ukon sa pag-opera sang utok. Apang nagahimo ini sang butang nga mas tuman ka importante. Ini nagahatag sang bug-os nga sugilanon sa diin ang aton uniberso may kahulugan. Ini yabi nga nagabukas sang gawang, ang kapawa nga nagapasarang sa pagkita. Kon wala ini, yara kita sa kadulum nahanungud sa pagluntad sang Dios, ang Iya katungdanan sa uniberso, ang aton kaugalingon nga ginhalinan, ang kahulugan sang kabuhi, kag ang palaabuton.

Ano ang iban pa nga kamatooran nga gintudlo sa Biblia nga ang siyensia, bisan sa teoriya lamang, indi makatudlo sa aton?

Biyernes Disyembre 6

Dugang nga Panghunahuna: Basaha ang Ellen G. White, “ ‘The Light of Life,’ ” pp. 463-475, sa _The Desire of Ages_; E. Edward Zinke, “The Authority of the Bible and the Certainty of the Second Coming,” The Certainty of the Second Coming, pp. 23-36.

Sang si Jesus nagsiling, “Ako amo ang kapawa sa kalibutan,” Sia “yara sa hulut sang templo nga sing pinasahi naangot sa mga pag-alagdan sang Piesta sang mga Kayangkayang. Sa tunga sang sini nga hulut may nagatindug nga duha ka mataas nga mga poste, nga nagasuporta sa dalagku nga mga kandelero. Pagkatapos sang halad sa kahaponon, ang tanan nga lampara ginasindihan, nga nagahatag sang kapawa sa bug-os nga Jerusalem. Ini nga seremonya isa ka paghanduraw sang haligi sang kalayo nga nagtuytuy sa Israel sa kamingawan, kag ginakabig man nga nagatudlo sa umalabut nga Mesias. Sa gab-i, kon ang mga lampara nasindihan na, ang luwang sang templo isa ka talan-awon sang daku nga kinalipay. . . .

“Sa pagpasanag sa Jerusalem, ang katawohan nagpabutyag sang ila paglaum sa umalabut nga Mesias sa pagpasilak sang Iya kapawa sa Israel. Apang sa kay Jesus ang talan-awon may mas malapad nga kahulugan. Samtang ang silak sang mga lampara sang templo nagasiga sa palibot nila, si Cristo man, ang tuburan sang espirituhanon nga kapawa, nagapasanag sang madulum nga kalibutan. Apang ang simbolo indi himpit. Inang daku nga kapawa nga ang Iya kaugalingon nga kamut amo ang nagpahamtang sa kalangitana mas matuud nga representasyon sang himaya sang Iya misyon.

“Kaagahon yadto; bag-o lang gid nagbutlak ang adlaw sa ibabaw sang Bukid sang mga Olivo, kag ang silak sini nag-igo sa marmol sang mga palasyo nga may masilaw nga kasanag, kag nagpasanag sang bulawan nga mga dingding sang templo, sang si Jesus, nga nagatudlo sa sini, nagsiling, ‘Ako amo ang kapawa sang kalibutan.’ ”—Ellen G. White, _The Desire of Ages_, pp. 463, 464.

**Mga Palamangkutanon nga Pagadiskusyunan**:

`Sa klase, maghambal nahanungud sa imo sabat sa katapusan nga pamangkot sang Huwebes. Ano ang importante nga mga kamatooran nga gintudlo sang Biblia ang indi gid naton, bisan sa prinsipyo lamang, maton-an halin sa siyensia? Halimbawa, ang krus? Ukon ang pagkabanhaw? Ukon ang Ikaduha nga Pagkari? Ano pa ang iban nga importante nga mga kamatooran ang dapat ipahayag sa aton—kay kon indi, indi gid naton mahibaloan ang mga ini?`

`Hunahuna ang pagkahulog ni Lucifer, himpit nga tinuga nga may hantip nga kaalam nahanungud sa Dios kag kon ano ang kinaiya sang Dios. Apang, walay sapayan sining tanan, sia nagrebelde batok sa Iya. Ano ang ginasugid sini sa aton nahanungud sa kamatooran sang hilway nga pagpili, ang amo gihapon nga kahilway nga pagpili nga yara man sa aton—kag ngaa sa tagsa ka tion kinahanglan naton magpanugyan sang sina nga kabubut-on sa Dios?`
### Bahin I: Kabilugan nga Panan-aw

Sentro Sang Pagtoon: Juan 13:1-20; Juan 14:1-3; Juan 14:5, 6; Juan 1:14; Juan 5:38-40

Ang leksyon sa sini nga semana nagasugid sang makatalanhaga nga sugilanon ni Jesus, ang pagkatawo sa unud sang Anak sang Dios. Wala sang bisan isa nga kaangay ni Jesus. Pinasahi Sia. Iya nakilala ang Amay sing hapiit. Si Jesus amo ang Dalan, ang Kamatooran, kag ang Kabuhi. Sa Ebanghelyo ni Juan, aton mabatian si Jesus nga nagahambal sang malawig nahanungud sa Amay, kay ang Iya ngalan yara sa Iya mga bibig kag sa Iya tagiposoon sing mapinadayaon. Si Jesus amo lamang ang nakakita sa Dios sa nawong-kag-nawong, butang nga wala sing iban nga tawo nga makangkon. Niyan, si Jesus nagpamatuud sang Iya pagka-Dios sang Sia nagpahayag sang Iya relasyon sa Amay. “Indi kay may tawo nga nakakita sa Amay luwas sia nga nagikan sa Dios; sia nakakita sa Amay” (Juan 6:46).

Ang isa sa Iya mga gintoton-an, si Felipe, sa masami nabatian niya si Jesus nga nagahatag sang impostansya sa Iya relasyon sa Amay. Sa katapusan, si Felipe nagsiling kay Jesus, “Ginoo, ipakita sa amon ang Amay, kag tuman na sa amon” (Juan 14:8).

Ang tinagiposoon nga mga pulong nahanungud sa hapiit nga relasyon sa tunga ni Jesus kag sang Iya Amay makita sa sabat ni Jesus kay Felipe sa Juan 14:9: “Kadugay na sa akon kaupud ninyo, kag wala ka makakilala sa akon, Felipe? Ang nakakita sa akon nakakita sa Amay; paano nga nagasiling ka, ‘Ipakita sa amon ang Amay’?” Niyan, sa sini nga mga pulong aton makita nga si Jesus amo ang pinakadaku nga tiglawas sang Dios. Daw ano nga pribilehiyo para sa aton nga makilala si Jesus, kay sa pagkilala sa Iya, aton man nakilala ang Amay.

Luwas sa “AKO AMO” ang mga patuhoy kay Jesus bilang “ang dalan, kag ang kamatooran, kag ang kabuhi,” kita man magatoon sang dugang nga patuhoy sa pagbulig dayaw sang aton pinakadaku nga Dolot kay Jesus. Sa pagsunod sa Iya, ang Dalan, kita nagalakat kaupud Niya kag nagatoon sang Iya Kamatooran, nga nagadul-ong sa mabuganaon nga kabuhi kag kabuhi nga walay katapusan.

### Bahin II: Komentaryo

Ang Ehemplo ni Cristo nga Pagasundon (Juan 13:1-20)

Si Jesus wala lamang naghatag sang kaalam kag pagtudlo; Sia man nagpaathag sang Iya mga kamatooran nga may buhi nga mga leksyon nga nagbulig sa pagtanum sang Iya mga panudlo sa tagiposoon. Bilang ehemplo, kita magatolok sa ordinansa sang pagpaubos. Sa pagpanugod sa sini nga ordinansa, si Cristo wala naghulat sa Iya mga gintoton-an sa paghugas sing boluntaryo sang mga tiil sang isa kag isa. Si Jesus wala naghambal sa ila nahanungud sa pagpaubos kag pag-alagad. Wala man Sia nagpaabut sang sologoon nga pagatawgon sa paghimo sining manubo nga trabaho. Sa baylo, si Jesus mismo nangin Sologoon, sa pagpakita sa Iya mga sumulunod sang buhi nga ehemplo kon paano sila magpakig-angot sa isa kag isa.

Ang mga pulong ni Jesus nagpaathag sang Iya pat-ud nga kahulugan sa pag-alagdan sa paghinaw sang tiil sang Sia nagsiling, “Niyan kon ako, ang Ginoo kag Manunudlo ninyo, naghinaw sang inyo mga tiil, kamo man dapat maghinaway sang inyo mga tiil. Kay naghatag ako sa inyo sing solondan, agud nga kamo man maghimo sono sa nahimo ko sa inyo” (Juan 13:14, 15). Walay sapayan sang sining maathag nga mando, kalabanan sang mga Cristohanon nagpili nga indi magsunod sini. Ang pagpaubos nga kinahanglanon sa paghimo sang sining ordinansa indi manamit sa tawohanon nga tagiposoon. Apang, sa pagpangindi sa pagbaton sang mga kondisyon nga kinahanglanon sa pagpakigbahin, nadula naton ang pagkaimportante sang leksyon sang pagpaubos nga gintuyo ni Jesus nga itudlo sa aton.

Sa biblikanhon nga kultura sa panahon ni Cristo, ang ulo nagarepresentar sang pinakadungganon nga bahin sang lawas, kag ang tiil amo ang pinakanubo. Niyan, sa pagpanubo ni Cristo sang Iya dungganon nga ulo sa paghugas sang mahigko nga mga tiil sang Iya mga sumulunod, Sia sa maathag nga talan-awon nagpakita sang Iya kinabubut-on sa paghimo sa tanan Niya nga masarangan nga mabuligan sila sa ila pinakamalala nga kahimtangan. Si Judas naugot nga si Cristo, nga iya ginlauman nga mangin hari sa Israel, magapanubo sang Iya kaugalingon sa sina nga buluhaton. Apang si Pedro, sa pihak nga bahin, napaubos sa paglantaw sang Iya Agalon sa katungdanan sang mapainubuson kag manubo nga sologoon.

Gani, si Pedro nga una nagpamalibad sa tanyag ni Cristo, nakabatyag nga indi gid sia takus. Apang sang si Jesus nagsiling sa iya, “Kon indi Ako maghinaw sa imo, wala ikaw sing bahin sa Akon” (Juan 13:8), si Pedro sa gilayon nagsabat sing positibo. Indi niya gusto, sa bisan ano nga paagi, nga mabutang sa alang-alang ang iya importante nga relasyon kay Jesus. Gani, si Pedro nagsabat sa gilayon sa Iya sa Juan 13:9, “Ginoo, indi ang akon tiil lamang kondi ang akon mga kamut kag olo man!”

Sa Pagkamatuud Ako Magabalik Liwat (Juan 14:1-3)

Kita nagakabuhi sa tama kagamo kag tama ka makatulublag nga kalibutan. Niyan, ang pagpasalig nga mga pulong ni Jesus sa Juan 14:1 tama gid ka kinahanglanon: “Dili malisang ang inyo mga tagiposoon.” Ining makapalig-on nga mga pulong nabasi sa pagsalig sa kamatooran ni Jesus kag sang Iya Amay. Amo man, ini nga bersikulo napasad sa sigurado nga saad ni Jesus sa paglakat kag pag-aman sang duug para sa aton sa pagtuman sang Iya sinsero nga handum nga kita mangin kaupud Niya sing dayon.

Ang iban nagahandum nga magakadto sa langit bangud sang pinasahi nga mga mansyon ukon mga palasyo nga gin-aman para sa ila; ang iban bangud sa mga dalan nga napunihan sang bulawan. Apang ang ini bala nga mga pagpadasig amo ang matuud nga motibo nga mangin ato didto kita? Sa Griego, ang teksto wala nagasiling “mansyon” kondi mga hulut, nga nagapahangup nga indi importante ang pisikal nga duug nga aton maangkon ukon okuparon, kondi nagakalipay sa pagpakig-upud ni Jesus. Ang Iya gugma nagadul-ong sa Iya sa paghandum nga mangin kaupud naton, kay ang Iya gugma permi nagapangita sang pag-updanay.

Si Jesus sa pagkamatuud wala nagahandum nga kita matublag sa sining makatulublag nga kalibutan. Sia nagapadasig sa aton sa pagbutang sang aton pagsalig sa Amay kag sa Iya, nga amo lamang ang makahatag sa aton sang paglaum, kalinong, kag kasiguruhan sa palaabuton.

Sa Juan 14:3, ang berbo (verb) “kari” sa Griego nga hinambalan yara sa presente nga nagapadayon (present continuous) ukon sa palaabuton nga presente (futuristic present) nga paghimo. Mahangpan sa saad ni Jesus nahanungud sa Iya mahimayaon nga pagkari amo nga ini presente nga kamatooran. Ang Iya pagkari sigurado gid, kaangay nga daw nagakatabo subong. Ang makalilipay nga pagpaabut sang Iya sigurado nga pagkari nagatandug sang aton presente nga mga kabuhi sa bagay nga ang Iya ginharian sang himaya nagasambudanay sa Iya ginharian sang bugay, nga nagahatag sa aton sang pauna nga pagtilaw sang langit.

Ang Dalan, kag ang Kamatooran, kag ang Kabuhi (Juan 14:5, 6)

Kita makapanilag sang makagalanyat nga pag-uswag sa kon paano si Jesus nagalaragway sang Iya Kaugalingon bilang ang Dalan, kag ang Kamatooran, kag ang Kabuhi (Juan 14:6). Kabiga ang pasunod sang sining tatlo ka pulong. Si Jesus amo ang Dalan. Samtang kita nagalakat, kita nagatoon sang kamatooran halin sa Iya, nga sa olihi magadul-ong sa aton sa kabuhi nga bugana sa sini nga kalibutan kag sa walay katubtuban nga kalibutan nga magaabut. Talupangda nga ang ini nga pasunod amo ang sabat ni Cristo sa pamangkot ni Tomas nahanungud sa dalan nga lambuton, sa Juan 14:5. Matingala kita ngaa si Tomas naghimo sang sini nga pangusisa, kay maathag naman ang pagsaysay ni Cristo sa nagligad nga bersikulo: “Kag kon diin ako makadto nahibaloan ninyo ang dalan” (Juan 14:4).

Si Cristo amo lamang ang dalan pakadto sa Amay. Ang iban ayhan magapamalabag sa sini nga hinambalan sa balasihan nga si Jesus tama ka eksklusibo, ilabi na gid sa sosyodad subong sa diin ang pagkaeksklusibo ginabaton na nga pagginawi sang kadam-an. Apang indi ang tanan nga alagyan nagagiya pakadto sa Dios. Si Jesus amo lamang ang alagyan pakadto sa Dios bangud Sia lamang ang Isa nga matarung kag makakuha sang aton mga sala. Sia lamang ang Isa nga makailis sang aton kamatayon sa kabuhi nga walay katubtuban. Si Jesus lamang ang makahatag sa aton sang pagkamatarung kag kabuhi, bangud Sia ang nagaangkon sang duha. Wala na sang iban sa sini nga kalibutan ang nagaangkon sini ukon makahatag sang mga sini.

Sa aton nakita sa una pa, si Felipe nangabay nga si Jesus magapahayag sang Amay sa mga gintoton-an. Ang sabat ni Jesus kay Felipe naangot sa iya pagkilala kay Jesus, kay kon kita nakakilala sa Anak, kita sa pagkamatuud nakakilala sa Dios. Si Jesus nagsiling: “Kadugay na sa akon kaupud ninyo, kag wala ka makakilala sa akon, Felipe? Ang nakakita sa akon nakakita sa Amay; paano nga nagasiling ka, ‘Ipakita sa amon ang Amay’ ”? (Juan 14:9).

Daw ano ka makapaumpaw kag makapasalig nga, pinaagi kay Jesus, kita makapalapit sa Amay nga wala sang kahadluk ukon kahangawa. Ang Amay magatamud sa aton nga may kaangay nga kalooy kag pagbatyag nga ginpakita ni Jesus sa katawohan sa palibut Niya, lakip ang mga ginsikway, gintabog, kag mga makasasala. Gani, kita wala sing pamalibad sa pagdumili sa pagpalapit sing dayag sa atubangan sang trono sang Dios, sa pagbaton sang Iya kalooy kag kapatawaran.

Sa amo man, nga ginhambal liwat sa Juan 14:6, si Jesus nagpamatuud nga Sia sa Iya kaugalingon amo ang Kamatooran, nga ginpahayag kag ginkabuhi. Sa nagabaylo nga kalibutan nga madinulonton kag dayaon, si Jesus nagapabilin nga Kamatooran, ang bug-os nga Kamatooran, kag wala na kondi Kamatooran. Wala sang pagliwatliwat sa Iya ukon sa Iya ginahambal. Matapos ang tanan, Sia “amo man kahapon kag karon kag sa gihapon” (Heb. 13:8). Si Jesus magabalik sa langit sa indi madugay, kag pagkatapos, ang Balaan nga Espiritu magakunsad sa mga gintoton-an sa panahon sang Pentecostes, subong sa ginsaad ni Jesus. Ang Espiritu sang Dios magakari subong bilang “Espiritu sang kamatooran, nga nagagikan sa Amay, sia magasaksi sa akon” (Juan 15:26). Dugang pa, si Jesus permi nagasugid sang kamatooran, kag ang Iya mga gintoton-an makapamatuud sa sining katunayan bangud sila nangin kaupud Niya “kutub sa ginsuguran” (Juan 15:27).

Si Jesus amo ang Kapawa sang kamatooran sa palibot naton. Sia nagatabug sang kadulum sang kabutigan kag kagamo kag nagabulig sa aton nga makita ang tanan nga butang sa nagakaigo nga pagtamud. Karon, subong sa panahon sang Pentecostes, sang ang Espiritu sang kamatooran nagkunsad, “Sia magtuytuy sa inyo sa bug-os nga kamatooran’” (Juan 16:13).

Sa mahilwayon kag nagakatuhaytuhay nga grupo sang relihiyon, kultura, kag tradisyon, ang kamatooran dalayon nga nagabaylobaylo, nagabag-obag-o, kag nagauswag. Kon ano ang kamatooran subong indi kinahanglanon nga kamatooran ini gihapon sa buwas. Apang si Jesus, sa isa ka hinambalan, nagpaathag sang tanan kag nagpahayag: “Ako amo ang dalan, kag ang kamatooran, kag ang kabuhi; Wala nagaabut sa Amay, kondi paagi sa akon” (Juan 14:6).

Ang Kasulatan kag ang Kamatooran (Juan 5:38-40)

Ang bug-os nga Biblia nagapamatuud sa kamatooran. Ang Kasulatan isa ka nagahisanto kag nagatingub nga kabilugan, kay ang duha ka Katipan isa lang ang Manunulat—ang Balaan nga Espiritu. Ang amo gihapon nga kamatooran nagapatuhoy sa pamatuud ni Jesus sa Iya kaadlawan. Ang relihiyoso nga mga pangulo nangangkon nga nagatoo sila sing mabakud kay Moises, apang wala sila nagatoo sa iya pamatuud nahanungud kay Jesus. (Tan-awa ang Juan 5:46.) Ang mga pangulo nangangkon nga nagatoo sa Daan nga Katipan; apang, sila nagbatyag nga ang hapaw nga pagsunod sa sini naghatag na sang garantiya sa ila sang kabuhi nga walay katapusan.

Apang ang makitid nga panan-aw sang Judio nga mga pangulo nahanungud sa Kasulatan nagtulud sa ila palayo sa tagiposoon sini, kalakip kay Jesus sa Iya kaugalingon. Ang mga pangulo daw nagsikway sang katumanan sang Daan nga Katipan nga mga manalagna kag mga tagna nahanungud sa paglaum sang Israel kag sang kalibutan. (Tan-awa ang Juan 5:39.) Ini sa pagkamatuud makatalanhaga, nga sa pagpangita sang kaluwasan, ila ginsikway ang Ginoo sang ila paglaum kag kabuhi. Daw wala nila nahangpan nga, luwas kay Jesus, yara lamang ang kamatayon, kag ang kabuhi posible lamang pinaagi sa Iya.

### Bahin III: Aplikasyon sa Kabuhi

Hunahunaa kag sabta ang masunod nga mga pamangkot:

Paano ang kamatooran ni Jesus, ang aton Manluluwas, nga amo ang himpit nga pagpahayag sang Amay, magapabatyag sa imo adlawadlaw nga kabuhi? Hunahunaa nga ikaw si Felipe kag nakabati kay Jesus nga nagasugid nga ang nakakita sa Iya nakakita man sa Amay. Ano ang buut ipahangup sang “makita” ang Amay kag Iya Anak?
Ano ang importansya sang pagpalapit sang ulo ni Jesus sa mga tiil ni Judas samtang ginahugasan ang mga ini? Paano ang buhat nga pagpaubos kag ang pagkagamhanan ni Jesus aton maikabuhi sing personal?
Ano ang imo matuud nga motibo sa pagkadto sa langit: ang mansyon kag mga dalanon nga bulawan ukon ano pa nga mga butang? Ano ang importansya nga makita si Jesus didto? Ngaa Sia dapat ang una kag labaw sa tanan?
Paano ang kasiguruhan sang pagkari ni Jesus magapabatyag sang aton adlawadlaw nga pagkinabuhi subong?
Ano sa imo panghunahuna ang ideya nga ang tanan nga butang nga aton ginatoohan mapasad sa Kasulatan, apang, sa amo man nga tion, dapat maggiya sa aton kay Cristo? Ano ang ginahambal nahanungud sa aton espirituhanon nga panlakatan kon aton kabigon ang kadalag-an sa kaalam bilang panguna nga lalambuton?
Paano ang aton paghatag sang importansya kay Cristo kag sa Biblia magapabatyag sang aton pangkalibutanon nga panan-aw samtang aton makita ang tanan nga sahi sang pagtublag kag kagamo nga nagapalibot sa aton?
Leksyon 11 *Disyembre 7–13

Ang Amay, ang Anak, kag ang Espritu

Sabado Sang Hapon

### Basaha Para sa Pagtoon Sini nga Semana
Juan 14:10, 24; Gen. 3:7-9; Juan 16:27, 28; Juan 16:7-11; Juan 17:1-26.

Salaulohon nga Teksto: “Ang Mananabang, ang Espiritu Santo, nga ipadala sang Amay sa akon ngalan, magatudlo sa inyo sang tanan nga butang, kag magapahanumdum sa inyo sang tanan nga akon ginsiling sa inyo.” (Juan 14:26).

Ang Ebanghelyo ni Juan may lainlain nga mga tema. Si Juan nagatawag sa mga tanda (mga milagro) sa pagpakita nga si Jesus amo ang Mesias nga ginsaad sang mga manalagna. Si Juan nagagamit sang natuhaytuhay nga mga saksi sa pagbantala kay Jesus subong nga Cristo. Iya man gin-gamit ang “AKO AMO” nga mga hinambalan sa pagtudlo sa Iya pagkadiosnon.

Ang tatlo ka katapo sang Pagka-Dios namitlang sa Juan 1 (Juan 1:1-4, 14, 18, 32-34). Sa mga siniglo ang mga tawo nagtinguha gid sa paghangup sing bug-os sang kinaiya sang Pagka-Dios, apang bangud indi naton mahimo, madamu ang nagsikway sang amo nga ideya. Apang daw ano nga kabuangan ang pagsikway sang isa ka butang tungud lamang indi naton mahangpan ini sing bug-os ukon tungud wala nagasibo sa sulud sang makitid nga mga dulunan sang tawohanon nga kaalam.

Si Juan nagasiling nga kon handum mo nga mahangpan ang Dios, dapat mo tolokon si Jesus kag kon ano ang ginpahayag sa Pulong. Ini nga pamaagi nagabukas sa aton sang bag-o nga kalibutan sang mga pagpakig-angot—sa ila nga tatlo ka katapo sang Pagka-Dios, sa tunga sang mga katapo sang Pagka-Dios kag mga tawo, kag sa mga tawo mismo. Ang leksyon sang sini nga semana nagatolok sa kon paano ang Ebanghelyo ni Juan nagapresentar sang Amay, Anak, kag Balaan nga Espiritu, apang sa karon sa konteksto sang pagpaalam nga pamulongpulong (Juan 13-17).

_*Ton-i ang leksyon sang sini nga semana sa pag-aman sa Adlaw nga Inugpahuway, Disyembre 14._

Domingo Disyembre 8

Ang Langitnon nga Amay

Ang Ebanghelyo ni Juan ginsulat sa panan-awon sang kabilugan nga biblikanhon nga sugilanon, nga nagasugod sa aton mga ginhalinan. “Sa ginsuguran, gintuga sang Dios ang mga langit kag ang duta” (Gen. 1:1). Ukon: Sa ginsuguran, gintuga sang Amay, Anak, kag Balaan nga Espiritu ang mga langit kag ang duta. Sila ang Tuburan sang tanan nga nagaluntad. Sila ang nagtuga sang uniberso, lakip ang mga may kabuhi nga nagapuyo sini. Sa aton planeta may pinasahi nga tinuga sang kabuhi, kag ang pinakapinasahi sang sina nga tinuga amo ang katawohan. Kag ang katuyoan sang Dios sa pagtuga sang katawohan amo nga kita magakabuhi sa mahigugmaon nga paghiliugyon sa Iya kag sa isa kag isa.

Sa wala ginapaabut, si Lucifer nagdala sang sala sa kalibutan. Ang sala amo ang, lakip ang iban nga butang, pagtublag sang aton relasyon sa Dios. Wala ini nagrepresentar sang nagakaigo kon sin-o ang Dios. Gani, gin-angkon ni Jesus sa Iya kaugalingon ang aton tawohanon nga kinaiya agud ipasag-uli ang ihibalo sang Dios kag magadala sang kaluwasan sa katawohan.

Samtang yari pa Sia diri, si Jesus nagtugyan sang Iya kabuhi sa Amay, nga nagakabuhi sono sa Iya paggiya. Sia nagsiling, “Ako kag ang Amay isa” (Juan 10:30). “Ang Amay sa akon, kag ako sa Amay” (Juan 10:38). “Kon wala ako nagahimo sang mga buhat sang akon Amay, niyan dili kamo magpati sa akon.” (Juan 10:37).

Ano ang iban nga katungdanan sang Amay, subong sa ginlaragway sa masunod nga mga dinalan?

Juan 3:16, 17; Juan 6:57_____________________________________

Juan 5:22, 30 ______________________________________________

Juan 6:32; Juan 14:10, 24_______________________________________

Juan 6:45____________________________________________________

Juan 15:16, Juan 16:23_________________________________________

Ini nga mga bersikulo nagapakita sang Amay sa hapiit nga relasyon kay Jesu-Cristo, ang Iya Anak. Ang Amay may hapiit nga pagpakig-angot sa aton kalibutan kag may madalum nga puhunan sa aton kaluwasan. Ano ang ginatudlo sang sini nga kamatooran sa aton nahanungud sa gugma sang Dios sa aton?

Lunes Disyembre 9

Si Jesus kag ang Amay

Gintuga kita sang Pagka-Dios para sa personal nga pagpakig-angot sa Iya (Gen. 1:26, 27). Apang, tungud sang sala, ina nga pagpakig-angot nabungkag. Aton makita ang gilayon nga pagpabatyag sang sini nga pagkabungkag sa Hardin sang Eden nga sugilanon.

Basaha ang Genesis 3:7-9. Paano ini nagapahayag sang pagbungkag nga gintuga sang sala, kag ano ang kahulugan nga ang Dios amo ang nagapangita sa ila, indi ang kabaliskaran?

Ang tinutuyo sang Pagka-Dios amo ang pagtanyag sang pag-ayo sa tanan nga katawohan tungud sang pagbungkag nga gindolot sang sala, bisan ang tanan nga katawohan indi magbaton sang Iya gintanyag.

Sa pagtuman sang pagpasag-uli sang sini nga relasyon, ang isa sa Katapo sang Pagka-Dios nagpakatawo. Niyan, ang Pulong nangin-unud kag nagpuyo sa tunga naton, nga nagapakita sang himaya sang Dios (Juan 1:14-18). Bilang resulta, nabaton sang katawohan ang Iya kabug-osan kag bugay. Amo ini ngaa nagkari si Jesus sa pagpakigbahin, sa pagpahayag sang himaya sang Dios agud ang nabungkag nga pagpakig-angot tungud sang sala mapasag-uli, sa ila nga sa kinabubut-on magabaton pinaagi sa pagtoo sang gintanyag sa ila kay Cristo Jesus.

Ano ang makatilingala nga paglaum ang makita para sa aton sa sini nga mga teksto? Juan 1:1, 2; Juan 5:16-18; Juan 6:69; Juan 10:10, 30; Juan 20:28

Sa kay Cristo amo ang kabuhi, orihinal, indi hinulaman, wala ginhalinan.”—Ellen G. White, _The Desire of Ages_, p. 530. Apang samtang ang nagpakaunud nga Anak “gin-ula niya ang Iya kaugalingon” (Fil. 2:7) sa pagamit sang Iya mga kinamatarung, si Cristo, sa paghambal sang Iya pagluntad diri sa kalibutan bilang tawo kaupud sa mga tawo, mahimo na ituhoy sa Iya pag-angkon sang kabuhi subong dolot halin sa Dios. “Ang pagkadiosnon ni Cristo amo ang kasiguruhan sang tumuloo sa kabuhi nga wala sang katapusan.”—_The Desire of Ages_, p. 530.

Ang Dios wala makilala sang katawohan (Juan 17:25). Niyan, Iya ginpadala ang Iya bugtong nga Anak (Juan 9:4, Juan 16:5) agud nga Sia, ang Amay, mahimo nga makilala.

Nahanungud sa konteksto sang bilog nga uniberso, ang tawo nga wala nagaotoo sa Dios nagsulat, “Sa aton pagkawalay importansya, sa tanan sini nga kalaparon, wala sang ideya nga may bulig nga magaabut halin sa iban sa pagluwas sa aton halin sa aton kaugalingon.” Ano ang ginatudlo sang Biblia, nga nagapakita nga daw ano gid ka sala ang ini nga tawo?

Martes Disyembre 10

Ang Pagkilala Sang Anak Amo ang Pagkilaka 
Sang Amay

Sa bilog nga Ebanghelyo ni Juan, ang pinadala nagalaragway kon paano si Jesus, ang Anak, nagahimo sang mga buluhaton nga nagatudlo sa Amay. Si Jesus nagapaathag kon sin-o ang Amay kag nagapakita kon ano ang Iya relasyon sa aton kalibutan. Ini tanan nahisuno sa Juan 1:18, nga nagasiling nga Iya ginapakilala ang Amay (sa Griego exēgeomai: sa pagpaathag, pagbadbad, pagpalapad). Sing pabalikbalik ginahimo ini ni Jesus. Ang pulong nga Amay (patēr) ginagamit sing 136 ka beses sa Juan kag 18 ka beses sa 1-3 Juan, labaw sa ikatlo nga bahin sang bilog nga paggamit sa Bag-o nga Katipan. Ang pagpaalam nga pamulongpulong isa sa pinakauna nga nahamtangan sa Ebangelyo sa diin ginpakilala ni Jesus ang Amay.

Si Jesus amo ang representante sang Amay sa duta, kag Sia nagkari agud ikabuhi diri, sa tawohanon nga unud, ang kabubut-on sang Amay. Sa pagkamatuud, si Jesus nagsiling nga sa tanan nga butang Sia nagpangita sa paghimo sang kabubut-on sang Amay, kag indi ang Iya kaugalingon (Juan 5:30). Ini sa una ayhan makakilibut nga hinambalan, apang ini nagapakita kon paano ka bug-os ang pagtugyan ni Jesus, subong isa ka tawo, sa Amay.

Si Jesus nagsiling nga Sia, man, ginpadala sang Amay sa pagtapos sang Iya buluhaton—ang kaluwasan sang katawohan—kag ang Amay mismo ang nagsaksi sa Iya buluhaton (Juan 5:36-38).

Si Jesus nagbantala nga ang Amay nagpadala sa Iya sa pag-alagad bilang nagaisahanon lamang sa diin ang katawohan makapalapit sa Amay (Juan 6:40, 44). Ang Amay nagahandum nga ang katawohan makaangkon sang kabuhi nga walay katapusan nga makita kay Jesus, nga nagasaad nga pabangonon sila sa pagkabanhaw.

Ano ang ginatudlo sang masunod nga mga teksto nahanungud sa relasyon ni Jesus kag Amay sang? Juan 7:16; Juan 8:38; Juan 14:10, 23; Juan 15:1, 9, 10; Juan 16:27, 28; Juan 17:3.

Ang mga pangangkon ni Jesus nahanungud sa Iya relasyon sa Amay makatilingala. Sia nagapamilit nga ang tanan Niya nga pagpanudlo mga panudlo sang Amay; nga ang tanan Niya nga ginahambal personal nga Iya nabatian sa Amay; nga ang pagtoo sa Iya pareho sa pagtoo sa Amay; nga ang Iya mga pulong kag Iya binuhatan ang tanan sa Amay; kag Sia kag ang Amay nahugpong sa paghigugma kag pagpangabudlay para sa kaluwasan sang katawohan. Daw ano ka makagagahum nga pagpamatuud sa kahapiit ni Jesus sa Iya Amay sa langit!

Paano magabaylo ang imo kabuhi kon ang imo mga hunahuna kag mga binuhatan sing kabug-osan pagpabutyag sang kabubut-on sang Dios para sa imo kabuhi? Kon sayuron, paano naton ikabuhi sing maayo ang aton nahibaloan halin kay Jesus amo ang kabuhut-on sang Dios sa aton mga kabuhi?

Miyerkoles Disyembre 11

Ang Balaan nga Espiritu

Ang Balaan nga Espiritu indi tama ka bantug sa Ebanghelyo ni Juan kaangay sang Amay kag sang Anak. Apang, ang Iya katungdanan tama ka importante sa kadalag-an sang misyon ni Jesus.

Basaha ang Juan 1:10-13. Ano ang ginatudlo sang sini nga teksto sa aton nahanungud sa importansya sang Balaan nga Espiritu para sa pagliso?

Sa una nga kapitulo mismo sang Juan, aton makita kon ano ka kinahanglanon ang katungdanan sang Balaan nga Espiritu. Si Juan nagasugid sa aton nga kon ano kadamu ang nagbaton sang Pulong, kon sayuron, kon ano kadamu ang nagbaton sa Iya, nangin kaanakan sila sang Dios, yadtong “natawo, indi sa dugo ukon sa kabubut-on sang unud ukon sa kabubut-on sang tawo, kondi sang Dios” (Juan 1:13). Ini nagahalin lamang sa pagpanghikot sang Balaan nga Espiritu.

Ano ang ginasugid sang madason nga mga dinalan nahanungud sa mga buluhaton sang Balaan nga Espiritu? Juan 3:5-8, Juan 6:63, Juan 14:26, Juan 15:26, Juan 16:7-11.

“Sa paglaragway sa Iya mga gintoton-an sang palangakuan nga hilikuton sang Balaan nga Espiritu, si Jesus nagpangita sa pagpahalipay sa ila sang kasadya kag paglaum nga nagpadasig sang Iya tagiposoon. Sia nagkalipay tungud sang bugana nga bulig nga Iya nahatag sa Iya Iglesia. Ang Balaan nga Espiritu amo ang pinakamataas nga dolot nga sarang pangayoon halin sa Iya Amay sa pagbayaw sang Iya katawohan. Dapat ihatag ang Espiritu bilang manugpamuad nga ahente, kag kon wala ini ang paghalad ni Cristo mangin walay pulus. Ang gahum sang yawa padayon nga nagakusog sa mga siniglo, kag ang pagpanugyan sang mga tawo sa pagkabihag ni Satanas makatilingala. Ang sala mapamatukan kag madaug lamang pinaagi sa makusganon nga ahente sang Ikatatlo nga Persona sang Pagka-Dios, nga magaabut nga wala sing ginliwat nga kusog, apang yara sa kabug-osan sang diosnon nga gahum.” —Ellen G. White, _The Desire of Ages_, p. 671.

Daw ano nga pagpakamaayo, niyan, ang pagbaton sang Balaan nga Espiritu, nga nagapamatuud nga ang Dios matuud (Juan 3:33). Ang Espiritu amo ang nagapabatyag sang sala, sang pagkamatarung, kag sang paghukom (Juan 16:8-11). Gani, ang yabi agud aton mahibaloan kon ano ang matarung, ano ang matuud, ano ang maayo, amo ang pagpanugyan sang aton kaalam kag mga eksperiensya sa kabuhi sa Pulong sang Dios pinaagi sa nagapamatbat kag nagahaylo nga gahum sang Balaan nga Espiritu.

Huwebes Disyembre 12

Ang Pangamuyo ni Jesus

Ang Juan 17 sa panalagsa ginatawag nga puno nga sacerdotanhon nga pangamuyo ni Jesus. Ini nagatapos sa pamaalam nga pamulongpulong. Si Jesus nagkari sa sini nga kalibutan agud nga ang katawohan mapasag-uli, kag sa katapusan sa iya orihinal kag personal nga pagpakigrelasyon sa Dios. Iya sing matutum ginhimo ang mga palatandaan nga ginhatag sang Dios sa Iya nga buhaton. Sa mga pulong kag mga binuhatan, Iya ginsugilanon ang Dios sa katawohan.

Si Jesus sa indi madugay magataliwan sa sining kalibutan. Handum Niya nga ipakigbahin liwat ang Iya gugma para sa Iya mga gintoton-an. Gusto Niya nga mahangpan sang hapiit nga relasyon sa tunga sang Iya kaugalingon, sang Amay, kag sang Balaan nga Espiritu. Kag luyag Niya sa pagdala sa ila sa kaangay nga personal nga pagpakigrelasyon upud sa Dios nga Amay kag sang Espiritu nga yara sa Iya kaugalingon.

Basaha ang Juan 17:1-26. Ano nga mga tinaga ukon dinalan sa sini nga kapitulo ang nagapabutyag sang handum ni Jesus para sa hapiit nga relasyon sang gugma sa tunga sang Iya kaugalingon, sang Amay, kag sang Iya mga gintoton-an?

Madamu ang nagabasa sang Juan 17 nga nagakahulugan nga ang importante lamang nga butang amo ang paghiusa kag gugma. Indi madudahan nga ang tinutuyo sang Dios amo ang pagpasag-uli sa aton sa personal nga pagpakigrelasyon sa Iya kag sa tanan nga katawohan. Apang, ang mas mahinalungon nga pagbasa nagapanugda sang mas labaw ka importante nga kaangtanan sa tunga sang gugma kag kamatooran.

“Ini amo ang kabuhi nga walay katapusan, nga pagkilalahon ka nila nga ikaw lamang ang matuud nga Dios” (Juan 17:3), indi Dios, bisan sin-o man ang aton ginahunahuna kon sin-o Sia. “Ginpahayag ko ang imo ngalan sa mga tawo nga ginhatag mo sa akon, . . . kag nagbantay sila sang imo polong. . . . kag nakilala nila sing totoo nga ako nagikan sa imo” (Juan 17:6, 8). “Pakabalaana sila sa kamatooran; ang Imo polong kamatooran” (Juan 17:17).

Si Cristo nagkari sa pagpahayag sang Amay. Ini nga pagpahayag importante tungud madamu nga butang ang wala nahangpan nahanungud sa Dios. Ang Ebanghelyo ni Juan nagapakita kon daw ano ka seryoso ang pagbaton ni Jesus sang sini nga misyon. Iya ginrepresentar sing nagakaigo ang pulong kag mga buhat sang Dios. Kon ang kamatooran wala sang kapuslanan, ngaa manikasug pa sa paglambot sini?

Ang kabuhi ni Jesus puno sang kabudlay, nga sa olihi pagasikwayon sang relihiyoso nga mga manugdumala. Nakaagi Sia sang walay pagsapak sa katawohan kag kon kaisa sa Iya man kaugalingon nga mga gintoton-an. Ginluiban Sia sang isa sang Iya mga gintoton-an, ang isa ginpanghiwala Sia sa makatatlo ka beses. Nag-agi Sia sa wala untat nga pagtilaw kag napatay sa krus sa mga kamut sang Iya gid nga ginkarihan nga luwason.

Paano mo mapakita sa imo kabuhi ang gugma sang Dios, kaangay sa nagaluntad sa tunga ni Jesus kag sang Amay, sa imo kaugalingon nga kabuhi?

Biyernes Disyembre 13

Dugang nga Panghunahuna: Basaha ang Ellen G. White, “Let Not Your Heart be Troubled,’ ” pp. 662-680, sa _The Desire of Ages_; “Additional Note on [John] Chapter 1,” The SDA Bible Commentary, tom. 5, pp. 911–919.

Sa pagbanabana kon sin-o si Jesus, ang Iya mga kasumpong naghukom sa tawohanon nga talaksan “sono sa unod” (Juan 8:15). Ini daw labaw pa kalain sang sa paghukom “sono sa dagway” (Juan 7:24). Diri naggamit sila sang talaksan sang unud, sang nahulog nga katawohan sa nahulog nga kalibutan, nga wala ang pagpugong sang Espiritu (tan-awa sa Juan 3:3-7). Ila nakita ang Iya “unud,” apang wala gid nakapamalandong sa posibilidad nga basi Sia amo ang Pulong nga nahimo nga unud (Juan 1:14). Sa pagkabig kay Cristo pinaagi sa tama ka limitado nga balasihan amo ang pagtimbang sa Iya sa kalibutanon nga panolok (2 Cor. 5:16).

“Ang Mananabang ginatawag nga ‘Espiritu sang kamatooran.’ Ang Iya buluhaton amo ang pagpaathag kag pagpatayuyon sang kamatooran. Sia sang una nagapuyo sa tagiposoon subong nga Espiritu sang kamatooran, kag niyan Sia nangin Mananabang. May pagpaumpaw kag kalinong sa kamatooran, apang wala sang matuud nga kalinong ukon pagpaumpaw ang makita sa kabutigan. Pinaagi sa butig nga mga teoriya kag mga tradisyon nga si Satanas makaangkon sang iya gahum sa hunahuna. Pinaagi sa paggiya sa katawohan sa butig nga mga talaksan, iya ginapakiwi ang kinaiya. Pinaagi sa mga Kasulatan ang Balaan nga Espiritu nagapakighambal sa hunahuna, kag ginapatudok ang kamatooran sa tagiposoon. Sa sini Iya ginapakita ang sayop, kag ginapagowa ini sa kalag. Pinaagi sa Espiritu sang kamatooran, nga nagapangabudlay pinaagi sa pulong sang Dios, nga si Cristo nagasabdong sang Iya pinili nga katawohan sa Iya kaugalingon.” —Ellen G. White, _The Desire of Ages_, p. 671.

**Mga Palamangkutanon nga Pagadiskusyunan**:

`Ang kabuhi nga walay katapusan amo ang pagkilala sa Dios (Juan 17:3). Ano ang kahulugan sang pagkilala sa Dios, kon ipaanggid sa paghibalo lamang sang pilambato nga pamatuud nahanungud sa Iya, buut silingon, nga Sia gamhanan ukon mahigugmaon ukon Dios sang hustisya? Kon may mamangkot sa imo, “Kilala mo bala ang Dios?” ano ang imo ihambal? Paano si Jesus mapasibu sa imo sabat?`

`Sa praktikal kag adlawadlaw nga mga termino, ano ang ipahangup sa mga pulong ni Jesus, “ang imo polong kamatooran? (Juan 17:17)`

`Si Jesus nagpangamuyo, “Ako wala nagapangamuyo nga kuhaon mo sila sa kalibutan, kondi tipigan mo sila gikan sa malauton” (Juan 17:15). Paano ang aton mga pagpili magapabatyag kon ano kaayo ang ini nga pangamuyo masabat sa aton kaugalingon nga mga kabuhi?`
### Bahin I: Kabilugan nga Panan-aw

Sentro Sang Pagtoon: Juan 14:6-11, Juan 1:13, Juan 3:5-8, Juan 6:63, Juan 14:26, Juan 15:26, Juan 16:7-11, Juan 17

Ang leksyon sini nga semana nahanungud sa trinidad nga Dios kag paano si Jesus, ang Ikaduha nga Persona sang Pagka-Dios, nagahiliangot sa iya duha ka katapo.

May duha ka kahigayonan sa Bag-o nga Katipan sa diin ang tatlo ka katapo sang Pagka-Dios namitlang sa isa ka konteksto. Sa bautismo ni Jesus, nga nasulat sa Mateo 3:16, 17, ang Balaan nga Espiritu nga nagpanaug nagkunsad kay Jesus, kag ang tingug sang Amay nabatian. Sa Juan 1:1-3, 32, aton naton-an nga si Jesus kag ang Amay isa, kag nasaksihan ni Juan Bautista ang Balaan nga Espiritu, kaangay sang salampati, nga nagakunsad sa Anak.

Ang mga kapitulo 13-17 ginakabig nga pamilinbilin nga kapitulo ni Juan kay Jesus, sa wala pa ang Iya paglansang, pagkabanhaw, kag pagkayab pa langit. Sa sini nga mga kapitulo, si Jesus nagtuon sa importante nga suheto sang Iya relasyon sa Iya Amay kag sa Balaan nga Espiritu, kag kon paano kita, sa Iya, mangin malapit sa Dios. Si Jesus naghandum sa pagbilin sa aton sang sining pinakaimportante nga hunahuna agud aton madumduman sing dayon nga Sia nagkari halin sa Amay, nga Sia kaangay sa Amay, kag ang Balaan nga Espiritu, ang Iya representante, ipadala sa pagtudlo, pagpatalupangud, kag pagpaumpaw sa aton tubtub si Jesus magabalik.

### Bahin II: Komentaryo

Ang Langitnon nga Amay

Ang Genesis 1 kag ang Juan 1 may butang nga magkapareho. Ang Trinidad nga Dios nalakip sa pagpanuga pinaagi kay Jesus, kag ang Trinidad nga Dios nalakip man sa pagtubos pinaagi kay Jesus. Ang makatuga nga Pulong nagtuga sang himpit nga kalibutan nga namansahan sang sala kag nagtublag sang harmoniya nga nagaluntad sa tunga sang Dios kag sang Iya mga tinuga. Sing malipayon, gin-ako ni Jesus, ang makatulubos nga Pulong, ang buluhaton sa pagpasag-uli sang nadula nga harmoniya, kag Sia nangin madinalag-on. Dugang pa, Sia nagpakig-away sa kamatayon kag nagdaug. (Taw-awa ang Roma 6:8-14 kag 2 Cor. 5:21.)

Mahapos hunahunaon nga si Jesus nag-antus nga nagaisahanon sa krus, apang ang Amay kag ang Balaan nga Espiritu nag-antus man kaupud Niya. Sa 2 Corinto 5:19, si Pablo nagsiling nga ang “Dios yara kay Cristo nga nagapasag-uli sang kalibutan sa Iya kaugalingon, nga wala nagaisip sa ila sang ila mga paglapas, kag nakatugyan sa amon sang polong sang pagpasag-uli.” Takus talupangdon nga handum sang Dios nga kita madasigon sa pagpakigbahin sa ministerio sang pagpasag-uli, maangkon ang makatalanhaga nga kahigayonan sa pagpakigbahin sa buluhaton ni Jesus bilang mga embahador sang Iya ginharian.

Si Jesus nagsaksi nga Sia kag ang Iya Amay isa, kag sa pagkamatuud, sila nangin isa halin pa sa eternidad. Sia sa Iya kaugalingon nagsiling, “Ako kag ang Amay isa” (Juan 10 :30), kag “Ang Amay yara sa akon kag ako sa Amay” (Juan 10:38). Ang Amay namuhunan sang daku sa sining kalibutan, kag Sia nagahigugma sini kaangay sang Iya paghigugma sa Iya bugtong nga Anak. Si Jesus naghimo sang himpit nga kabubut-on sang Iya Amay (Juan 5:30); ang Amay nagahambal kag nagapangabudlay pinaagi sa Iya (Juan 14:10); kag ang Amay nagadala sang kaluwasan sa yadtong nagatoo sa Iya Anak (Juan 3:16).

Si Jesus kag ang Amay

Ang pagpanuga kag ang kaluwasan halin sa Dios. Iya gintuga si Adam kag Eva halin sa gugma, kag sa pagpakigbahin sang pag-inupdanay sa ila. Ini nga pag-inupdanay natublag sang sala, apang wala kita ginpabayaan sang Dios sa aton kaugalingon nga kapalaran. Sia naghimo sang kinahanglanon nga mga tikang sa pagpasag-uli sang aton nabuong nga relasyon sa Iya. Kon kaisa nagahatag kita sang importansya sa aton pagkatutum sa Dios, apang ano bala ang aton tawohanon nga pagkatutum kon wala ang Iya daku nga pagkatutum sa aton? Ang Iya pagkatutum amo ang nagapadasig sang aton pagkatutum. Si Pablo nagpabakud sang sini nga punto pinaagi sa pagpamangkot, “vUkon ginatamay mo bala ang kamanggaran sang iya pagkalolo kag pagpaumud kag pagpailub? Wala ka bala makahibalo nga ang pagkalolo sang Dios nagatuytuy sa imo sa paghinulsul?” (Roma 2:4).

Si Jesus buluntaryo nga nagkari sa aton makasasala nga kalibutan sa isa ka diosnon nga misyon sa pagluwas sini sa hugot nga pag-uyat sang malaut nga isa. Ang Dios sa Iya gugma nagpakigbahin sang mga tikang nga Iya ginhimo kag nagsugot sa pagkari sa sini nga kalibutan sa Persona sang Iya Anak nga ginpatay para maluwas kita. Ang Juan 3:16 sing maathag nagasugid sa aton nga ang Dios naghigugma sang kalibutan sing tuman sa bagay nga ginpadala Niya ang Iya bugtong nga Anak nga ginpatay para sa sini, kay sa Iya lamang kamatayon matubos kita sa aton kamatayon. Si Abraham kag ang iya ginsaad nga anak, si Isaac, nagtipo sini nga saad pinaagi sa ila pagpasugot sa pagtuman sang pangabay sang Dios.

Apang, ang kinalain amo nga ang paghalad kay Isaac may tal-us apang kay Cristo wala. Ini nga kinalain nagluntad bangud ang Anak sang Dios amo ang Tuburan sang kabuhi, kag si Isaac indi. “vSa ginsuguran amo ang Polong, kag ang Polong kaupud sa Dios, kag ang Polong Dios. vSia sa ginsuguran kaupud sa Dios. . . . Sa Iya yara ang kabuhi, kag ang kabuhi amo ang kapawa sang mga tawo” (Juan 1:1, 2, 4). Si Ellen G. White naghambal nga “Kay Cristo may kabuhi, orihinal, wala ginhulam, wala may ginhalinan.”—_The Desire of Ages_, p. 530.

Ang Pagkilala sa Anak Amo ang Pagkilala sa Amay (Juan 14:6-11)

Labaw sa bisan diin sa Biblia, ang bugana nga pagtuhoy sa Amay makita sa Ebanghelyo ni Juan, ilabi na gid sa olihi nga mga kapitulo. Sa eksakto 136 ka beses si Jesus nagatumod sa Amay: kon ano ang kaangay Niya kag ang paghiusa nga nagaluntad sa tunga nila nga duha. Ang iban nga kritiko sa literaryo ayhan mamangkot sang amo nga pagsulit nga wala sing pulus, apang si Jesus nagsigurado nga aton mahibaloan kag mahatagan sang bili ang Iya Amay. Kaupud sina, si Jesus naghatag sang importansya kon paano Niya ginkabuhi ang himpit nga kabubut-on sang Amay sa tanan nga Iya ginhambal kag ginhimo.

Ayhan ang isa ka patuhoy nga nagasumada sang sining sentro nga punto amo ang sabat ni Cristo kay Felipe sa Juan 14:9, sa diin ang Manluluwas nagpabakud, “Ang nakakita sa akon nakakita sa Amay.” Ining maathag nga pagpahibalo dapat magadul-ong sa aton tanan sa pag-angot sa Dios nga Amay samtang kita nagaangot sa Dios nga Anak, kay kon ano nga mga kinaiya ni Jesus nga aton makita sa mga Ebanghelyo, dapat man naton makita nga nagapatuhoy sa Amay. Ining makapadasig nga pagbinagbinag dapat magabulig sa aton sa pagsulud sa mahigugmaon nga relasyon sa Amay subong nga yara sa Anak.

Ang nagakaigo nga pamangkot sa aton kaugalingon amo, Paano ang aton adlawadlaw nga pagkinabuhi magabag-o kon kita magasunod sa ehemplo ni Cristo nga wala nagahimo sang aton kabubut-on kondi ang paghimo sang mainalamon nga kabubut-on sang langitnon Amay?

Ang Balaan nga Espiritu (Juan 1:13, Juan 3:5-8, Juan 6:63, Juan 14:26, Juan 15:26, Juan 16:7-11)

Ang Balaan nga Espiritu amo ang buhi nga Ahente sa aktibo nga proseso sang espirituhanon nga pagliso, isa ka proseso nga ginlaragway pinaagi kay Jesus bilang natawo liwat. Bisan sa ginsuguran sang iya Ebanghelyo, si Juan nagpatuhoy sining importante nga isyu sang bag-o nga pagkabun-ag, sa diin “indi sa dugo, ukon sa kabubut-on sang unud, ukon sang kabubut-on sang tawo, kondi sang Dios” (Juan 1:13). Ang ini nga milagroso nga hitabo nagaabot pinaagi sa ahensya sang nagapanghikot nga inpluwensia sang Balaan nga Espiritu sa tawohanon nga tagiposoon.

Ang Balaan nga Espiritu amo ang nagapukaw sa konsiensya sa pinakaimportante nga kinahanglanon para sa kaluwasan kag nagapabatyag sa tagiposoon sang pagkamatuud sang tanan nga ginahimo kag ginahambal sang Amay kag Anak. Luwas nga aton Manugpaumpaw, ukon ang Isa nga nagalingkod sa aton tupad sa pagdala sang pagpaumpaw, ang Balaan nga Espiritu nagapakalantip sa pagpatalupangud sang sala. Dapat kita magpasalamat kon kita makabatyag nga kita nakasala bangud maathag ini nga tanda nga ang Espiritu aktibo sa aton mga kabuhi, nga nagahaylo sa aton sa paghimo sang matarung nga mga butang.

Ang iban pa nga buluhaton sang Balaan nga Espiritu, nga ginapatuhuyan sa Ebanghelyo ni Juan, makita sa Juan 16:8-15. Sa pagsugod, ang Espiritu nagapatalupangud sang aton mga konsiensya nga may pagpabatyag nahanungud sa sala nga nagapapiot sa aton kag dapat makuha sa aton mga kabuhi. Ikaduha, Sia nagapatalupangud sa aton sang pagkamatarung kag sang kalipay sa paghimo kon ano ang matarung sa baylo sang pagkamaiyaiyahon. Ang ini nga pagkamatarung, pareho nga gin-isip kag ginkabig, nagahalin lamang sa “Adlaw sang pagkamatarung” pinaagi sa ministerio sang Espiritu. Ikatatlo, ang Espiritu nagapatalupangud sa aton sang paghukom, nga sigurado gid nga magaabut. Ini nga pagpatalupangud dapat magatuytuy sa aton sa paghinulsul kag mangin handa para sa nagahilapit nga pagkari ni Jesus. Ang pagpatalupangud sang umalabot nga paghukom dapat magapadali sang aton pagpalapit sa Amay sa matuud nga paghinulsul kag pagreporma. Ikaapat, ang Balaan nga Espiritu nagagiya sa aton sa tanan nga kamatooran subong nga yara kay Jesus. Sa aton pagpanaksi sa iban, si Jesus nagapahanumdum sa aton sang mga pulong nga kinahanglan naton ihambal sa nagakaigo nga tion (Luc. 21:14, 15). Ikalima, ang Espiritu nagahimaya kay Jesus pinaagi sa pagtahud sang Iya mga pulong kag kabubut-on.

Ang Pangamuyo ni Jesus (Juan 17)

Ang pangamuyo sa Juan 17 ginalaragway bilang pangamuyo ni Jesus para sa iban, nga amo ang pinakalawig kag pinakamadalum sa Iya mga pangamuyo. Sa sini, si Jesus nagapangamuyo para sa Iya kaugalingon, para sa Iya mga gintoton-an, kag sa tanan nga tumuluo, sa presente kag sa palaabuton—palaabuton, bangud Sia nagapangamuyo “tungud man sa magatoo sa akon paagi sa ila [ang mga gintoton-an] pulong” (Juan 17:20). Ang pangamuyo ni Jesus indi lamang gamhanan kondi nagasakop sa tanan. Isa ini ka kamatooran nga Sia nagapangamuyo para sa aton sing personal, mahigugmaon, gamhanan, kag sing mapinadayunon.

Si Jesus nangamuyo para kay Pedro sing personal sa Lucas 22:31, 32. Sia nangamuyo sing mahigugmaon sa Iya batinggilan kag nagtalalang nga katawohan. (Tan-awa ang Mat. 23:37.) Si Pablo nagasugid sa aton sa Hebreo 5:7 nga Sia nagpangamuyo, nga may “mabaskug nga pagsinggit kag mga luha.” Sia nagapangamuyo nga magamhanan, bisan sa Iya mga kaaway nga naglansang sa Iya: “Amay, patawara sila; kay wala sila makahibalo sang ila ginahimo” (Lucas 23:34). Ang mga pangamuyo ni Jesus ginsabat sang ang Iya mga kaaway naliso pinaagi sa wali ni Pedro nga ginhaplas sang Espiritu. Sa katapusan, si Jesus nagapangamuyo sing mapinadayunon, indi tumalagsahon lang kaangay sa aton kon kita nagapangamuyo para sa iban. Ang Hebreo 7:25 nagasugid nga “sarang sia sa tanan nga tion sa pagluwas sa ila nga nagapalapit sa Dios paagi sa iya, sanglit nagakabuhi sia gihapon sa pagpatunga nga nagatabang sa ila.

### Bahin III: Aplikasyon sa Kabuhi

Hunahunaa kag sabta ang masunod nga mga pamangkot:

Dumduma ang tion sang ikaw napaslawan tungud indi mo mahangpan sing bug-os kon ano ang yara sa Pulong sang Dios. Sa sini nga konteksto, paano ini makabulig sa imo pagbinagbinag sang indi pagkatungkad sang Dios kon ipaanggid sa imo pagkatungkad? Ang himpit nga kinaalam sang aton indi matungkad nga Dios nagalikup sa bug-os nga nagkalainlain nga duag sang ihibalo kag kaalam, apang ang aton limitado nga ihibalo nagatabon sang gamay nga hiwa sang sina nga kasanag. Indi bala ang ini nga kamatooran magatulud sa aton sa pagpanugyan sa Iya kabubut-on kag “magpahimuyong, kag kilalaha nga ako amo ang Dios? Pagabinagbinaga.
Nakalambot ka na bala sa pagbinagbinag nga ang Amay kaangay sa Anak, kag ang Anak kaangay sa Amay? Kon hoo, paano? Paano ang imo pagbinagbinag makabulig sa imo nga mangin mas hapiit sa Dios nga Amay?
Ano ang imo mabatyagan nga, bisan diri kag labaw na sa langit, ikaw magapakigbahin sa kahapiit kag kalapit nga ginaangkon ni Jesus sa Amay?
Ang buluhaton sang Balaan nga Espiritu amo ang pagpatalupangud sang sala, pagkamatarung, kag paghukom sa tawohanon nga tagiposoon. Kon, bangud sa pila ka kabangdanan, ikaw nagapamugong sa pagbatyag sang sala, ano ang imo mahimo nahanungud sini?
Nakahunahuna ka bala nga, agud sa pagpatukud sang imo pagtoo kag sa pagpabakud sang imo mapinangamuyoon nga kabuhi, dapat mo ihiusa ang imo maluya nga pagtoo kag mga pangamuyo sa mabaskug nga mga pangamuyo ni Jesus? Ano ang kinalain sa imo hunahuna ang ini nga pag-impon para sa imo espirituhanon nga pagpanlakatan pakadto sa ginharian?
Ang Takna Sang Himaya: 
Ang Krus kag Pagkabanhaw

Leksyon 12 *Disyembre 14–20

Sabado Sang Hapon

### Basaha Para sa Pagtoon Sini nga Semana
Juan 18:33-19:5; Juan 19:17-22; Juan 19:25-27; Luc. 2:34, 35; Juan 20:1-18; 1 Cor. 15:12-20.

Salaulohon nga Teksto: “Si Pilato nagsiling sa iya, ‘Gali hari ikaw?’ “Si Jesus nagsabat, ‘Ginasiling mo nga ako hari. Tungud sini natawo ako kag tungud sini nagkari sa kalibutan, agud nga magsaksi ako sa kamatooran. Ang tagsatgsa nga yara sa kamatooran nagapamati sang akon tingug.’ ” (Juan 18:37).

Ang pagpalansang sa krus kag ang pagkabanhaw ni Jesus amo ang pinakatalipuspusan nga punto sa sinulatan ni Juan. Ang una nga napulo ka kapitulo nagalikup sa halos tatlo kag tunga ka tuig; mga kapitulo 11-20, nga kabaliskaran, nagalikup sa ginabanabana nga isa ukon duha ka semana.

Ang apat ka Ebangelyo nagapahayag sang kamatayon ni Jesus sa nagkalainlain nga paagi. Bisan ang ila mga sugilanon nagasantuanay, ang tagsa ka manugsulat nagapaathag pa gid sa importante nga mga punto nga sing pinasahi nagalanog sa mga tema sang iya Ebangelyo. Si Mateo nagapaathag sang katumanan sang Kasulatan; si Marcos nagahatag importansya sang pagkaanggid sa tunga sang bautismo ni Jesus kag sang krus; kag si Lucas nagatoon sa krus bilang pag-ayo kag kaluwasan (ang sugilanon sang kawatan sa krus)

Apang si Juan nagapresentar sang krus bilang pagpalingkod sa trono ni Jesus, ilabi na gid sa ideya sang takna, nga natumod sa madamu nga beses sa bug-os nga libro (Juan 7:30, Juan 8:20, Juan 12:27). Ini nga ideya sa pagpalingkod sa trono isa ka matigdas nga laragway tungud ang paglansang amo ang pinakamakahuluya nga pamaagi sa pagpatay nga gin-gamit sang mga Romano. Ini nga pagkatuhay nagatudlo sa tuman katigdas nga paglaragway nga ginapresentar ni Juan: si Jesus nagatagumatayon sa kahuy-anan, apang ina, sa amo man nga tion, amo ang Iya mahimayaon nga paglingkod sa trono bilang Manluluwas.

Ton-i ang leksyon sang sini nga semana sa pag-aman sa Adlaw nga Inugpahuway, Disyembre 21.

Domingo Disyembre 15

Ano ang Kamatooran?

Sa Juan 18:28-32, ang pagbista kay Jesus wala nalaragway sing detalyado. Ang sentro yara kay Jesus nga gindala sa atubangan ni Poncio Pilato.

Basaha ang Juan 18:33-38. Ano ang gin-istoryahan ni Pilato kag ni Jesus?

Ang gobernador namangkot kay Jesus kon Sia ang Hari sang mga Judio (Juan 18:33). Amo ini ang pinakauna nga pagtuhay sa sini nga titulo apang indi mangin katapusan. Si Jesus namangkot kay Pilato kon sia nagapamangkot para sa iya kaugalingon ukon ang iban bala nagasiling nga amo Sia. Ang Iya pamangkot nagabaliskad sa gobernador, nga nagausisa kon sia nakahangup kon sin-o ang iya ginahambalan. Ang bumalasa nakahibalo na nga si Jesus amo ang Hari. Mahibaloan bala ini sang gobernador?

Si Pilato nagsabat sang iya kaugalingon nga pamangkot: “Judio bala ako? Ikaw gintugyan sa akon sang imo kaugalingon nga pungsud kag sang puno nga mga sacerdote; ano bala ang nahimo mo?” (Juan 18:35). Isa yadto ka paglikaw, nga nanggamot sa kaugot tungud daw naigo gid sia sang pamangkot ni Jesus. Isa yadto ka tikang sang gobernador palayo sa kamatooran, nga nagapasugot nga ang pagpasulabi magabalabag sang iya pagkilala.

Si Jesus nagsabat nga ang Iya ginharian indi iya sining kalibutan (Juan 18:36). Si Pilato niyan sing mahinangpunon kag mainalamon nagsiling nga si Jesus nangangkon nga mangin hari (Juan 18:38). Ini nagdul-ong sa importante nga pagpaathag ni Jesus nga Sia ginbun-ag agud mangin saksi sa kamatooran kag ang tagsa ka tawo persona nga “yara sa kamatooran” nakabati sang Iya tingug (Juan 18:37).

Si Pilato niyan namangkot, “’Ano bala ang kamatooran?’” (Juan 18:38). Apang wala sia nagahulat sang sabat. Sa baylo, sia naggowa sa pagtinguha sa pagluwas kay Jesus sa mga kadam-an.

Ang kamatooran isa ka tema sa Ebanghelyo ni Juan. Bilang walay katapusan nga Pulong (logos, Juan 1:1-5), si Jesus amo ang Kapawa kag ang Kamatooran. Tanan ini kabaliskaran sa kadulum kag sayop. Sia puno sang bugay kag kamatooran (Juan 1:14). Ang bugay kag kamatooran nag-abut paagi sa Iya (Juan 1:17). Si Juan Bautista nagsaksi sa kamatooran (Juan 5:33). Si Jesus nagpamatuud nga ang Iya Amay amo ang “matuud” (Juan 7:28). Si Jesus sa kaugalingon nakabati sang kamatooran halin sa Iya Amay (Juan 8:40). Si Jesus amo ang “dalan, ang kamatooran, kag ang kabuhi” (Juan 14:6). Ang Pulong sang Dios “kamatooran” (Juan 17:17). Walay sapayan sang iya pamangkot, nadula ni Pilato ang kahigayonan sa paghibalo sang kamatooran bangud sang iya una nga panghukom kag kaugot, sang iya una nga mga desisyon, kag ang mga pagpamilit sa iya.

Paano mo mahangpan ang ideya nga si Jesus amo ang Kamatooran?

Lunes Disyembre 16

Yari ang Tawo!

Basaha ang Juan 18:38-19:5. Paano ni Pilato gintinguhaan sa paghaylo sang katawohan sa pagpangayo sang kahilwayan ni Jesus?

Si Pilato wala naghulat sang sabat ni Jesus nahanungud sa kamatooran. Sa baylo, nagbalik sia sa pagkumbinsi sang katawohan. Pinaagi sa paghambalanay nila sa baylo nga pahanugutan si Jesus nga maglakat sing hilway, ginbutang ni Pilato ang iya kaugalingon sa disbentaha. Ang relihiyoso nga mga pangulo nakahibalo nga ila mamaniobra ang gobernador pinaagi sa kadam-an.

Si Pilato nagapatuhay sang kustombre nga may hilwayon nga bilanggo sa panahon sang Pascua kag namangkot kon luyag sang katawohan nga hilwayon “ang hari sang mga Judio.” Sing makatilingala, kag sa kabug-osan nga katigdas, ang katawohan nagpangayo nga hilwayon ang kawatan nga ginhingalanan Barabbas kay sa inosente nga si Jesus.

Karon nagasugod na ang pagyaguta kag pagpakahuya kay Jesus. Ang Romano nga mga soldado nagsalapid sang korona nga mga tunok, nagbutang sang purpura nga kunop sa Iya, kag padayon nga nagapalapit kag sing mauligyaton gindayaw Sia subong hari sang mga Judio. Ining sahi sang pagtamyaw sang mga soldado mangin kaangay sa ila pagtamyaw sa emperador, apang diri ginhimo nga may pag-uligyat.

Pinaagi sa pagtandug sa kalooy sang katawohan, si Pilato daw nagapangita sang iban nga paagi sa paghilway kay Jesus. Iya gindala si Jesus sa gowa nga nagasul-ob sang tunukon nga korona kag purpura nga kunop. Ang talan-awon, nga wala nakomentuhan ni Juan, ginapakita si Jesus sa tiawtiaw nga harianon nga panaput, sa diin ang gobernador nagatawag sa katawohan: “Yari ang tawo!” (Juan 19:5). Ini nagapahanumdum sa bumalasa sang mga pulong ni Juan Bautista sa Juan 1:29, “Yari karon, ang Cordero sang Dios, nga nagakuha sang sala sang kalibutan!” Indi mapatihan nga ang pagano nga gobernador ginapakita ang Mesias sa sining harianon nga panaput sa atubang sang Israel.

Apang, sa ginapakita sang Juan 19:6-16, ang kadam-an nagapanawagan sa paglansang kay Jesus, base sa pagpangangkon nga sia Anak sang Dios. Ini nagapahadluk kay Pilato nga nagapangita sang tanan nga paagi para sa kahilwayan ni Jesus. Apang ang mga pangulo nagapat-in na sang kapalaran ni Jesus pinaagi sa pagsiling nga ang paghilway sa Iya amo ang pagpamatok kay Cesar. Sila nakahibalo sang pagkatampad ni Pilato kay Cesar nagapahangup nga indi niya mahilway ang isa nga nagaangkon sang pareho nga katungdanan. Ang mga pangulo nagasiling nga wala sila sang hari luwas kay Cesar. Gani, ang madalum nila nga kaugut kay Jesus labaw sang sa pungsudnon nga mga handum. Agud dulaon sa ila kaugalingon ining Jesus, handa sila sa pagsakripisyo sang mga pangangkon sa pungsudnon nga kahilwayan sa pagginahum.

Daw ano ka makahaladluk—ang pagano nga pamunoan gusto nga hilwayon si Jesus samtang ang espirituhanon nga mga pangulo sang pungsud, nga dapat nakilala Sia, sa baylo, gusto nga ilansang Sia. Ano nga mga leksyon ang aton makuha sa sini para sa aton kaugalingon?

Martes Disyembre 17

“Himpit na”

Sa ginapakita sa Juan 19:17-22, si Pilato nagsulat sang mga tinaga sa Latin, Griego, kag Hebreo nga nagasiling, “Jesus nga Nazaretnon, ang Hari sang mga Judio” (Juan 19:19). Ang relihiyoso nga mga pangulo naghandum sa pagbaylo sini. Apang si Pilato indi gusto sini, kag ang mga tinaga nagpabilin, ang apa nga saksi sa kamatooran nahanungud kay Jesus kag isa sa mga pat-in nga si Jesus napalingkod sa trono sang krus subong Hari. Yari si Jesus, matuud nila nga Hari, ang Hari sang mga Judio, nga nabitay sa krus kaangay sa kinaandan nga kriminal.

“Ang mataas nga gahum labaw kay Pilato ukon ang mga Judio ang nagmando nga ibutang inang sinulat sa uluhan sang ginlansang nga si Jesus. Sa kabubut-on sang Dios yadto natabo sa pagpukaw sang hunahuna, kag pagpang-usisa sang mga Kasulatan.”—Ellen G. White, _The Desire of Ages_, p. 745.

Basaha ang Juan 19:25-27. Ano ang makatalandug nga talan-awon nahanungud sa iloy ni Jesus ang natabo sa krus?

Lakip sa mga nagatindug sa tiilan sang krus sa sina nga adlaw sila ni Juan, ang hinigugma nga gintoton-an, kaupud si Maria, ang iloy ni Jesus, kag iban pa. Pila ka tuig ang nagligad, si Simeon nagtagna sining eksperiensya sang si Jose kag Maria nagdala kay Jesus sa templo sa pagdedikar sa Iya (ikomparar sa Lucas 2:34, 35). Niyan sa Iya tagumatayon nga mga tinion, si Jesus naghambal sa Iya iloy. “Babayi, yara karon ang imo anak!” kag kay Juan Sia nagsiling, “Yara karon ang imo iloy!” (Juan 19:26, 27).

Basaha ang Juan 19:28-30. Ano ang importansya sang tagumatayon nga mga pulong ni Jesus, “Himpit Na”?

Ang Griego nga berbo (verb) teleō (tapuson, kompletohon, padayunon) sa bersikulo 28 (“ang tanan nga butang tapus na”) amo man gihapon nga berbo nga gin-gamit sa bersikulo 30 (“Himpit na”). Dugang pa, ang naangot nga pulong teleioō (tapuson, himoon nga himpit) amo man ang gin-gamit sa bersikulo 28 sa pagtumod sa katumanan sang Kasulatan (“sa pagtuman sang Kasulatan”). Bisan ano pa ka makahaladluk ang talan-awon, ang tanan nga butang nagkalatuman, natabo, nakompleto.

Sang si Jesus nagsiling, “Himpit na!” Sia nagakompleto kag nagatuman sang buluhaton nga ginhatag sang Amay para Iya himoon.

Sang si Jesus nagsiling, “Himpit na,” ano ang buut ipahangup sini sa tagsatagsa sa aton? Ano ang natapos, kag paano ina maaplikar sa aton mga kabuhi?

Miyerkoles Disyembre 18

Ang Wala Sang Sulud nga Lulubngan

Basaha ang Juan 20:1-7. Ano ang importansya sa aton nahanungud sa ginpakita sa sini nga mga bersikulo?

Si Jesus napatay sang hapon na sang Biyernes kag nabanhaw sang kaagahon sang Domingo. Bangud ang Adlaw nga Inugpahuway lapit na sang Sia ginlubong (Juan 19:42), ila nalang gindalidali ang proseso sa paglubong kag wala na kompleto. Apang bisan daw ano nila ka higugma si Jesus, ang Iya mga sumulunod nagbantay sang Adlaw nga Inugpahuway kag wala nagkadto sa lulubngan (ikomparar sa Marcos 16:1, Lucas 23:56). Matapos ang Adlaw nga Inugpahuway, may pipila ka mga babayi ang nagbakal sang mga halaplas agud dal-on sa lulubngan sa Domingo sang aga. Sa ila kakibot, ang bato napaligid palayo, kag ang lulubngan wala na sang sulud.

Si Maria Magdalena isa sa mga nagkadto sang aga pa sa lulubngan. Sia nagdalagan sa pagsugid kay Pedro kag Juan kon ano ang iya nakita. Ang duha ka lalaki nagdalagan pakadto didto. Naunahan ni Juan si Pedro kag nag-abut sing una. Nga nagaduko, sia naglantaw sa sulud kag nakita ang lino nga panapton nga ginputos kay Jesus sa paghigda didto. Pero wala sia nagsulud.

Si Pedro, sa pihak nga bahin, nagsulud kag nakita ang lino nga panapton nga napahamtang didto. Nakita man niya ang sa guya nga panapton nga gin-gamit sa ulo ni Jesus, apang indi ini kaupud sa iban nga panapton. Napilo na ini kag napahigad.

Basaha ang Juan 20:8-10. Ano ang kahulugan sang panapton sa guya nga ginpilo?

Matapos nga si Pedro nagsulud sa lulubngan, niyan si Juan nagsulud man. Ang Juan 20:8 nagasiling nga sia nagsulud, nakakita, nagtoo. Ngaa ang pagkita sang mga panapton sa lulubngan nga napahamtang didto kag ang panapton sa guya nga napilo kag napain, nagdul-ong kay Juan sa pagtoo nga si Jesus nabanhaw sa kamatayon?

Sa pagsabat sang sini nga pamangkot, kinahanglan nga pamalandungon anay ngaa ang lulubngan nangin wala sing sulud. Ang pinakanagakaigo nga sabat amo ang mga kawatan sang lulubngan. Apang ini nga pagpaathag mapaslawan sa tatlo ka rason. Una, si Mateo nagasugid nga ang lulubngan may mga manugbantay (Mat. 27:62-66), gani ang pagpangawat sa lulubngan indi gid mahimo. Ikaduha, ang mga kawatan sang lulubngan sa kinaandan nagapangawat sang mapuslanon kag mga bilidhon, indi mga lawas nga dunot. Ikatatlo, ang mga kawatan sang lulubngan nagadali kag wala nagapamilo sang panapton sang lulubngan. Sa wala sang katingala, niyan, nga sang nakita ni Juan ang panapton sa guya nga napilo, sia nagtoo nga si Jesus nabanhaw sa kamatayon.

Huwebes Disyembre 19

Si Jesus kag si Maria

Basaha ang Juan 20:11-13. Ano ang natabo diri nga nagapakita ngaa si Maria Magdalena sa gihapon wala makahangup sang kahulugan sang walay sulud nga lulubngan?

Ang katapusan nga pagpatuhoy kay Maria sa teksto sa wala pa ini amo ang iya pagsugid kay Pedro kag Juan nahanungud sa walay sulud nga lulubngan (Juan 20:2). Sila nagdalagan sa lulubngan, kag sia nagbalik sang olihi lamang. Matapos nausisa ni Pedro kag Juan ang lulubngan, ila ginbiyaan ini. Apang si Maria nagbalik kag, nga nagahilibion, nagpabilin anay didto. Sa wala sang pangduhaduha grabe ang iya paghibi sa sulud sang pila ka adlaw. Kag karon—amo naman ini? Nga nagaduko, sia nagtolok sa sulud.

Sa iya kakibot, duha ka manugtunda nga napanaptan sing puti yara sa lulubngan, nga nagapungko kon sa diin ang lawas ni Jesus ginpahamtang. Namangkot sila sa iya, “Babayi, nga bala nagahibi ka?” (Juan 20:13). Ang iya sabat amo nga ginkuha nila ang iya Ginoo, kag wala sia nakahibalo kon diin nila ginpahamtang Sia.

Basaha ang Juan 20:14-18. Ano ang nagbag-o sang tanan nga butang kay Maria?

Nga ang mga mata nagpalanulom tungud sang mga luha, si Maria nagliso kag nakita nga may nagatindug sa likod niya. Sa mga pulong nga kaangay sadtong mga manugtunda, ang Estranghero namangkot, “Babayi, ngaa bala nagahibi ka? Sin-o ang imo ginapangita?” (Juan 20:15). Nga nagahunahuna nga sia nagapakigsugilanon sa hardinero, sia nangayo sang iya bulig sa pagpangita sang lawas ni Jesus.

Ang Estranghero naghambal sang isa ka pulong, “Maria.” Isa yadto ka pulong sang pagpahayag nga nagbaylo sang kalibutan. Sa hinali, nakilala sang nakibot nga Maria nga ang nabanhaw nga Jesus amo ang nagapakigsugilanon sa iya kag ginkilala Sia. Si Jesus namilit nga indi Sia paghawiran, kay dapat Sia magakayab sa Iya Amay. Apang ang iya buluhaton amo ang paglakat kag pagsugid sa mga gintoton-an nga Sia magakayab “sa akon Amay kag inyo Amay, sa akon Dios kag inyo Dios,” (Juan 20:17). Natuman ni Maria ang iya misyon. Iya ginsugiran ang mga gintoton-an nga iya nakita ang Ginoo kag ginsugiran man ang tanan nga mga nagkalahitabo nga Iya ginpakigbahin sa iya (Juan 20:18).

Basaha ang 1 Corinto 15:12-20. Sono kay Pablo, ano ang kaayohan sang aton Cristohanon nga pagtoo kon si Cristo wala nabanhaw sa kamatayon?

Biyernes Disyembre 20

Dugang nga Panghunahuna: Basaha ang Ellen G. White, “ ‘It Is Finished,’ ” pp. 758-764; “ ‘The Lord Is Risen,’ ” pp. 779-787; kag “ ‘Why Weepest Thou?’ ” pp. 788-794, sa _The Desire of Ages_. Tan-awa man ang Clifford Goldstein, Risen: Finding Hope in the Empty Tomb (Nampa, ID: Pacific Press, 2020).

“Si Pilato naghandum nga hilwayon si Jesus. Apang iya nakita nga indi niya mahimo ini, kag sa gihapon magapabilin sa iya palangakuan kag dungug. Sa baylo nga madula sa iya ang iya kalibutanon nga gahum, sia nagpili sa pagsakripisyo sang inosente nga kabuhi. Pila, sa paglikaw sa kapierdihan ukon pag-antus, sa amo man nga paagi isakripisyo ang prinsipyo. Ang konsiyensia kag katungdanan nagatudlo sa isa ka paagi, kag ang kaugalingon nga interes nagatudlo sa pihak. Ang sulog nagailig sing mabaskug sa sala nga kaladtuan, kag sia nga nagakompromiso sa malaut maanud palayo sa madamul nga kadulum sang sala.”—Ellen G. White, _The Desire of Ages_, p. 738.

“Si Cristo wala naghatag sang Iya kabuhi tubtub Iya natuman ang buluhaton nga sa diin Sia nagkari sa paghimo, kag sa Iya nagahimumugto nga ginhawa Sia nagpahayag, ‘Himpit na.’ Juan 19:30. Ang inaway nadaug. Ang Iya tuo nga kamut kag ang Iya balaan nga butkon naghatag sa Iya sang kadalag-an. Bilang Mandadaug Sia nagtanum sang Iya hayahay sa walay katapusan nga kataason. Wala bala sang kalipay sa mga manugtunda? Ang bug-os nga langit nagmadinalag-on sa kadalag-an sang Manunubos. Si Satanas nalutos, kag nakahibalo nga ang iya ginharian nadula.

“Sa mga manugtunda kag wala mahulog nga mga kalibutan ang singgit, ‘Himpit na,’ may madalum nga importansya. Para sa ila subong man sa aton nga ang daku nga buluhaton sang pagpanubos natuman. Sila kaupud naton magapakigbahin sang mga bunga sang kadalag-an ni Cristo.”—Ellen G. White, _The Desire of Ages_, p. 758.

**Mga Palamangkutanon nga Pagadiskusyunan**:

`Ano nga mga proseso sa paghimo sang desisyon ang makabulig sa imo sa paglikaw sang sahi sang sala nga nahimo ni Pilato?`

`Ngaa kinahanglan ni Jesus nga mapatay sa aton lugar? Ngaa kinahanglan nga Sia mangin aton tal-us? Ngaa ang Iya kamatayon kinahanglanon agud kita may kaluwasan? Ano nga mga dinalan sa Kasulatan ang makasuporta sang imo sabat?`

`Ano ang kaangtanan sa tunga sang pamatuud sa Kasulatan kag pamatuud sa kasaysayan kon ang pagtoo sa pagkabanhaw ni Jesus ang pagaistoryahon? Kon sayuron, ano ang pamatuud sa kasaysayan ang magamhanon nga nagapabakud sang pagkabanhaw ni Jesus?`

`Hunahunaa ang nahanungud sa 1 Corinto 15:12-20. Paano ang isa makahimo sang makatarunganon nga ideya nga, kon wala sang pagkabanhaw ni Cristo, “sila man nga nagakalatulog kay Cristo nawala” (1 Cor. 15:18), kon yadtong mga “nagakalatulog kay Cristo” sa gilayon magakadto pa langit? Paano ang mga pulong ni Pablo diri nagapamatuud sang kamatooran nga ang patay nagakatulog tubtub sa pagkabanhaw sa pagbalik ni Cristo?


Bahin: Kabilugan nga Panan-aw

Sentro Sang Pagtoon: Juan 18:28-38, Juan 18:38-19:5, Juan 19:30, Juan 17:4, Juan 20:1-10

Aton makita ang maathag nga kinalain sa tunga sang pangkalibutanon nga panan-aw ni Pilato kag ang iya ni Cristo. Ang pangkalibutanon nga panan-aw sang Romanhon nga gobernador nakakita sang iya sadsaran sa umalagi nga hari kag ginharian, apang ang pangkalibutanon nga panan-aw ni Jesus nasadsad sa espirituhanon kag walay katapusan nga ginharian. Apang, maathag nga si Pilato nakakilala nga ang Tawo sa iya atubangan lain gid sang sa iban. Sia sa pagkamatuud wala naglantaw sa Iya kaangay sa pagtan-aw sang mga pangulo sang Judio kag kadam-an, subong sang isa nga takus sang mabangis nga kamatayon.

Sa malip-ot apang talalupangdon nga pagsugilanonay sa tunga sang duha, si Jesus naghambal kay Pilato nga Sia nagkari sa sini nga kalibutan nga “magsaksi ako sa kamatooran. Ang tagsatagsa nga yara sa kamatooran nagapamati sang akon tingug” (Juan 18: 37). Ang nagaalang-alang nga Pilato wala nakabati sang bisan sin-o nga nakahambal nahanungud sa kamatooran sa sigurado kag gamhanan nga paagi. Sa pagsabat, si Pilato niyan namangkot sang sining walay katapusan nga pamangkot: “Ano ang kamatooran?” (Juan 18:38). Si Pilato, sa pihak nga bahin, wala naghulat sang sabat ni Jesus sa sina nga importante nga pamangkot. Makahunahuna kita kon ano ayhan ang sabat ni Cristo kon Sia may kahigayonan sa pagsabat.

Mahimo bala nga ginasunod naton ang pagkadimapainulubon ni Pilato? Kita nagapamangkot sa Dios sang maayo nga mga pamangkot, apang sa masami wala kita nagahulat sang Iya mga sabat. Mangin tuhay ang aton kabuhi kon kita nagapamati sing maayo kon ano ang ihambal sang Dios. Sa wala sing kapalaran, sa masami nasentro lang kita sa aton kaugalingon kag indi nasentro kay Cristo. Hunahunaa ang tanan nga makabulig nga mga paghangup nga ayhan igahatag sang Dios kon kita lamang magapahimunong kag magapamati sa Iya sing maayo.

Makagalanyat talupangdon nga ang paglansang, ang pinakamakahuluya kag pinakamakahas nga kamatayon, ginpresentar ni Juan bilang pinakamahimayaon nga hitabo. Pinaagi sa Iya kamatayon si Jesus, subong nga ikaduha nga Adam, naglutos kay Satanas, nga nagtapos sang misyon sa pagluwas sang makasasala nga katawohan. Sa misyon sang pagluwas ni Jesus nga natuman na, ang Iya Amay nagbaton sang Iya sakripisyo kag ginhimo nga posible para sa tanan nga nagatoo sa Iya Anak nga maluwas.

### Bahin II: Komentaryo

Ano ang Kamatooran? (Juan 18:28-38)

Sa iya pagpamangkot, “Ano ang kamatooran?” kag niyan nagliso palayo nga wala naghulat sang sabat, wala nabatian ni Pilato ang nahanungud sa kamatooran nga halin sa Kamatooran mismo, nga nagatindug sa unud sa atubangan niya. Ang iya pamangkot nahanungud sa kamatooran tama gid ka importante subong bangud ang aton kalibutan napuno sang kamatooran nga ginpabay-an nalang kag ginsikway. Ang kadudulman sang indi kamatooran kag ang iya bunga nga kagamo nagaduging bisan diin lang. Subong, ang paglikaw sa kamatooran, ang pagpalagyo sa sini, kag ang wala sing kaathagan ginabaton na kag nangin normal. Ining pagkalusod sang kamatooran nagakatabo sa masami nga ang katawohan natulod sa pagpamangkot sang pamangkot man ni Pilato: “Ano ang kamatooran?”

Kon aton pagasundon ang mga tikang ni Jesus, Sia nagabulig sa aton nga mangin manugsugid sang kamatooran. Si Jesus wala lamang nagasugid sang kamatooran, Sia mismo ang kamatooran. Pagkatapos sini tanan, Sia nagpamatuud: “Ako amo ang dalan, kag ang kamatooran, kag ang kabuhi” (Juan 14:6). Kabay nga ang aton pagpanaksi magabutong sa iban halin sa kadudulman sang kalaut pakadto sa masanag nga kapawa sang kamatooran ni Cristo. Kabay nga pahanugutan naton ang iban nga makahibalo nga ang kamatooran sa gihapon masapwan kay Cristo kag sa Iya mga sumulunod.

Yari ang Tawo! (Juan 18:38-19:5)

Si Poncio Pilato dapat nga kalooyan tungud sang iya pagduhaduha kag pagkompromiso sa iya nahibaloan nga kamatooran. Sia nagtinguha sa pagpahamuut sa tanan, apang, bilang resulta, wala sia sang may napahamut-an. Sia ginkaugtan sang mga Judio kag sang Romanhon nga gahum. Ang emperador nagtapok sa iya sa Gaul kag ginhuklasan sang tanan niya nga dungug. Sa wala madugay, sia napatay didto pinaagi sa paghikog. Si Pilato nagtinguha sa pagpangabay sa Judio nga mga pangulo sang pagbatyag sang hustisya kag simpatiya, apang sila determinado nga makita si Jesus nga mapatay sa krus. Pinaagi sa pagmando nga Sia pagabunalon, si Pilato naglaum nga makakuha sang simpatiya sa Iya katawohan.

Sa katapusan nga pagtinguha sa pagluwas kay Jesus, si Pilato niyan nagtanyag sa relihiyoso nga mga pangulo sa pagpili sa tunga sang duha ka bilanggo, sono sa kustombre. Sin-o ang dapat pagabuhian ni Pilato: Si Cristo ukon si Barrabas? Ginpili sang mga Judio si Barrabas, ang pinakangilil-ad nga kriminal, ang matuud nga representante ni Satanas. Makasulubo lang nga sang namarasmasan ni Pilato nga ang mga pangulo indi mationg nahanungud sa pagpalansang kay Jesus, Sia napilitan sa pagsunod sang ila mga handum. Ang gamay lang nga pagkompromiso nagdul-ong sa iya sa paghimo sang mas daku nga mga kompromiso tubtub nga natabok na niya ang punto nga wala na sing pagbalik. Apang, sa panahon sini nga proseso, si Pilato naghangkat sa iya kaugalingon kag sang inhustisya sang bista sa korte pinaagi sa pagpahayag sa tatlo ka beses nga si Jesus sa pagkamatuud wala sing sala kag niyan nagapadayon sa pagtagudili sa Iya sa kamatayon.

Daw ano ka makahalanusbo nga pigura si Pilato! Apang, subong nga indi tumuluo, sia nagtinguha sa pagluwas sang Judio sa Iya katawohan, samtang sila nagasinggitan para sa Iya kamatayon. Ang ini tanan nga butang natabo sa Pascua.

Ang misyon ni Jesus amo ang mangin halad bilang Cordero sa Pascua, ginpatay sa wala pa mapasad ang kalibutan. Sia nabun-ag para mapatay, apang ang Iya kamatayon indi kinahanglan sa mga kamut ni Pilato. Ang katapusan nga mga pulong ni Pilato sa kadam-an amo ang “’Yari ang Tawo!’” (Juan 19:5). Nga wala ginhungud, si Pilato nagtingub, sa sining daw simple lang nga mga pulong, ang kadalumon kag kasangkaron sang kaluwasan kag, sa kaundan, kon nahanungud ini sa ano. Pinaagi sa pagtolok kay Jesus, kita mabaylohan. Kag sa hinambalan ni Juan Bautista: “Yari karon, ang Cordero sang Dios, nga nagakuha sang sala sang kalibutan!” (Juan 1:29). Aton tolokon ang Anak sang tawo kag maluwas. Magatolok kita sa Iya kag magkabuhi.

“Himpit Na” (Juan 19:30, 17:4)

Sa Juan 17:4, si Jesus nagasugid sa Iya Amay: “Ginhimaya ko ikaw sa duta, sang natapus ko ang buluhaton nga nahatag mo sa akon nga himoon.” Sa kay sin-o natapos ni Jesus ang buluhaton? Ang konteksto sang sini nga pahayag amo ang pagkasacerdotanhon nga pangamuyo ni Jesus para sa Iya mga gintoton-an. Si Jesus nagmitlang sa ila sang 40 ka beses sa Iya pangamuyo. Sia sa pagkamatuud naghimaya sang Iya Amay sa paghanas sang Iya mga gintoton-an.

Si Jesus nagsangkap sa ila sa pagdala sang natapos nga buluhaton sang pagpanubos. “Si Cristo nagtapos sang buluhaton nga ginhatag sa Iya nga himoon. Iya gintipon yadtong magapadayon sang Iya buluhaton sa katawohan. Kag Sia nagsiling: ‘Ako ginhimaya sa ila.’ ”—Ellen G. White, The Acts of the Apostles, p. 24. Ang pagtapos sang buluhaton ni Cristo sa paghanas sang Iya mga gintoton-an dapat pagasundan niyan sa pagtapos sang Iya buluhaton sang kaluwasan. Sa Juan 19:30, aton mabasa:v “Sang si Jesus nakabaton sang langgaw, nagsiling sia, ‘Himpit na’; kag ginduko niya ang iya olo kag gintugyan ang iya espiritu.”

Ang himpit nga sakripisyo ni Cristo nagapatimaan nga indi kita magdugang ukon magbuhin sang Iya binuhatan, kondi pagabatunon ini. Ang kaluwasan dolot sang bugay. Aton mabaton ang ini nga dolot pinaagi sa pagtoo kag, pinaagi sa pagtoo sa pagkamatarung ni Cristo, kita ginhatagan sang gahum sa pagkabuhi sang matinumanon kag madinalag-on nga kabuhi.

Ang Wala Sang Sulud nga Lulubngan (Juan 20:1-10)

Ang pagkabanhaw ni Jesus halin sa lulubngan sa kaagahon sang nahauna nga adlaw sang semana tama gid ka kinahanglanon sa pagtoo sang Iya mga sumulunod. Si Cristo dapat magabangon halin sa lulubngan sono sa Iya ginhambal kag kaangay sa pagtagna sang Daan nga Katipan. Wala sing malaut nga gahum ang makapugong sa Iya sa duta. Sa magamhanan nga mando sang Iya Amay sa pagbangon, ang mga kusog sang malaut nahapay gid tanan. Si apostol Pablo, sa 1 Corinto 15:17, nagahambal, “Kon wala mabanhaw si Cristo, ang inyo pagtoo walay pulus kag yara pa kamo sa inyo mga sala!” Dugang pa, sa 1 Corinto 15:19 sia nagpadayon, “Kon ang paglaum ta kay Cristo sa sining kabuhi lamang, labi kakailo kita sa tanan nga tawo.”

Ngaa “pinakamakalolooy?” Bangud ang mahimayaon nga paglaum sang pagkabanhaw indi matabo, kag ang mga napatay kay Cristo indi mabanhaw sa kabuhi, kon indi sa Pagkabanhaw. Apang ang Pagkabanhaw natabo sa kaagahon sang una nga adlaw sang semana, kag ang walay unud nga lulubngan nasaksihan ni Maria Magdalena, Pedro, kag Juan. Ang Romanhon nga mga soldado nakasaksi sang pagkabanhaw ni Cristo halin sa lulubngan sang wala lang madugay, kag sila nagkalatumba sa duta subong sang patay nga mga tawo sa pagkita sang Iya nagabanaag nga himaya. Sa pagkamatuud, ang mga soldado natingala gid sa ila nasaksihan sa ila kaugalingon nga mga mata nga sila nagdalidali pakadto sa relihiyoso nga mga pangulo sa pagsugid sa ila kon ano ang natabo.

Apang ang mga pangulo naaman na para sa pagpamatok kay Jesus nga ila sang kabug-osan ginbalewala ang maathag nga mga pamatuud sang Iya mahimayaon nga Pagkabanhaw. Apang sigurado gid nga ang mga pangulo nakahibalo nga si Cristo nabanhaw; kay kon wala, ngaa ginhiphipan nila ang mga soldado sang kwarta? Si Mateo naglaragway kon ano ang matuud nga natabo; “vKag sang nagtilipon sila kaupud sang mga tigulang kag nakasapul, naghatag sila sing madamu nga cuarta sa mga soldado vkag nagsiling, ‘Isiling ninyo, “Ang Iya mga gintoton-an nagkari sa kagab-ihon kag nagkawat sa Iya sang katolog kami.” vKag kon ini mabatian sang pangolo-puud, buyokon namon sia kag luwason kamo sa kaliligban’ ” (Mat. 28:12-14).

Gani, tama gid kaathag nga ang mga pangulo nagapapadayon sang hantup nga butig nga nagapamatok sa pamatuud sa atubangan nila. Ang Romanhon nga mga soldado—tanan sila—sing matawhay nagakatolog sing dululungan, nga nagpatigayon agud nga makawat sang mga gintoton-an ang lawas ni Cristo? Indi ini mahimo! Indi ang mga kawatan ukon mga gintoton-an ni Cristo ang nagkawat sang Iya lawas. Ang Manluluwas nabanhaw sing mahimayaon halin sa lulubngan. Bisan ang mga bendahe sa Iya guya napiod sing mahipid kag napahamtang sa kilid, nga nagapakita nga wala ginhilabtan ang lulubngan ukon may dinalidali nga pagkawat.

Si Jesus kag si Maria (Juan 20:11-17)

Maria may pinasahi nga kahigayonan, sa wala pa ang bisan sin-o sa mga gintoton-an, nga makita ang walay sulud nga lulubngan. Sia man ang una nga nakakita kag nakabati sang nabanhaw nga Jesus. Samtang sia nagpabilin malapit sa bakante nga lulubngan, nagapangalag-ag sa paghalin, nagsulud sia kag sa wala ginpaabot nakakita sang duha ka manugtunda nga nagapungko kon sa diin ang lawas ni Cristo nabanhaw. Sila namangkot sa iya ngaa nagahibi sia.

Sang nagbalikid sia, iya naatubang ang isa ka tawo nga iya ginhunahuna nga hardinero, nga wala nakabinagbinag nga Sia ang nabanhaw nga Ginoo. Sa pagkakita sang iya paghibi, si Jesus namangkot sa iya, “Babayi, ngaa bala nagahibi ka? Sin-o ang imo ginapangita?” (Juan 20:15). Ang igtalupangud ni Maria bug-os nga natuon sa nadula nga lawas ni Jesus, tubtub si Jesus naghambal sang iya ngalan. Sa pagkabati sa Iya, nakilala dayon niya Sia kag gintawag Sia “Rabboni” (nga kon sayoron Manunudlo).

Si Maria naghingagaw dalagan sa mga gintoton-an kag nagsugid sa ila sang maayong balita nga iya nakita ang Ginoo. Si Jesus nagpakita sa kay Maria sa Iya pagkatawohanon, kaangay sang Sia sa olihi nagpakita sa mga gintoton-an sang Sia nag-aman sang pamahaw para sa ila kag sang Iya ginpahanugutan si Tomas sa pagtandug sang Iya mga pinalian. Para sa aton kaayohan, si Jesus pabilin nga magaangkon sang Iya pagkatawohanon sa walay katapusan, nga ginaangot kita sa Iya pinaagi sa hugpong nga indi gid mabungkag.

### Bahin III: Aplikasyon sa Kabuhi

Hunahunaa kag sabta ang masunod nga mga pamangkot:

Matuud gid nga si Jesus kinahanglan mapatay sa pagluwas sang makasasala nga katawohan. Apang ngaa kinahanglan Niya mapatay sa mabangis nga paagi? Ngaa ang “regular” nga kamatayon indi lubos?
Labaw pa sang sa sadto, ang mga katawohan nagapamangkot sang amo man nga pamangkot nga ginpamangkot ni Pilato kay Jesus: “Ano ang Kamatooran?” Ngaa sa imo hunahuna ang kamatooran ginasikway sa aton kaadlawan? Ano ayhan ang mga kabangdanan nga makita sa aton sosyodad?
Ano ang imo himoon sa sini nga mga hinambalan: Tangla kag magkabuhi, tolok sa idalum kag mapatay. Indi gid mag-untat kondi padayon sa pagtolok paibabaw kag tan-awa ang kapawa sa nawong ni Jesus. Sa ano nga mga pamaagi nga ikaw “matolok sa Tawo”?
Ano ang importansya sang pagtapos ni Jesus sang Iya buluhaton sa paghanas sang mga gintoton-an sa pagpakigbahin sang maayong balita, antes Niya natapos ang Iya buluhaton sang pagpanubos sa krus? Ano nga buluhaton ang imo ginahunahuna nga dapat pa Niya tapuson sa imo kabuhi? Ipaathag.
Ano nga mga leksyon ang aton matun-an sa eksperiensya ni Maria? Sia naputos sa iya kasubo kag mga luha, sa una, nga wala niya nakilala ang nabanhaw nga Jesus. Sa ano nga mga pamaagi nga kita kon kaisa ginabutong paidalum sang mabug-at nga mga lulan nga indi naton mabatyagan ang presensia ni Jesus sa aton mga kabuhi? Paano naton maremedyohan ang ini nga sitwasyon?
Pamalandongi sa makadali ang masubo gid nga nadangatan sang kabuhi ni Pilato. Ano nga mga leksyon ang aton maton-an paagi sa iya mismo nga paggawi, ilabi na sa Iya pagpakig-angot sa mga Judio, sa Romanhon nga mga pagbulut-an, kag kay Jesus?
Leksyon 13 *Disyembre 21–27

Pangtakop: Ang Pagkilala kay Jesus kag Sang Iya Pulong

Sabado Sang Hapon

### Basaha Para sa Pagtoon Sini nga Semana
Juan 21; Juan 11:9, 10; Juan 8:42-44; Juan 4:46-54; 2 Tim. 3:16; Juan 15:1-11.

Salaulohon nga Teksto: “Ginausisa ninyo ang mga kasulatan, bangud nga nagahunahuna kamo nga sa ila may kabuhi kamo nga walay katapusan; kag ini sila amo ang nagasaksi nahanungud sa akon” (Juan 5:39).

Ang Ebanghelyo ni Juan, kaangay sang kay Marcos, nagatapos sa pagtililipon sa Galilea. Ining katapusan nga leksyon sa Juan nagasakop sang sina nga pagtililipon apang gintinguban ini sang tema kon paano naton makilala si Jesus kag ang Pulong sang Dios—konsepto nga nagadalagan tubtub sa ikaapat nga Ebangelyo.

Bisan sila kaupud ni Jesus sa masubra tatlo ka tuig, ang mga gintoton-an sa gihapon wala nakapangaman para sa paglansang kag pagkabanhaw, bisan pa si Jesus nagsugid sa ila sing pabalikbalik kon ano ang magakalatabo.

Sa walay kapalaran, wala nila gintoohan kag ginsaligan ang Iya pulong.

Kita subong mangin yara man sa katalagman sa paghimo sang pareho nga butang: nakabati ukon nakabasa sang Pulong sang Dios, apang wala nagapamati sa sini; wala nagapabilin sa sini; kag wala nagatuman sini. Kon sayuron, wala kita nagabaton sini bilang kapawa nga dapat magagiya sang aton mga hunahuna kag mga binuhatan. Sa walay kapalaran, ayhan diri makita, bisan wala ginahungud, ang madamu nga mga Cristohanon.

Sa sini, ang aton katapusan nga semana sa Ebanghelyo ni Juan, kita magalantaw sa importante nga mga punto sang sini nga Libro, nga makabulig sa aton sa pagpadayon labaw sa pagkilala kay Jesus sa ihibalo lamang pakadto sa pagkilala sa Iya sang bug-os kag tuman ka hapiit nga pagpabilin sa Iya kag sa Iya Pulong.

Ton-i ang leksyon sang sini nga semana sa pag-aman sa Adlaw nga Inugpahuway, Disyembre 28.

Domingo Disyembre 22

Pagtilipon sa Galilea

Basaha ang Juan 21:1-19. Ano ang ital-ital nga mga kamatooran ang ginapahayag diri, ilabi na gid nahanungud sa bugay sang Dios—kag tawohanon nga pagpaubos?

Ang Juan 20 natapos sa tuyo sang libro, nga amo ang pinakalohiko nga duug sa pagtapos, apang may isa pa ka kapitulo. Ang kapitulo 21 nagasugod sa diin ang iban nga gintoton-an didto liwat sa Galilea, kag si Pedro nagasugyot nga magpalawod sila sa sina nga gab-i. Kon lantawon ini daw nagapakita nga nagbalik ang kinaandan nga mga gawi, kag ang mga gintoton-an nagbalik sa ila daan nga palangabuhian, ang pagpangisda. Apang wala sila sang nahulik sina nga gab-i.

Pagkaaga, may misteryoso nga estranghero sa hunasan nga naghambal sa ila sa pag-itsa liwat sang ila pukot sa natoo nga kilid sang baroto. Niyan nakahulik sila sang tama kadamu nga isda nga halos indi na nila mabatak ang ila pukot. Nangin kaangay ini sa pagsugod sang ila pagministeryo kaupud ni Jesus (tan-awa ang Lucas 5:1-11.). Insigida nga nakilala ni Juan si Jesus kag ginhambalan si Pedro, nga sing insigida man naglukso sa tubig kag naglangoy pahigad.

Si Jesus namangkot kay Pedro sang tatlo ka pamangkutanon, tanan nahanungud sa gugma para sa iya Agalon. Sa wala pa ang paglansang, si Pedro namilit nga iya ihatag ang iya kabuhi para kay Jesus (Juan 13:37). Sa dira si Jesus nagtagna sang iya tatlo ka pilo nga pagpanghiwala (Juan 13:38). Sa sini nga pagtilipon sa Galilea, si Pedro wala naghimo sang iya kaugalingon nga mangin balasihan, kondi si Jesus: “Ginoo, ikaw nakahibalo sang tanan nga butang; ikaw nakahibalo nga ako nagahigugma sa imo” (Juan 21:17).

Ang iban nagatalupangud nga si Jesus naggamit sang berbo (verb) nga agapaō, nga nagakahulugan sa paghigugma, sa pagpamangkot kay Pedro (luwas sa katapusan nga tion), kag nga si Pedro dalayon nga nagasabat sa phileō, nga nagakahulugan sa paghigugma, apang para sa isa ka abyan. Ang pagpahangup amo nga si Pedro wala nakalambot sang mas mataas nga sahi sang gugma.

Sa pagkamatuud, ang sabat ni Pedro natuon sa pagpaubos. Nga ang kapaslawan ni Pedro iya permi madumduman, kag mahimo nga sia sing mapainubuson naggamit sang “mas manubo nga tinaga,” nga wala nagapangahas sa pag-angkon sing tuman para sa iya kaugalingon. Kag ini nga pagpaubos ang ginabantala ni Jesus, kag nangin importante sa pagpabalik kay Pedro sa pagministeryo. Indi madudahan nga ang pagpaubos amo ang isa sa pinakadaku nga kinahanglanon sa pagministeryo, bangud ang ginatoonan sini amo si Jesu-Cristo, kag indi ang kaugalingon.

Ang pagbalik kag katungdanan ni Pedro subong pangulo sa dumaan nga iglesia isa sa pinakamabaskug nga pamatuud nga si Jesus nabanhaw halin sa kamatayon. Mabudlay ipaathag ang pagkaprominente ni Pedro kon si Jesus wala, sa presensya sang iban nga mga gintoton-an, nag pasag-uli sa iya sa pagministeryo.

Ngaa ang pagpaubos tama ka importante sa isa nga nagapangita sa pagkilala sa Ginoo? Sa kapawa sang krus, ano ang aton maipabugal?

Lunes Disyembre 23

Ang Pagtuon Sang Imo mga Mata kay Jesus

Basaha ang Juan 21:20-22. Ano nga pamangkot ang nagdul-ong kay Pedro sa sala nga dalan? Paano ni Jesus gintadlong ang dalan?

Bag-o lang ginpasag-uli ni Jesus si Pedro sa pagministeryo kag ginhambalan sia, “Sonod ka sa akon” (Juan 21:19). Yadto daw pisikal nga pagsunod kay Jesus didto sa dagat. Kag ina bangud si Pedro nagbalikid kag nakita si Juan nga nagasunod man kay Jesus, kag sia namangkot nahanungud kay Juan. “Ginoo, magaano bala ining tawo?’” (Juan 21:21)

Sa pagpasag-uli kay Pedro sa pagministeryo, si Jesus nagtagna sang paagi sang kamatayon ni Pedro (Juan 21:18). Daw interesado si Pedro nga mahibaloan man nahanungud sa kamatayon ni Juan. Sa baylo si Jesus nagliso sang hunahuna ni Pedro sa isyu sang pagsunod sa Iya, kag indi ang pagpalibog nahanungud sa kon ano ang matabo sa isa ka gintoton-an.

Basaha ang Juan 21:23-25. Paano nasaypan ang hinambalan ni Jesus? Paano gintadlong ni apostol Juan ining sayop nga paghangup?

Wala nahangpan sang katawohan ang buut silingon ni Jesus sang Sia nagsiling, “Kon buut ko nga magpabilin sia tubtub nga ako magkari, ano bala ina sa imo? Sonod ka sa akon!” (Juan 21:22). Ang ila hunahuna amo nga si Jesus magabalik sa indi pa si Juan mapatay. Samtang ang tinion nagaligad kag si Juan nagatigulang na, ini mangin isa ka krisis kon sia mapatay (sa diin, sa pagkamatuud, sia napatay) kag si Jesus wala pa nagbalik. Si Juan nagtadlong sang sining sayop nga pagpati pinaagi sa pagpakita nga ini kabubut-on ni Jesus, indi tagna nga dapat mahabo.

Ang ideya sang pagtolok kay Jesus, sa baylo sa iban nga tawo, isa ka gamhanan nga giya sa nabilin nga lesksyon sang semana. Si Jesus, kag si Jesus lamang, amo ang aton Manunubos. Indi malikawan nga mapaslawan ka ukon masakitan sa mga tawo.

Ang tema sang mga kamatooran nga pagaton-an halin sa Martes tubtub Huwebes nahanungud sa paghangup sa Pulong sang Dios, nga ang lalambuton amo ang pagkilala kag pagsunod kay Jesus, nga amo lamang dapat ang aton mangin Agalon kag Manugtuytuy—walay sapayan sang bulig, laygay, kag giya nga ayhan mahatag sang iban sa aton.

Daw ano ka masunson nga ang iban, nga imo ginarespeto kag ginadayaw, magapaslaw sa imo? Ano nga mga leksyon, bisan ano kabudlay, ang imo naton-an sa sina nga eksperiensya?

Martes Disyembre 24

Kapawa kag Kadulum

Basaha ang Juan 1:4-10; Juan 3:19-21; Juan 5:35; Juan 8:12; Juan 9:5; Juan 11:9, 10; kag Juan 12:35. Ano ang daku nga kinalain ang makita diri, kag ngaa ining kinalain tama ka masadsaron sa paghangup sang kamatooran?

Ang kalibutan yara sa kadulum; ini nagasikway sang kamatooran kag indi gid, sa iya kaugalingon, makakita sang iya dalan pakadto sa matuud nga Dios, ang personal nga Dios sang Pagpanuga, pagpahayag, kag Pagpanubos.

“Indi gid matabo nga ang katawohan, sa kaugalingon, makaangkon sang diosnon nga ihibalo. ‘Mataas ini subong sang langit—ano bala ang mahimo mo? Madalum pa sa Sheol—ano bala ang mahibaloan mo?’ Job 11:8. Ang espiritu lamang sang pag-adoptar ang makapahayag sa aton sang madalum nga mga butang sang Dios, sa diin ‘wala makit-i sang mata, kag wala mabatii sang idulungug, ukon wala mapainoino sa hunahuna sang tawo.’ ‘Ini gin-aman sang Dios sa nagahigugma sa iya, sa aton ginpahayag sang Dios paagi sa Espiritu’ ”–Ellen G. White, _The Desire of Ages_, p. 412.

Si Jesu-Cristo lamang “ang nagpahayag sa Iya,” ang Amay (Juan 1:18). Ang Griego nga berbo (verb) amo ang exēgeomai, nga buut hangpon “sa pagpatpat,” “pagpaathag,” “pagpasangkad.” Si Juan nagapresentar kay Jesus bilang langitnon nga manugbalita, ang Isa nga nagapaathag kon ano ang paghangup sa pagkilala sa Dios. Pinaagi lamang kay Jesus nga makilala naton sing matuud ang Dios.

Basaha ang Juan 8:42-44. Paano ni Jesus ginlaragway ang butig nga sadsaran sa diin ang relihiyoso nga mga pangulo sang Israel nagbase sang ila pagtoo?

Yadtong wala nagatindug sa kamatooran nagahambal sa ila kaugalingon nga mga ginasaligan. Ila “nakita” ang kahulugan sang teksto sa ila tawohanon nga panan-awon lamang. Sa pihak nga bahin, kita dapat magabaton nga si Cristo amo ang kapawa sang kalibutan kag sundon Sia sa aton pagpatpat sang Iya Pulong. Sa kabaliskaran, ang yawa nagapamulong sono “sa iya kinaugali” (Juan 8: 44). Kon kita indi mahinalungon kag wala nakapanugyan sa pagtoo kag pagkamatinumanon sa Dios, yara kita sa katalagman sa paghimo sang pareho nga butang: sa pagbasa sang teksto nga nabasi lamang sa aton kaugalingon nga mga handum, gusto, kag panan-awon, nga mas mahapos himoon sang sa aton mabinagbinag.

Paano ikaw magsabat sa kamatooran nga “makapasakit sa iban,” sa baylo kon paano ikaw dapat magsabat sa yadtong mga kamatooran?

Miyerkoles Disyembre 25

Teolohiya Halin sa “Ibabaw” Ukon Halin 
sa “Idalum”

Basaha ang Juan 4:46-54. Ano nga palaligban ang nagdala sa opisyal sa pagpalapit kay Jesus, kag ano ang madalum nga hulusayon diri?

Ini nga tawo nagpalapit kay Jesus, ang Kapawa sang kalibutan, apang sia namat-ud sa iya hunahuna sa pagtoo lamang kon si Jesus makaayo sang iya bata. Kita makasiling nga ang teolohiya sang sini nga tawo amo ang “teolohiya nga halin sa idalum.” Ang teolohiya nga halin sa idalum nagapahamtang sang mga pagsulundan kag mga prinsipio para sa Dios kag sa Iya Pulong. Ang tawohanon nga mga ideya, nga may kasawayan kag limitado kag indi maayo, nangin katapusan nga kagamhanan kon paano ang tawo magpatpat sang Pulong sang Dios. Daw ano ka makatalagam nga siod kon mahulog didto.

Ang teolohiya “halin sa ibabaw,” sa kabaliskaran, nagasabat pinaagi sa pagtoo, nga may pagtoo sa Dios kag sa Iya pulong sing una (Juan 4:48; Juan 6:14, 15; 2 Tim. 3:16). Kon ginabaton ang Biblia pinaagi sa pagtoo, ini mangin iya kaugalingon nga manugpatpat. Ang pagtamud sang kalibutan sa Kasulatan, sang sa pilosopiya sang panuigon, amo ang giya sa paghangup kag sa pagpatpat sang Kasulatan. Ang tawohanon nga panan-aw dapat mapaidalum kag mapasunod sa Pulong sang Dios, kag indi sa iban nga paagi.

Dapat naton pagatoohan ang mga pulong sang Kasulatan kon kita magatoo sa mga pulong ni Jesus (Juan 5:46, 47). “’Kon kamo magapadayon sa akon polong, kamo matuud gid nga mga gintoton-an” (Juan 8:31). Kon kita nagaduhaduha sa Pulong sang Dios, ang Iya Pulong indi magapabilin sa aton (Juan 5:38). “‘Ang nagasikway sa akon kag wala nagabaton sang akon mga polong may isa nga magahukom sa iya; ang pulong nga akon ginpamolong amo ang magahukom sa iya sa katapusan nga adlaw! Kay ako wala nagpamolong gikan sa akon kaugalingon; kondi ang Amay nga nagpadala sa akon nagsogo sa akon kon ano ang akon ipamolong” (Juan 12:48, 49).

Ang magpamati sa Pulong sang Dios labaw pa sang sa pasapayan nga pagbaton sang impormasyon. Nagakahulugan man ini sa paghimo sang kabubut-on sang Dios. Kag amo ini ang aktibo nga pagsabat sa pagpamati sang Pulong. “Kon bisan sin-ong tawo buut maghimo sang iya kabubut-on, makahibalo sia kon ang pagtolon-an gikan sa Dios ukon nagpamolong ako sa akon kaugalingon” (Juan 7:17).

Kag ini nga pagpamati, kag pagtuman, sa Pulong sang Dios amo ang pagpabutyag sang gugma sa Iya. “Kon ang tawo nagahigugma sa akon magabantay sia sang akon pulong, kag ang akon Amay magahigugma sa iya kag kami magakara sa iya kag magapuyo kami kaupud niya” (Juan 14:23).

Ano ang kaangtanan sa tunga sang aton gugma kay Jesus kag pagtuman? Ngaa ang bisan ano nga sahi sang “pagtuman” nga wala nabase sa gugma yara sa katalagman nga mangin legalismo?

Huwebes Disyembre 26

Pagpabilin kay Jesus

Basaha ang Juan 12:32. Sa ano nga mga paagi nga ang ining makatalandug nga hinambalan nagalaragway sang pagbulut-an ni Jesu-Cristo?

Sa aton nakita sa bilog nga mga leksyon sang sining tatlo ka bulan, ang Ebanghelyo ni Juan nagabuyok sa aton kay Jesus, apang kon kita lamang sa kinabubut-on nagahandum sa pagkilala sa Dios kag sa paghimo sang Iya kabubut-on. Sa bug-os niya nga Libro, ang katawohan nga nakasugata kay Jesus nagabaton sang kapawa kag nagatubo ukon nagasikway sang kapawa kag nangin bulag. Si Nicodemo, ang babayi sa bobon, ang halangdon nga opisyal, ang tawo sa ponong sang Betesda, ang 5,000 nga ginpakaon sang tinapay kag isda, ang mga utud ni Jesus, ang relihiyoso nga mga pangulo, ang tawo nga bulag halin sa pagkabun-ag, si Maria kag Marta, si Pilato—tanan nakasugata kay Jesus kag naghimo sang mga pagpili nahanungud sa kamatooran kag kapawa nga Iya gindala.

Ang teolohiya halin sa idalum nagasugod sa tawohanon nga argumento sa paghibalo kag pag-usisa sang pagluntad kag kinaiya sang Dios. Ang panan-aw sang tawo, may kasaypanan, napukan, may paghukom, nagauna sa bugna sang Dios, balaan, himpit, kag nakahibalo sang tanan. Ang teolohiya nga halin sa idalum sigurado nga nagagiya sa mga tawo nga magtalang, kaangay sa natabo sang nagligad kag matabo sa palaabuton (tan-awa ang Bug. 14:1-12), sang ang tawohanon nga kaalam, nga nagatinguha sa pag tal-us sang diosnon, magatinguha sa pagpilit sang butig nga pagsimba sa kalibutan.

Basaha ang Juan 15:1-11. Ano ang sekreto sang espirituhanon nga pagtubo kag kahimsog?

Ang sekreto amo ang pagpabilin nga naangot kay Jesus. Sia amo ang Pulong sang Dios, ang Tinapay sang Kabuhi, ang Kapawa sang kalibutan, ang Gawang sang mga karnero, ang Maayo nga Manugpahalab, ang Pagkabanhaw kag ang Kabuhi, ang Dalan, ang Kamatooran kag ang Kabuhi, kag ang Matuud nga Puno sang Uvas.

Ang mga katapo sang Pagka-Dios kag ang ila Pulong, ang Biblia, kaangay sang magnet. Kon indi pagpamatukan, pagabuyukon nila kita pakadto sa ila. “Ang tingug sang Dios nagapakighambal sa aton pinaagi sa iya pulong, kag may madamu kita nga mga tingug nga mabatian; apang si Cristo nagsiling nga magaandam kita sa ila nga magasiling, Yari si Cristo ukon ato didto si Cristo. Niyan paano naton mahibaloan nga wala sa ila ang kamatooran, luwas lang kon aton dal-on ang tanan nga butang sa mga Kasulatan?”–Ellen G. White, The Advent Review and Sabbath Herald, April 3, 1888. Kag niyan, dapat kita magpanugyan sang aton kaugalingon sa yadtong ginpresentar sa Pulong sang Dios.

Biyernes Disyembre 27

Dugang nga Panghunahuna: Ang pagtamud sang Dios tama ka daku ang kinatuhayan sang sa iya sang tawo. Ang Dios nagapakigbahin sang Iya pagtamud sa aton pinaagi sa Iya Pulong, sa Biblia, sa idalum sang gahum sang Balaan nga Espiritu. Aton ang pagpili kon bala handum naton ang paglakat sa kadulum ukon sa pagbaton sang kapawa nga naghalin kay Jesu-Cristo nga ginpahayag sa Pulong.

Kinahanglanon sa sini nga pagpili amo ang aton personal nga pagpanugyan kay Jesu-Cristo, ang Anak sang Dios kag Manunubos sang katawohan. Pinaagi sa gahum sang Balaan nga Espiritu, ang Dios nga Amay nagpahayag sa aton—sa kabuhi, kamatayon, kag pagkabanhaw ni Jesus—sang kadalumon sang Iya gugma. Kag kita nakahibalo nahanungud kay Jesus tungud ang Iya kabuhi, kamatayon, kag pagkabanhaw nasulat sa Pulong sang Dios.

“Ang mga manugtunda sang Dios padayon ang pagkadto sa duta pa langit, kag halin sa langit pakadto sa duta. Ang mga milagro ni Cristo para sa mga ginasakit kag nagaantus natabo tungud sa gahum sang Dios pinaagi sa pagministeryo sang mga manugtunda. Kag pinaagi kay Cristo, sa pag-alagad sang Iya langitnon nga mga manugbalita, nga ang tagsa ka pagpakamaayo nagahalin sa Dios para sa aton. Sa pag-ako sa Iya kaugalingon sang pagkatawo, ang aton Manluluwas nagahiusa sang Iya pag-ulikid sa yadtong nahulog nga mga lalaki kag mga babayi ni Adam, samtang pinaagi sa Iya pagkadiosnon Sia nagakaput sang trono sang Dios. Kag niyan si Cristo amo ang manugpatunga sang pagsugilanonay sang tawo sa Dios, kag sang Dios sa tawo.”—Ellen G. White, _The Desire of Ages_, p. 143.

**Mga Palamangkutanon nga Pagadiskusyunan**:

`Sa tanan nga sugilanon sa Ebanghelyo ni Juan, diin ang nagahambal sang mabaskug sa imo nahanungud sa gugma kag kinaiya sang Dios? Ipakigbahin sa imo klase ngaa ining sugilanon makagalanyat?`

`Sa praktikal nga mga hinambalan, paano ang isa magahimo sa pagpangita sang kamatooran?`

`Ngaa sa masami mabudlay ipahigad ang kaugalingon subong manugpatunga sang kamatooran? Aton bala mahimo sing bug-os ini, ukon ang aton pagkatawo, sa bisan paano, nagapadayon sa pagpabatyag kon paano naton ginalantaw ang mga Kasulatan? Ngaa dapat naton kilalahon ang ini nga kamatooran, kag paano ang pagkamapainubuson nakabulig sa aton sa pagpanugyan sang aton sayop nga opinyon sa Pulong sang Dios?`

`Ang kasaysayan sang Nasidlangan nga Cristianismo napun-an sang makasiligni nga mga ehemplo kon ano ang nagakalatabo kon ang Pulong sang Dios ginasakup sa pamulitika kag panguna nga mga paghukom sang mga tawo. Ano ang iban nga ehemplo, kag ano nga leksyon ang aton maton-an sa ila subong nahanungud sa kon daw ano ini ka makatalagam kon ang tawohanon nga mga panan-aw amo ang magapangibabaw sa “pagpatpat” sang Biblia?`

`Palip-ota sa imo kaugalingon nga mga pulong ang daku nga laragway sang Ebanghelyo ni Juan. Ano ang sentro sini nga mensahe para sa aton subong?`
### Bahin I: Kabilugan nga Panan-aw

Sentro sa Pagtoon: Juan 21:1-19, Juan 21:18-25, Juan 8:40-46, Juan 4:46-54, Juan 12:32, Juan 15:1-11

Sa katapusan sang Ebanghelyo ni Juan, si Cristo nagtinguha nga ipatudok ang mga pagtudlo sang Iya espirituhanon nga ginharian, sang Iya salili nga kamatayon, kag sang Iya sigurado nga pagkabanhaw sa tagiposoon sang Iya mga sumulunod subong man sa ila mga hunahuna. Ang Iya mga gintoton-an, sa pihak nga bahin, bisan sa katapusan, daw wala ginbatyag sing tinagiposoon ang kamatooran kon ano ang Iya ginhambal. Walay sapayan kon pila ka beses Sia nagtinguha sa pagpaathag sang sini nga kamatooran sa ila kag sa paggiya sa ila sa pagtoo, ila nasapwan nga mabudlay ang pagproseso.

Basi kita mangin maparas sa mga gintoton-an, indi bala ini palaligban na sang madamu nga mga Cristohanon subong? Aton nabatian ang mga pulong ni Cristo kag ginaton-an ang mga ini, apang sila bala nangin kabahin sang aton mga kabuhi? Nagapabilin bala sila sa aton mga ulo nga wala nagalambot sa aton mga tagiposoon?

Daw mabudlay patihan, apang matuud, nga si Pedro kag ang iban nga gintoton-an naghunahuna nga, sa panahon sang Iya dutan-on nga pagminsterio, igabalik ni Cristo ang literal nga ginharian sa Israel pinaagi sa paglutos sa Romanhon nga gahum. Matapos ang pagkabanhaw, ang paglaum sang duha ka gintoton-an nabuong samtang sila nagapanlakatan sa Emaus. Kag sang si Jesus (wala makilala bilang Manluluwas) nag-ugyon sa ila, Sia nagpaathag sa ila sang mga tagna nahanungud sa Iya kaugalingon. Dugang pa, ang kamatooran sang pagkabanhaw, kag, wala madugay pagkatapos sadto, ang pag-ula sang Balaan nga Espiritu, nagbulig nga ikabuhi ang Iya gintudlo sa Napulo kag Duha. Sa olihi, nangin sobra ka matuud ini sa mga gintoton-an nga sing kinabubut-on handa sila sa pagrisgo sang ila mga kabuhi para sa maayong balita.

Daw subong nga, sa sadtong katapusan nga mga semana kaupud sa nabanhaw nga Ginoo, ang mga gintoton-an sa katapusan nakatoon kag nagtoo gid kon ano ang ginatinguha sa pagsugid ni Jesus sa ila. Sia makuli sa pagpangakig sa ila tubtub sa katapusan, kag Sia handa man sa pagpailub sa aton subong. Ano ang aton mahimo kon wala ang Iya pagpailub? Kabay ang ini nga hunahuna makabulig sa pagpadasig sa aton nga mangin mas matutum sa aton hunahuna, sa aton mga tagiposoon, kag sa aton pagkabuhi.

### Bahin II: Komentaryo

**Pagtilipon sa Galilea** (Juan 21:1-19)

Bisan matapos magpakita ang nabanhaw nga Ginoo sa mga gintoton-an sa tatlo ka beses, sa sugyot ni Pedro, sila nagbalik sa pagpangisda. Sila nagpangabudlay sa bilog nga gab-i apang wala sing bisan ano nga ipakita para sa ila pangabudlay. Sa kinaandan, bisan ano may mga hulik sila, bisan ano ka gamay. Apang si Jesus naghungud nga ang ila kapaslawan magadul-ong sa ila sa pagtoon sa pagpanghulik sang tawo. Ang aton kapaslawan sa butang nga aton ginahimo sing maayo sa masami nagadul-ong sa aton sa pagpangita sa diosnon nga bulig.

Temprano pa sina nga aga, si Jesus nagpakita sa higad sang baybayon, naghimo sang milagro pinaagi sa madamu nga hulik sang isda, kag niyan nagpakaon sa Iya mga sumulunod sang pamahaw. Ini nga sugilanon nagapahibalo sa aton nga ang nabanhaw nga Cristo matuud nga persona, kaangay sadto sang wala pa Sia napatay. Dugang pa, sa pag-aman sang pagkaon, si Jesus nagpakita nga Sia nagaulikid sa mga kinahanglanon sang Iya kapoy kag gutum nga mga gintoton-an. Sa paghimo sini, si Jesus nagpakita sa ila nga Sia sa gihapon ila abyan, nga nagaulikid sa ila mga kinahanglanon samtang sila nagapangabudlay sa pagpauswag sang Iya ministerio.

Ini nagasugid nga, sa sining katapusan nga pagtipon, ang Ginoo naghatag importansya kay Pedro. Sa pagkatapos gid sang Iya pagkabanhaw, si Jesus sang pinasahi nagmitlang kay Pedro sa iya ngalan, kag karon Iya ginpersonal liwat si Pedro kag ginpamangkot sang tatlo ka may kahilabtanan nga mga pamangkot nahanungud sa pinakaimportante nga topiko—ina amo ang paghiguma sa Iya. Sang temprano pa samtang si Jesus nagasugid sa mga gintoton-an nahanungud sa Iya umalabut nga paglansang, si Pedro namilit nga sia handa nga mapatay para sa Iya (Juan 13:37). Apang sa pihak sang sina nga saad, si Pedro kag ang iban nga gintoton-an nagpalagyo para sa ila kaluwasan, nga nagahunahuna nga ang ila kawsa wala na. Sang olihi, ginpanghiwala ni Pedro si Jesus sing tatlo ka beses, sono sa gintagna ni Jesus.

Sa Natung-an nga nasidlangan nga kultura, makahuluya ang magpanghiwala sang imo mga abyan, kag nabatyagan gid ni Pedro ang kahuya. Nga nakahibalo sang kahuy-anan nga nabatyagan ni Pedro, si Jesus namangkot sa iya sang tatlo ka pamangkot nga gindisenyo sa pagbulig sa iya pag-ayo kag pagpasag-uli. Sa tatlo ka beses si Jesus namangkot sa iya, sa iya ngalan: “Simon, anak ni Juan, ginahigugma mo ako?” (Juan 21:16). Si Jesus naggamit sang Griego nga berbo (verb) agapao, nga nagatumud sa walay kondisyon nga gugma sang Dios, kag si Pedro nagsabat sa berbo (verb) nga phileo, nga sa masami nagatumud sa gugma sa abyan.

Daw wala nabatyagan ni Pedro nga ang iya gugma para sa iya Ginoo kaangay kataas sang gugma sang iya Ginoo para sa iya. Diri, sa Iya sabat, si Pedro nagapakita sang pagpaubos kag madali matudloan, kinaiya nga nagpatakus sa iya nga “Tatapa ang akon mga carnero” (Juan 21:16). Ang ini nga giho sa bahin ni Cristo nagpamatuud nga si Pedro niyan napasag-uli na kag ginsaligan sa pagtatap sang panong nga mga tumuluo ni Cristo. Daw ano nga pagbaylo! Ang dasodaso kag sobra ka masaligon sa kaugalingon nga Pedro sa katapusan nakatoon sa pagpaubos, nga wala na nagasalig sa kaugalingon kag nagasalig na kay Jesus.

**Ituon ang Imo Panan-aw kay Jesus** (Juan 21:18-25)

Makatarungan ang paghambal nga daw may “pagpaindis-indis” nga nagakatabu sa tunga sang duha ka prominente nga gintoton-an: Si Pedro kag si Juan. Ang duha nagapalabawanay para sa igtalupangud ni Jesus. Bag-o lang si Jesus nakatapos sa pagpasag-uli kay Pedro sa atubangan sang kapareho niya nga mga gintoton-an kag nagatugyan sa iya sang pastoral nga pagtatap sang Iya carnero. Sa tunga sang buluhaton sa pagpasag-uli, si Jesus naglakip sang tagna kon paano si Pedro maghatag sang iya kabuhi para sa maayong balita. (Tan-awa ang Juan 21:18, 19.) Niyan si Jesus nagtawag kay Pedro sa pagsunod sa Iya, nga amo lamang ang paagi sa pagpabilin nga matutum kag mabakud sa paghunas kag pagtaub sang ministerio kag bisan pa ang pagkamartir.

Sang nagalakat si Pedro upud i Jesus, si Juan yara lang sa malapit. Ina nagpatingala kay Pedro. Kon si Pedro magaantus, indi bala dapat si Juan magaantus man? Matapos ang tanan, ang panawagan sa pagsunod nahantup para sa iya. Amo ina nga si Pedro namangkot: “Ginoo, magaano bala ining tawo [si Juan]?” (Juan 21:21). Sa paghibalo kon ano ang yara sa tagiposoon ni Pedro, si Jesus nagsabat dayon: “Kon buut ko nga magpabilin sia tubtub nga ako magkari, ano bala ina sa imo? Sonod ka sa akon’” (Juan 21:21).

Buut silingon, ang gusto ipahangup ni Jesus kay Pedro amo nga ang prayoridad sang pagsunod sa Iya wala nagadepende kon sin-o pa ang nagahimo ukon ano nga kahimtangan ang magaabut. Ang pag-ipit sang imo mga kaupud ayhan magadul-ong sa aton sa paglisa sa sini nga dalan ukon sa sina, apang dapat bug-os ang aton pagpanugyan kay Jesus, wala sapayan sang katawohan ukon mga kahimtangan. Ining pahamtang sang hunahuna amo ang pinakakinahanglanon subong, kon ang katawohan may huyog sa pagsunod sa mga pagpati ukon opinyon sang kadam-an. Apang, bilang matutum nga mga sumulunod ni Jesus, indi naton mahimo ina. Dapat naton sundon Sia bangud sang aton personal nga mga pagtalupangud sa Iya subong Manluluwas bangud ang aton kaluwasan importante sa tunga naton kag sa Dios. Kon si Jesus magabalik liwat, indi na importante kon ano ang ginahunahuna sang iban sa aton; ang importante kon ano ang ginahunahuna sang Dios sa aton.

Indi naton pagbiyaan ang ini nga parte nga wala ginhatagan sang pagtamud ang ayhan indi paghinangpanay nga magaluntad sa panghunahuna sang madamu nahanungud sa mga pulong ni Jesus nahanungud kay Juan.Ang pagtuon ni Jesus sa kinahanglanon ni Pedro sa pagsunod sa Iya bisan ano pa ang matabo, indi sa kon ano ang magakatabo kay Juan. Talupangda ang kondisyonal nga hinambalan: “Kon buut ko nga magpabilin Sia” (Juan 21:22). Ato kuntani mahapos para kay Pedro, kag mahapos man para sa aton, sa pagpasapayan sang sala nga mga pulong ni Jesus kag indi mahangpan ang Iya daku nga punto sa pagpabilin nga matutum.

Kon kaisa, bisan ang aton pinakasuod nga mga abyan may lain nga paghangup sa aton ginahambal. Apang, ang aton pinakasuod nga Abyan nga si Jesus nakahangup sa aton sang bug-os kon ano ang aton ginahambal kag ginapahangup. Pamalandungi ining dinalan nga may kaangtanan sa pagbutang sang aton bug-os nga pagsalig sa wala nagabaylo nga Jesus: “Sa Iya kalooy kag pagkatutum ang Dios sa masami nagapahanugot sa yadtong aton ginbutangan sang aton kompyansa sa pagpaslaw sa aton, agud aton maton-an ang kabuangan sa pagsalig sa tawo kag dutan-on nga gahum. Magasalig kita sing bug-os, sing mapainubuson, kag indi maiyaiyahon sa Dios.”—Ellen G. White, _The Ministry of Healing_, p. 486.

**Kapawa kag Kadulum** (Juan 8:40-46)

May mga tawo nga determinado sa pag-uyat sa ila sala nga mga opinyon, bisan ano kadamu nga pamatuud ang ila nakita. Sila sa masami nagapalibut sa ila mga kaugalingon sang mga tawo nga nagaugyon lamang sa ila, nga nagadugang sa pagpabaskug sang ila kaugalingon nga sayop.

Amo ini ang natabo sa relihiyoso nga mga pangulo. Sila natam-an ka bulag tungud sang ila pagkamaiyaiyahon kag paghukom nga sila naugot-ugot gid kay Jesus. Daw kasaw-a nga sila nagaangkon sa paghigugma sa Amay, apang nagakaugot sa Iya Anak. Si Jesus nagpadayag sang ila pagkasalimpapaw sa sini nga mga pulong: “Kon ang Dios inyo Amay, nagahigugma kamo kuntani sa akon, kay ako nagikan sa Dios; wala ako magkari sa akon kaugalingon nga kabubut-on, kondi ginpadala niya ako” (Juan 8:42).

**Si Jesus Nag-ayo Sang Bata Sang Dungganon nga Judio** (Juan 4:46-54)

Ang aton pagtoon sini nga semana, aton man ginakabig ang sugilanon sang bantug nga dungganon nga Judio, nga importante nga opisyal sa serbisyo ni Haring Herod. Ang anak sang dungganon nga tawo nagapalangluya sa iya higdaan sang kamatayon. Ang tanan nga manugbulong nag-untat na sa pagbulong sa iya. Sa pagkawalay paglaum, ang amay nagpangita sa Daku nga Manugbulong, bisan pa nga wala sia nagtoo nga Sia amo ang ginsaad nga Mesias. Si Jesus nakahibalo nga tubtub indi Niya pag-ayohon ang anak sang dungganon, indi sia magtoo nga Sia amo ang Cristo.

Bisan pa si Jesus nakahibalo sang mga motibo sang tawo, Sia naghandum indi lamang sa pag-ayo sang iya bata apang amo man ang pagpukaw sang matuud nga pagtoo sa tawo kag magadala sang kaluwasan sa bug-os nga panimalay. Hambal ni Jesus sa dungganon nga tawo, “Kon indi kamo makakita sing mga tanda kag mga kalatingalahan indi kamo magtoo” (Juan 4:48). Ini nga mga pulong nagtuslok sang konsiensya sang amay kag nagdul-ong sa iya sa pagpamangkot sang iya maiyaiyahon nga mga motibo, nga nagapahamtang sa iya sa banas sang pagtoo kay Jesus para sa iya kaugalingon nga kaayohan.

**Pagpabilin kay Jesus** (Juan 12:32, 15:1-11)

Sang si Jesus ginbayaw “gikan sa duta” (Juan 12:32), Sia nagbuyok sing madamu sa Iya kaugalingon, kag Sia padayon nga nagabuyok sing madamu subong. Apang ang mabuyok kay Cristo isa lamang ka panguna nga tikang sa aton makaluwas nga relasyon sa Iya, kay dapat kita magapadayon sa paglakat upud sa Iya kag sa pagpabilin sa Iya, nga nagakinahanglan sang determinasyon kag pagkatayuyon sa aton espirituhanon nga panlakatan.

Agud ipatalupangud ang importansya sang pagpabilin sa Iya, si Jesus nagmitlang sini sing pito ka beses sa apat lamang ka bersikulo, nga makita sa Juan 15:4-7. Luwas nga magpabilin kita kay Cristo, kita “wala. . .sing mahimo” (Juan 15:5). Ang kahulugan sang sini nga bersikulo nangin maathag kon aton kabigon ang matuud-sa-kabuhi nga ehemplo sa pagsumpay sang binanggi nga balagon. Kon ang ginsumpay wala nagasunod kag nagapasakop sa ginikanan nga puno, ini malaya. Niyan, kon wala ang ginikanan nga puno, ang ginsumpay sa hantup wala gid sang mahimo.

Ang kalidad sang pagpabilin nagahatag sang ideya sang pagkahapiit kag pagkapermanente. Ang mabinungahon nga sanga may buhi nga pag-angot sa balagon. “Lanot sa lanot kag ugat sa ugat, [ang ginsumpay] mangin-isa sa Balagon, kag magaambit sang iya kabuhi. . . . Samtang ang ginsumpay nagabaton sang kabuhi sang nahiusa sa balagon, gani ang makasasala nagaambit man sang diosnon nga kinaiya kon naangot kay Cristo. Ang may katapusan nga tawo nahiusa sa walay katapusan nga Dios. Kon niyan nahiusa, ang pulong ni Cristo magapabilin sa aton, kag wala na kita nagagiho pinaagi sa indi tayuyon nga balatyagon, kondi buhi kag nagapabilin nga prinsipyo.”—Ellen G. White, _Sons and Daughters of God_, p. 291.

### Bahin III: Aplikasyon sa Kabuhi

Hunahunaa kag sabta ang masunod nga mga pamangkot:

Binagbinaga kon ano ang matabo kon daku ang aton pagsalig sa tawo, bisan sa suod nga mga abyan, sa baylo nga kay Jesus. Sa sini nga mga kahimtangan, ang Dios, sa Iya daku nga gugma kag kalooy para sa aton, nagapahanugot nga yadtong mga abyan magapaslaw sa aton agud nga kita sa olihi makatoon sa pagbutang sang aton katapusan nga pagsalig kay Jesus. Sa ano nga kadalumon, niyan, kita dapat magsalig sa aton suod nga mga abyan?

Kon kita nakahibalo kag nagatoo nga ang Dios nagpatawad sa aton, husto bala nga magtoo kita sing bug-os sa sina nga kapatawaran apang wala naton ginpatawad sing bug-os ang aton kaugalingon, sa paghibalo nga indi kita takus sa sina nga kapatawaran? Ngaa, ikon ngaa indi?

Sa paghibalo nga sa pila ka adlaw aton makita ang tion sang kalisang nga nagaisahanon, paano ang aton pagsalig sa iban nga Cristohanon sa palibut naton? Kinahanglan pa bala naton ang suporta sang iban, ukon aton na naton-an ang pagkuha sang kusog sa aton pagpakig-upud kay Jesus? Ipaathag.

Ano sa pagkamatuud ang kahulugan sa imo, sa adlawadlaw nga pagkabuhi, nga kon wala si Jesus, wala ikaw sing mahimo? Sa hantup, ano ang ginatumod sang pulong nga “wala”?

` `