---
title:  “Ikaw Bala ang Hari Sang mga Judio?”
date:   15/09/2024
---

`Basaha ang Marcos 15:1-15. Ano nga sahi sang kabaliskaran nga mga sitwasyon ang nagluntad diri?`

Si Poncio Pilato amo ang gobernador sa Judea halin sang A.D. 26-36. Indi sia maloloy-on nga pangulo, kag ang kadamuan sang iya binuhatan nagdulot sang kahayanghag kag pagkadismaya sa mga pumuluyo sang duta (ipaanggid sa Lucas 13:1). Ang Judiyong pagbista kay Jesus nagresulta sa kamatayon nga pamatbat para sa pasipala. Apang sa idalum sang pagdumala sang Roma ang mga Judio indi makapamatbat sa kamatayon sa mga tawo sa kalabanan nga mga kaso, kag gani ila gindala si Jesus kay Pilato para tagudilian.

Ang panumbungon batok kay Jesus sa atubangan ni Pilato wala mamitlang, apang mahapos ang pagpat-ud sa panumbungon base sa malip-ot nga pamangkot nga ginpamangkot ni Pilato kay Jesus, “Ikaw bala ang Hari sang mga Judio?” (Marcos 15:2). Sa kapanahonan sang Daan nga Katipan, ang Israel nagahaplas sang ila mga hari; gani, indi mabudlay makita kon paano ang tinaga nga Mesias (“Ang Hinaplas nga Isa”) mapatiko pakadto sa pagpangangkon sang pagtahud kaangay sang hari kag, gani nagapaindisindis sa emperador. Niyan, ang panumbungon nga gindala sa atubangan sang Sanhedrin amo ang pagpasipala, samtang ang panumbungon nga gindala sa atubangan sang gobernadora amo ang rebelyon, nga magadul-ong sa kamatayon.

Ang kabaliskaran amo nga si Jesus pareho nga Mesias kag Hari sang mga Judio. Ang Iya sentensya para sa pasipala kag rebelyon sala; sa bagay Sia dapat magabaton sang pagtahud kag pagsimba. Apang, si Jesus padayon nga nagagawi sa harianon nga kagawian. Ang Iya sabat kay Pilato, “Ginpamolong mo” (Marcos 15:2), wala sing kaathagan. Sia wala nagahimutig sang titulo ukon nagapabakod sini. Ini nga sabat mahimo nga nagapanugda nga Sia hari, apang sa lain nga sahi (ipaanggid sa Juan 18:33-38).

Ang Marcos 15:6 nagapakilala sa sugilanon sang kinabatasan sa paghilway sang bilanggo sa tion sang Pascua. Sa Marcos 15:9, si Pilato nagapamangkot kon gusto nila hilwayon ang “Hari sang mga Judio” kag niyan bisan ang iya tinutuyo kabaliskaran sini, ining kabaliskaran nagahampang batok sa iya.

Ang Marcos 15:9, 10 isa ka pagtoon sa pagtalupangud kag indi pagtalupangud. Si Pilato nakatalupangud nga ang relihiyoso nga mga pangulo nagtugyan kay Jesus bangud sang kahisa, apang wala niya natalupangdan nga, pinaagi sa pagpamangkot sa kadam-an, sia nagahampang sa kamut sang relihiyoso nga mga pangulo. Ila ginsugyot ang kadam-an kag nagtawag sang paglansang kay Jesus. Si Pilato nag-isul sa kahadluk. Ang paglansang amo ang pinakamakahaladluk nga paagi sa pagpatay, ilabi na gid sa isa nga ginakabig niya nga inosente. Daw ano kasakit nga kabaliskaran nga ang pagano nga gobernador naghandum nga hilwayon ang Mesias, samtang ang relihiyoso nga mga pangulo naghandum nga Sia ilansang sa krus.

`Ano ang imo mahimo sa paglikaw sa pagsunod sa kadam-an kon ang pagpamilit tama ka kusog?`