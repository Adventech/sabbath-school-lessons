---
title:  Paglubong
date:   19/09/2024
---

`Basaha ang Marcos 15:42-47. Ano ang importansya sang pagpatunga ni Jose nga taga-Arimatea, ilabi na gid nga ang tanan nga gintoton-an ni Jesus indi na makita?`

Matapos ang tanan nga drama, ang “kinaandan” nga mga butang amo ang masunod nga nagkahanabo. Sa pagsugod, ang patay nga mga tawo dapat gid nga igalubong. Apang pila ka kabangdanan kon ano ang masunod makatalandog sa espirituhanon, kag ang iban tama ka importante sa kasaysayan.

Sa sini nga dinalan, si Jose nga taga-Arimatea nagpakita sa una kag katapusan nga tion sa Ebanghelyo ni Marcos. Sia talahuron nga katapo sang Sanhedrin kag isa sa mga ginatawag nga “halangdon kag kilala sa siyudad.” Bilang manggaranon kag talahuron nga tawo, nga may pangapin sang gobernador, nagapaathag kon nga may kaisug sia sa pagpalapit kay Pilato kag sa pagpangayo sang lawas ni Jesus. Makatalandug ini nga detalye nga ang katapo sang konseho mag-angkon sang amo nga interes sa lubong ni Jesus. Sa amo nga tion, diin ang ginsaligan nga mga gintoton-an ni Jesus?

Ang isa ka maragtason nga detalye nga tuman ka importante diri amo ang pagpasiguro sang kamatayon ni Jesus. Ang Marcos 15:43 nagasugid sang pangabay ni Jose para sa lawas ni Jesus. Apang si Pilato nakibot sang iya nabatian nga si Jesus patay na (Marcos 15:44). Sia, niyan, nagpatawag sa Kapitan nga ginhatagan katungdanan sa paglansang sa krus kag namangkot kon si Jesus patay na. Ang Kapitan nagpamatuud nga amo ina.

Ang kabangdanan ngaa ini importante bangud sa olihi nga pangangkon sang iban nga si Jesus wala na patay sa krus kondi nalipungan lamang. Ang pamatuud sang kapitan sa Romanhon nga gobernador deretso nga nagpamatok sang ginapatihan. Ang mga Romanhon, matapos ang tanan, nakahibalo kon paano magpatay sang mga kriminal.

Si Jose nagdala sang lino nga panapton para iputos kay Jesus kag ginpahamtang ang lawas sa lulubngan nga gin-guab sa bato. Ini nga lulubngan daku kay makalakat ka sa sulud (Marcos 16:5). Kaupud ni Jose, ang manunulat sang Ebanghelyo nagtuhoy sang duha ka babayi nga nakakita sa ginpahamtangan—Maria Magdalena, kag Maria, nga iloy ni Jose. Ining duha, kaupud ni Salome, nagalantaw sang paglansang sa krus sa malayo; ining tatlo magalakat sa lulubngan sa Domingo sang aga sa, ila panghunahuna, pagkompleto sang ila inughaplas kay Jesus (Marcos 16:1).

Ngaa gintumod ining tatlo ka babayi? Sila mangin saksi sa walay unod nga lulubngan sa Marcos 16, kag niyan importante nga mga saksi sang pagkabanhaw ni Jesus.

`Daw indi gid mapatihan nga ang mga sumulunod ni Jesus “nadula sa eksena” samtang ang katapo sang Sanhedrin, ang grupo nga nagatagudili kay Jesus, nangin “bagani” diri. Paano kita makasiguro nga, sa ital-ital nga mga tinion, indi man kita madula sa eksena?`