---
title:  Ang Tinapay kag Tubig Sang Kabuhi
date:   14/08/2025
---

`Basaha ang 1 Corinto 10:11. Ano nga rason ang ginhatag ni Pablo para ining mga hitabo marekord?`

Si Pablo nagpaathag nga ang tanan nga butang nga natabo sa mga Israelinhon mga ehemplo kag mga paandam para sa mga sumulunod ni Cristo kag magabulig sa ila nga malikawan ang pareho man nga mga problema; kon sayoron, magatoon sila halin sa sining mga ehemplo. Mapuslanon ini nga pagtudlo para sa aton, kita nga nagakabuhi sa “katapusan sang kapanahonan.” Ang Dios nagahatag sa Iya katawohan sang Balaan nga Espiritu agud mapalig-on ang mga tumuloo nga may “gahum, gugma, kag disiplina sa kaugalingon” (2 Tim. 1:6, 7) agud makahimo sila sang husto nga mga desisyon kag sundon ang Iya mga pagtudlo. Si Jesu-Cristo amo ang Halalinan sang bag-o nga kabuhi (Juan 14:6), kag Sia lamang ang makaliso sa aton padulong sa “halad nga buhi, balaan kag kalahamut-an sa Dios. . . . Dili kamo magpauyon sa sining kalibutan kondi magbalhin kamo paagi sa pagbag-o sang inyo painoino, agud nga inyo matilawan kon ano ang maayo kag kalahamut-an kag himpit nga kabubut-on sang Dios” (Roma 12:1, 2).

Sang olihi, sa Iya pagministerio, nagkuha si Jesus sang mga leksyon halin sa sining mga hitabo, ilabi na gid sa mana kag tubig, nga ginagamit yadtong mga imahen sa pagtudlo sang kamatooran nahanungud sa Iya kaugalingon, ang Isa nga nagtuytuy sa ila didto sa kamingawan.

`Basaha ang Juan 4:7−15 kag Juan 6:31−51. Ano nga mga kamatooran ang napahayag diri para sa aton bilang mga Cristohanon?`

Ang babayi nga Samariahanon nakatukib nga si Cristo nagatanyag sang isa ka butang nga indi niya makuha sa bisan diin. Ang kauhaw halin sa sulud nga nagapangita sang paghidait, kalipay, kag kasadya halin sa Dios, kag gani ang Dios lamang ang sarang makapuno sini (Sal. 42:1, 2).

Sang olihi, sa konteksto sang mana, si Jesus nagpaathag nga ang Dios, kag indi si Moises, ang nagsakdag sini para sa katawohan. Niyan si Jesus nagpahayag: “Ako amo ang tinapay nga nagahatag sang kabuhi; ang nagakari sa akon indi na gid paggutumon” (Juan 6:35). Ginsulit ni Jesus sing duha ka beses nga Sia amo ang Tinapay sang Kabuhi (Juan 6:35, 48).

Kaangay nga ang mana sa kamingawan amo ang “tinapay halin sa langit” (Juan 6:31, 32), sa amo man ang tubig nga halin sa igang amo ang dolot sang Dios sa pagbulong sang ila kauhaw. Luwas sa sining pisikal nga mga aspeto, ang tinapay kag tubig may espirituhanon nga importansia, bangud si Jesu-Cristo amo ang “tinapay sang kabuhi” (Juan 6:35, 48) kag “ang buhi nga tubig” (Juan 4:10, 11, 14; Juan 7:37, 38). Paagi gid lamang sa Iya nga mabulong sing matuud ang aton espirituhanon nga kauhaw kag kagutum.