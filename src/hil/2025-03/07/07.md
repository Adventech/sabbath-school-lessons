---
title:  Dugang nga Pagtoon
date:   15/08/2025
---

Basaha ang sinulatan ni Ellen G. White, “From the Red Sea to Sinai,” pp. 291-302, sa Patriarchs and Prophets.

Indi lang gid madugay pagkatapos sang hitabo bahin sa tubig, ang pungsud nag-atubang sang isa naman ka bag-o nga katalagman (tan-awa ang Exo. 17:8−16)—isa ka mapintas kag makiawayon nga kabikahan, ang mga Amaleknon, nag-atake sa ila. “Ang mga Amaleknon indi ignorante sang karakter sang Dios ukon sang Iya pagkalabaw, apang sa baylo nga mahadluk sa Iya atubangan, nanindugan sila nga pamatukan ang Iya gahum. Ang mga katingalahan nga nahimo ni Moises sa atubangan sang mga Egiptohanon nangin patuhuyan sang pagyaguta sang mga Amaleknon, kag ang mga kahadluk sang palibut nga mga pungsud ginyaguta nila. Naghimo sila sang pagpanumpa sa ila mga dios nga pagalaglagon nila ang mga Hebreo, agud wala sang bisan isa nga makapalagyo, kag nagpabugal sila nga ang Dios sang Israel mangin walay gahum sa pagpamatok sa ila. Wala pa sila napasakitan ukon napahug sang mga Israelinhon. Ang ila pag-atake wala gid sang kabangdanan. Para lamang yadto mapahayag ang ila kaakig kag pagpamatok sa Dios nga nagtinguha sila nga malaglag ang Iya katawohan. Ang mga Amaleknon dugay na nga mapintas nga makasasala, kag ang ila mga kremin nag-abut sa Dios para sa pagtimalus, apang ang Iya kalooy nagapanawagan gihapon sa ila nga maghinulsul; apang sang ang mga kalalakin-an sang Amalek nalutos sang lapyo kag walay inugpangapin nga hangaway sang Israel, napat-inan nila ang kalaglagan sang ila pungsud.”—Ellen G. White, Patriarchs and Prophets, p. 300.

**Mga Palamangkutanon nga Pagadiskusyunan:**

`Magpamalandong sing labi sa ideya kon paano si Jetro nakatoon nahanungud sa matuud nga Dios halin sa nahimo sang Dios para sa Iya katawohan. (Tan-awa ang Exo. 18:8−10.) Ngaa ang ina nga prinsipyo matuud gihapon karon? Pamangkota ang imo kaugalingon kag ang imo klase: Ano nga sahi sang pagpanaksi ang ginapresentar sang aton iglesia sa kalibutan? Ano ang aton ginahambal sa kalibutan nahanungud sa kinaiya kag karakter sang aton Dios?`

`Basaha liwat ang 1 Corinto 10:4. Ano ang matudlo sini sa aton nahanungud sa dumaan nga bunghay ukon heretiko, nga ginapatihan sang iban subong, nga nagasiling nga ang Dios sang Daan nga Katipan manugtimalus, maakigon, kag dimapinatawaron, baliskad sa aton makita kay Jesus? Paano ginapakita sang sini nga bersikulo nga sayop ang ina nga pagpati?`

`Basaha liwat ang ginsulat ni Ellen G. White nga bag-o lang naton nabasa kon paano ang mga Amaleknon nakaangkon sang kahigayonan nga makatoon nahanungud sa matuud nga Dios. Ipaanggid ang ila kinaiya kay Jetro. Ano nga mga leksyon ang aton maton-an ngaa nga ang Dios naghatag sang paghukom indi lamang sa ila, kondi sa madamu nga kabikahan sa dumaan nga kalibutan nga naatubang sang mga Israelinhon?`