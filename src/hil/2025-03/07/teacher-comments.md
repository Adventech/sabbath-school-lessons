---
title:  Komento Sang Manunudlo
date:   15/08/2025
---

### Bahin I: Kabilogan nga Panan-aw

**Sadsaran nga Teksto:** Exodo 16:28−30

**Sentro Sang Pagtoon:** Exodo 15:22−18:27

**Panugod:** Ang makatalanhaga nga pagpatunga sang Dios sa pagluwas sang Iya katawohan halin sa kahiolipnan, nga indi matupungan kag indi na masulit nga hitabo, dapat dumdumon, kag regular nga ginadumdum sa tion sang Pascua. Ang mga Israelinhon gintubos kag hilway sa paglakat, apang ang kahilwayan tama ka malahalon nga butang. Ang mga tanda kag katingalahan sang Dios ginhimo para sa Israel, nga nagresulta sa langitnon nga paghukom sa Egipto. Ang ini nga mga paghukom indi lamang silot para sa mga Egiptohanon, kondi mapuslanon nga pagtudlo man para sa mga Israelinhon, nga nagabulig sa ila agud makilala ang matuud nga Dios kag kon ano ang matuud kag nagadugay nga kabilihanan sa kabuhi. Ang Dios nagpresentar sang Iya kaugalingon bilang mahigugmaon kag makatarunganon nga Manunubos, isganan nga Mangangaway nga nagluwas sa Israel halin ka kahiolipnan. Ang ining makagalanyat nga mga hitabo gindesinyo agud madumalahan ang katawohan nga magsalig sing bug-os sa Iya bilang ila mainalamon nga Manugtuytuy kag Manugbantay kag niyan magdepende sa Iya pagdumala.

Pagkatapos sang daku nga kaluwasan halin sa Egipto, ang eksperiensya sa Dagat nga Mapula, kag ang tama katahum nga pagsaulog sang kaluwasan sang Dios halin sa mga kamut ni Faraon kag sa iya hangaway, ang Dios nagtuytuy sa Israel padulong sa Kamingawan sang Shur, sa diin sila nagpanglakaton sang tatlo ka adlaw nga wala nakakita sang tubig. Ang mga Israelinhon sa sini nga tion ginhatagan sang isa naman ka pagtilaw tuhoy sa pagsalig sa Ginoo (Exo. 15:25). Antes sang sini nga pagtilaw, ang mga Israelinhon nagsalig sa Ginoo pagkatapos nga makatabok sa Mapula nga Dagat kag makita ang kapierdihan ni Faraon (Exo. 14:31). Magapadayon bala sila sa pagsalig sa Dios, nga may kompiansa sa ila Lider? Ang tanan nga natabo sang nagligad nga mga inadlaw kag semana dapat matanum sa ila mga panghunahuna. Madumduman bala nila ang pagdumala sang Dios kon ang mga kabudlay sang kabuhi magaabut liwat sa ila?

Ang pag-atipan sang Dios sa Israel kaangay sang isa ka mahigugmaon nga ginikanan, kag gintuytuyan Niya sila sing mapainulubon didto sa kamingawan. Dapat Niya tudloan sila sang masakit nga mga leksyon sang sila nagkumud; apang, sing mahigugmaon Sia nagsakdag sang tubig, pitaw, kag mana kag gintudloan sila kon paano bantayan nga balaan ang Adlaw nga Inugpahuway.

### Bahin II: Komentaryo

Ang Exodo 15:22−18:27 nagalaragway tuhoy sa pagpanglakaton sang Israel sa Sinai. Ang dinalan nagaunud sang lima ka panaysayon: ang duha ka istorya naangot sa dolot nga tubig. Ang una nga pagsaysay bahin sa tubig, didto sa Mara, nagpatuhoy sa paghimo sang mapait nga tubig pakadto sa pagkatam-is (Exo. 15:22−27). Ang ikaduha nga pagsaysay bahin sa tubig nagpatuhoy sa tubig nga nag-ilig halin sa bato (Exo. 17:1−17). Sa tunga sang sining duha ka istorya may makatalanhaga nga mga dolot sang pagkaon—pitaw kag mana—kag mga panudlo kon paano bantayan ang Adlaw nga Inugpahuway (Exo. 16:1−36). Ang ining tatlo ka katingalahan—tubig, pitaw, kag mana—ginsundan sang duha ka dugang pa gid nga hitabo, ang dolot sang kadalag-an sa mga Amaleknon (Exo. 17:8−16) kag ang pagbisita ni Jetro, nga sa sini nga tion naghatag sang mainalamon nga laygay sa kay Moises (Exo. 18:1−27).

**Ang Dolot nga Tubig sa Mara**

Sa una nga tion sa libro sang Exodo, ang Hebreo nga ginhalinan sang pulong nga lun—“kumud,” “yamo,” “reklamo”—nagtuhaw sa aton istorya nahanungud sa kakulang sang tubig nga mainum sa Kamingawan sang Shur. Ang mga Israelinhon nagpundo sa Mara, sa diin ang tubig mapait; gani, ang katawohan “nagkumud batok kay Moises” (Exo. 15:24). Sing makasulubo, ang lun nangin sadsaran nga pagpahayag nga nagtanda sa mga istorya sang Israel bahin sa pagpanglakaton sa kamingawan. Nagapangibabaw ini nga pulong sa istorya sang mana kag pitaw, nga sa diin ining negatibo nga tinaga nasambit sang walo ka beses (bilang berbo sa Exodo 16:2, 7, kag 8; bilang nombre (noun) sa Exodo 16:7, 8; kag kaduha pa gid sa mga bersikulo 9 kag 12). Ginmitlang man ini sa sunod nga hitabo bahin sa pag-ilig sang tubig halin sa bato sono sa panaysayon sang natabo sa Refidim (Exo. 17:3−6). Ang pareho nga ideya sang pagkumud ukon yamo ang natabo sa libro sang Numeros (Num. 14:2, 27, 29, 36; Num. 16:11, 41; Num. 17:5, 10). Ang ini nga tinaga ginagamit lamang sa gowa sang Pentatuech sa Josue 9:18 lamang.

Sang nagkumud ang katawohan, si Moises nagpanawag sa Ginoo, nga namitlang na karon sing tatlo ka beses sa Exodo (Exo. 8:12, Exo. 14:15, Exo. 15:25). Ang Ginoo nagsogo kay Moises nga maghaboy sang kahoy sa mapait nga tubig. Gani, ang tubig nangin maayo sang ginsunod ni Moises ang mga gintudlo sang Dios. Sa kaundan sang pag-ayo sa tubig, ang Ginoo nagsaad nga indi Sia “magbutang sa imo sang bisan anong balatian [sa Hebreo: mackalah)” nga “ginbutang ko sa mga Egiptohanon,” kon sila magapamati sing maayo kag magtuman sa Iya. Agud masiguro ang Iya saad, naggamit Sia sang langitnon nga pormula: “Ako amo ang Ginoo, nga manug-ayo sa inyo” (Exo. 15:26). Ang Ginoo nagapatuhoy sa nagkalainlain nga mga sakit nga naangot sa napulo ka kalalat-an (tan-awa man ang saad sang Dios sa Exo. 23:25). Wala sang kaangay sina nga kalalat-an ang magaabut sa mga matutum.

Sa kamingawan, ang tubig produkto nga nagahatag sang kabuhi. Kon wala sang tubig, wala sing bisan sin-o nga tawo ang mabuhi; ginakabig ini nga sinugdan kag nagasakdag sang kabuhi. Ang tubig kabuhi. Ang tawo mabuhi nga wala sini sa sulud lamang sang pipila ka adlaw. Indi katingalahan nga madamu kita sang importante nga istorya kag milagro nga naangot sa tubig sa Exodo kag Numeros. Pagkatapos sini, ang Israel nagtukud sang kampo sa Elim sa diin bugana ang tubig kag handong halin sa mga palma.

**Ang Pitaw, ang Dolot Sang Mana, kag ang Adlaw nga Inugpahuway**

Ang Ginoo maloloy-on nga nagsabat sa pagyamo sang katawohan, nga nagreklamo nga wala sila sang unud kag iban pa nga kalan-on nga ila ginkalipay sa Egipto. Ang ila halambalanon napasobrahan kaayo kag indi makatarunganon. Ang mga Israelinhon nagdumdum sang ila madamu nga kalan-on samtang ulipon ni Faraon. Apang, bilang sabat, ang Ginoo nagsaad nga magahatag Sia sa ila sang tinapay halin sa langit kag subong man sang pitaw. Nagsiling Sia nga, sa gab-i, may pitaw sila, kag, sa kaagahon, tinapay halin sa langit. Natabo gid ini sono sa gintagna (Exo. 16:13). Ang sorpresa nakita sa kaagahon, bangud nga wala pa sila nakakita sang mana, gani namangkot sila, “Ano bala ini” (Exo. 16:15)? Ang ini nga pamangkot amo ang kahulugan sang pulong nga “mana.”

Paagi sa paghatag sang mana, ang Dios nagtudlo sa mga Israelinhon kon paano bantayan kag ikabuhi ang Adlaw nga Inugpahuway. Gintawag ni Jesus ang mana nga “tinapay nga kaonon gikan sa langit” (Juan 6:31), nga isa ka reperensia sa Exodo 16:4. Gani, ang mana tinapay nga ginhatag sang Ginoo sa Iya katawohan agud nga pagakaonon sa kamingawan (Exo. 16:15). Sa sulud sang 40 ka tuig, ang mana nagsakdag sa mga Israelinhon (Exo. 16:35). Ang pagsakdag sang mana nauntat lang sang ang mga Israelinhon nagsaulog sang ila una nga Pascua sa Dutang Saad (Jos. 5:10−12).

Sa tagsa ka semana sa panahon sang 40 ka tuig nga pagpanglakaton sang mga Israelinhon sa kamingawan, apat ka milagro ang natabo. Ang ini nga mga milagro nagtudlo sa mga Israelinhon sang pagkasagrado sang Adlaw nga Inugpahuway: (1) ang mana nahulog halin sa langit adlawadlaw, magluwas sa Adlaw nga Inugpahuway; (2) kon may magpanipon sang mana para sa sunod nga adlaw sa tion sang inug-obra nga semana, ang mana mapan-os pagkasunod nga adlaw; (3) doble nga bahin sang mana ang nagakahulog halin sa langit sa tagsa ka Biyernes, ang adlaw sang pag-aman sa Adlaw nga Inugpahuway; kag (4) ang mana nga natipon sa Biyernes wala nagakapan-os kag nagapabilin nga preska para kaonon sa Adlaw nga Inugpahuway. Gani, ang Ginoo nagsakdag kada adlaw para sa kinahanglanon sang Israel, isa ka pagpadumdum nga sa tagsa ka adlaw nagadepende sila sing bug-os sa Iya.

Ang isa ka pa milagro nga upud sa tinapay halin sa langit amo ang mando sang Dios kay Moises nga magkuha sang isa ka omer sang mana, mga 3.64 ka litro, isulud ini sa kolon, kag ibutang sa atubangan sang Pagpamatuud (Exo. 16:34). Sang olihi, ang ina nga omer sang mana ginbutang sa kaban sang katipan (Heb. 9:4) bilang pagpadumdum sa palaabuton nga henerasyon. Ang ini nga mana wala mapan-os, bisan pa nga ang pinakalawig nga matiner sini para indi mapan-os duha gid lamang kaadlaw, halin sa Biyernes tubtub sa Sabado.

Ang noun “Adlaw nga Inugpahuway” (sa Hebreo: Shabbat) sa madamu nga beses napatalupangud sa libro sang Exodo kag namitlang sa una nga tion sa Biblia nga makita sa Exodo 16:23, sa diin ginlaragway ini bilang “Adlaw nga Inugphuway” (sa Hebreo: shabbaton) kag “balaan nga inugpahuway sa Ginoo.” Ang ini nga bersikulo amo ang una nga maathag nga mando bahin sa pagbantay sang Adlaw nga Inugpahuway kag nagaunud sang tatlo ka mando: “magluto,” “maglaga,” kag “magpain” (ESV)! Ang Adlaw nga Inugpahuway dapat saulugon. Makagalanyat nga ang bersikulo 25 nagadugang sang ikaapat nga mando: “Kaon”! Kaona ang mana subong nga adlaw. Ang pagkaon hapiit nga naangot sa pagbantay sang Adlaw nga Inugpahuway. Ang tinaga nga “karon nga adlaw” nagamit sing tatlo ka beses sa sini nga teksto nga konektado sa Adlaw nga Inugpahuway, nga nagapatalupangud sa milagro sang pagkaon sang mana sa Adlaw nga Inugpahuway bangud nga ang Dios nagsakdag sini. Sa bersikulo 25, napahayag nga amo ini ang “Adlaw nga Inugpahuway sa Ginoo,” kag ang bersikulo 26 nagpaathag nga ang Adlaw nga Inugpahuway ikapito nga adlaw sang semana. Ang bersikulo 30 nagaangot sang Adlaw nga Inugpahuway sa pahuway: “Gani nagpahuway [sa Hebreo: shabat] ang katawohan sa adlaw nga ikapito.” Ang tatlo ka sadsaran nga mga pulong sa sini nga dinalan sang Exodo 16:23−30—nga amo ang “Adlaw nga Inugpahuway,” “karon nga adlaw,” kag “pahuway”—konektado sa Hebreo 4:7−10, sa diin si Pablo nagpahangup man bahin sa ideya sang “Inugpahuway,” “karon nga adlaw,” kag “pahuway.” Ang pulong “Adlaw nga Inugpahuway” makita man sa libro sang Exodo sa masunod nga mga teksto: Sa Exodo 16:25, 26, 29; Exodo 20:8, 10, 11; Exodo 31:14, 15 (kaduha), 16; kag Exodo 35:2, 3.

Sa pinakatumong sang istorya bahin sa mana, sang ang pipila ka tawo naggowa sa Adlaw nga Inugpahuway agud magtipon sang mana, ang Dios namangkot sang deretso kag mahinangkaton nga palamangkutanon: “Tubtub pa bala san-o magadumili kamo sa pagtuman sang akon mga sogo kag akon mga kasogoan?” (Exo. 16:28). Ang Ginoo nagamit sang pulong nga “magadumili” agud malaragway ang ila hungud sa buut nga binuhatan. Kinahanglan nila maton-an nga ang Adlaw nga Inugpahuway isa ka dolot, ang isa nga ginapalig-on sang kamatooran nga ang Ginoo nagasakdag sang pagkaon para sa ila. Gani, indi nila kinahanglan nga magtipon sang mana para sa ila kaugalingon sa Adlaw nga Inugpahuway.

### Bahin III: Aplikasyon sa Kabuhi

1. Si Jesus nagpahayag nahanungud sa Iya kaugalingon nga Sia amo ang Tinapay sang Kabuhi (Juan 6:35, 48). Paano kita magkabuhi upud ni Jesu-Cristo sa tuman ka hapiit nga relasyon nga Sia mangin aton matag-adlaw nga “tinapay kag tubig”?
2. San-o, kag paano, naton atipanon yadtong nagareklamo nahanungud sa mga kabudlay sang kabuhi, kag san-o kita dapat indi mamati sa mga pagkumud?
3. Ang Dios yara sa haligi nga panganud kag sa haligi nga kalayo, apang ang mga Israelinhon nagbalewala sang Iya presensia sa panganud. Ayhan may tuman katahum nga binuhatan ang Dios sa tunga naton kag wala naton ini ginaapresyar. Paano naton mahuptan ang aton pagbatyag sang pagdayaw sa sagrado nga mga butang nga naangot sa Dios kag sa Iya binuhatan?
4. Ang pagbisita ni Jetro isa ka panaysayon nga ang katahum wala sing katupong nahanungud sa diosnon nga pagdumalahan. Si Moises nagatoon kag nagatubo sa iya ikasarang sa pagdumala. Diosnon sia nga lider nga nagakilala sa pagdumala sang Dios sa iya kabuhi kag para sa Israel. Si Moises tumalagsahon man nga manugpamati, nga napun-an sang pagpasalamat kag pagdayaw sa Dios. Sia tawo nga may palanan-awon; apang, kinahanglan niya nga makatoon kon paano magdelegar sang responsibilidad. Nagabaton sia sang pagtudlo bisan batid kag malig-on na sia nga lider. Ano ang yara kay Moises nga nagapasarang sa iya nga mangin bukas sa bag-o nga mga ideya kag bahin sang pagpauswag nga wala niya ginapersonal ang kritisismo ukon maghunahuna sang negatibo sa mga pagtugda para sa pagtubo?
5. Si apostol Pablo, sa iya pagpatuhoy sa milagro bahin sa nag-ilig nga tubig halin sa bato sa Refidim, nagapahayag nga ang Igang amo si Jesus (1 Cor, 10:4). Sa sina nga panaysayon, ang katawohan nagkumud kag gintilawan ang Ginoo (Exo. 17:2). Sa Malaquias 3:10, ginaagda kita nga tilawan ang Dios. Ano ang kinalain sa tunga sang positibo kag negatibo nga pagtilaw sang Dios? Paano naton posible nga matilawan ang Dios sa sayop nga pamaagi?