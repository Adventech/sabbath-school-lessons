---
title:  Pitaw kag Mana
date:   11/08/2025
---

Sing makasulubo, may nagabalikbalik nga sulundan sang pagrebelde sa sining kasaysayan sang ila pagpanglakaton. Ang katawohan bantug nga nagakalipat nga ang gamhanan nga kamut sang Dios nagbulig sa ila sang nagligad kag nga naghatag Sia ang mga solusyon sa ila mga problema. Ginpahanugutan nila ang ila presente nga mga problema nga magtabon sang ila mga mata agud indi makita ang ila pinakalalambuton kag ang matahum nga palaabuton nga ginsaad sa ila. Kinaandan ini nga problema bisan sa mga katawohan sang Dios subong.

`Basaha ang Exodo 16:1−36. Ano ang kabangdanan sang pagkumud sang mga Israelinhon, kag ano ang sunod nga natabo?`

Importante talupangdon nga ang mga pagsulay sa Biblia sa masami naangot sa pagkaon. Sa Hardin sang Eden, ang pagpakasala naangot sa pagkaon halin sa gindumilian nga kahoy sang pagkilala sang maayo kag malaut (Gen. 2:16, 17; Gen. 3:1–6.) Sa mga pagsulay kay Jesus sa kamingawan, ang una nga gin-gamit ni Satanas sa Iya amo ang pagkaon (Mat. 4:3). Nadula ni Esau ang kinamatarung sang iya pagkapanganay bangud sang iya indi disiplinado nga kailigbon sa pagkaon (Gen. 25:29−34). Daw ano kasunson nga ang pagkadimatinumanon sang Israel naagot sa pagkaon kag ilimnon! Indi katingalahan nga sang olihi si Moises nagpahanumdum sa masunod nga mga henerasyon: “Indi lamang paagi sa kalan-on nagakabuhi ang tawo, kondi paagi sa tagsa ka butang nga nagagowa sa baba sang Ginoo nagakabuhi ang tawo” (Deut. 8:3).

Sa pagkamatuud, ang mana langitnon nga tinapay nga ginsakdag sang Dios sa mga Israelinhon sa panahon sang ila 40 ka tuig nga pagpanglakaton sa kamingawan. Paagi sa sini nga dolot, gintudloan Niya sila nga Sia amo ang Manunuga kag Manugsakdag sang tanan nga butang. Subong man, ang Dios naggamit sang Iya gamhanan nga pagsakdag sang mana agud mapakita sa ila kon paano magbantay sang ikapitong-adlaw nga Inugpahuway.

Sa tagsa ka semana apat ka milagro ang nagakatabo: (1) sa sulud sang lima ka adlaw, ang Dios naghatag sang matag-adlaw nga kalan-on paagi sa mana; (2) kon Biyernes naman, doble nga kadamuon sang mana ang nahatag; (3) ang mana wala napan-os halin sa Biyernes pakadto sa Sabado; kag (4) wala sang mana nga makita sa Adlaw nga Inugpahuway. Ang Dios tayuyon nga nagahimo sang sini nga milagro agud madumduman sang katawohan ang Adlaw nga Inugpahuway kag saulugon ang kaayo sang Dios sa sina nga adlaw. Ang Dios nagsiling: “Magpabilin ang tagsa ka tawo sa iya duug sa adlaw nga ikapito” (Exo. 16:29).

`Ang katawohan nanamian gid magkaon. Natuga kita nga nanamian magkaon. Ang bugana nga kalan-on, nga nagatubo halin sa duta (ang aton orihinal nga kalan-on) nagapahayag indi lamang sang gusto sang Dios nga aton kaunon, kondi nga dapat magustuhan man naton ang aton ginakaon. Paano ang ining matahum nga dolot, nga amo ang kalan-on (kag ang aton gana sa pagkaon sini), maabuso?`