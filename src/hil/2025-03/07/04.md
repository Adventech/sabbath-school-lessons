---
title:  Tubig Halin sa Bato
date:   12/08/2025
---

Sa kamingawan, kinahanglan mo sang madamu nga tubig. Ginlubad sang Dios ang ini nga problema, bisan pa ang katawohan mga makiawayon, wala nagsalig sa Iya, kag nagtilaw pa gani sang Iya ikasarang kag kinabubut-on sa paghatag sa ila sang tubig. Sa ila pagkadimatinoohon, gindumdum nila ang Egipto.

`Basaha ang Exodo 17:1−7. Ano nga leksyon ang dapat naton-an na kuntani sang katawohan halin sa sini nga hitabo?`

Gintawag ni Moises ang duug nga Masa, buut silingon “pagtilaw,” kag Meriba, nga nagapahibalo sang “pag-inaway.” Ang Dios naghatag sang tubig sa mga Israelinhon walay sapayan sang ila pagkadimatinoohon. Ining duha ka ngalan dapat nga nagpadumdum na kuntani sa mga Israelinhon nga indi pagtilawan ang Dios kag indi magpakigsuay sa Iya (Heb. 3:7, 8,15). Ginpamangkot nila ang presensia sang Dios sa tunga nila, bisan pa nakakita na sila sang madamu nga ebidensia indi lamang sang Iya presensia, kondi sang Iya gahum kag Iya awtoridad.

“Ginbunal ni Moises ang igang, apang amo yadto ang Anak sang Dios nga, natabonan sang haligi nga panganud, nagtindug sa tupad ni Moises, kag nagpatubod sang tubig nga naghatag sang kabuhi. Indi lamang si Moises kag ang mga tigulang, kondi ang bug-os nga kongregasyon nga nagtindug sa malayo, nakakita sang himaya sang Dios; apang kon nakuha ang panganud, mapatay gid sila bangud sang tuman nga kasanag sang Dios nga nagpuyo diri.”—Ellen G. White, Patriarchs and Prophets, p. 298.

Ang tubig simbolo sang kabuhi bangud, kon wala sang tubig, wala sang kabuhi. Ang tagsa ka selula sa aton lawas nagakinahanglan sang tubig. Kan-uman ka porsiento sang aton lawas tubig. Bisan pa ang aton mga tul-an ginalakipan sang tubig. Gani, ang pagsakdag sang tubig sa ila didto sa kamingawan tanda para sa mga Israelinhon nga ang Dios nagakabalaka sa ila mga kinahanglanon kag nga makasalig sila sa Iya. Apang, sa liwat, kinahanglan nila nga magtuman.

Pagkaligad sang pila ka siglo si Pablo, sa 1 Corinto 10:4, nagapahanumdum sa mga tumuloo nga ang eksperiensya sang mga Israelinhon sa kamingawan pinasahi. Si Cristo mismo wala lamang naggiya sa ila kondi nagsakdag pa sa ila sang tubig (Sal. 78:15, 16) kag naghatag sang iban pa nga espiritwal kag pisikal nga mga kinahanglanon. Si Pablo nagpahayag: “Ang ina nga igang amo si Cristo.” Para sa ila, si Cristo amo ang Halalinan sang kabuhi kag ang Manughatag sang walay katubtuban nga kabuhi. Kaangay nga ang igang malig-on, sa amo ang Dios malig-on man nga naggiya sa Iya katawohan. Makasalig ka sa Iya bangud wala Sia nagakapaslawan sa pagtuman sang Iya mga saad.

`Ano ang pipila ka butang nga, subong gid, kinahanglan mo nga isalig sa Dios? Paano mo maton-an nga magpanugyan sa Iya kabubut-on kag maghulat sa Iya nga magpanghikot sono sa Iya natalana nga tion? Ngaa nga indi ini permi hapos himoon?`