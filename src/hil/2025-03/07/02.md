---
title:  Mapait nga mga Tubig
date:   10/08/2025
---

Sa mga kasaysayan sang Biblia, nagkalainlain nga mga papel ang ginahimo sang nagkalainlain nga mga karakter, maayo man ukon malain, kag kinahanglan naton nga tagaan sing maid-id nga pagtamud ang mga tinutuyo, mga lugar, nagakaigo nga tion, kag mga kontrabida. Apang, ang pinakaimportante nga punto sa dalagan sang istorya amo permi ang solusyon kag mga leksyon nga maton-an. Wala sang kinalain sa sining mga hitabo.

Kaangay sa napakita sa istorya, ang Dios amo ang Manuglubad sang Problema kag Manugpaghidait; apang, ang Iya buluhaton nagkaproblema bangud sang pagkadimatinoohon sang katawohan. Tungud sang ila padayon nga pagkumud kag pagkadimatinumanon, naagihan sang mga Hebreo ang grabe nga mga problema, pati ang mga trahedya. Nagdala sila sa ila mga kaugalingon sang madamu nga kabudlay bangud sang ila pagkadimatinoohon kag pagkadimahinulsulon.

`Basaha ang Exodo 15:22−27. Pagkatapos sang pagtabok sa Dagat nga Mapula, ano ang istorya sa likod sang una nga milagro nga nahimo?`

Ang una nga pagtilaw sa pagtoo sang Israel ginlakipan sang pagkinahanglan para sa tubig, indi makatilingala tungud yara sila sa mabudlay, mainit, kag mamala nga desierto. Pagkatapos sang tatlo ka adlaw nga pagpanglakaton, ang katawohan nakakita man gid sang tubig, apang indi ini mainum. Ang Mara nagakahulugan nga “mapait,” kag tungud ang tubig mapait, ang pagtoo sang Israel sa ila matinatapon nga Ginoo hinali nalang nagluya. Apang, ang Dios nagpakita sang kalooy, kag ang una nga milagro nahimo paagi sa isa ka kahoy. Sa pagkamatuud, indi ang kahoy kondi ang Ginoo ang naghimo sang tubig nga mangin matam-is kag puwede na mainum. Ang katawohan dapat makatoon sang importante nga mga leksyon: (1) pagpailub sa paghulat sang nagakaigo nga tion sang Ginoo, kag (2) nga ang Dios nagahimo sang mga butang paagi sa bulig sang katawohan.

Apang, ginbalewala sang kaanakan sang Israel ang madamu nga butang kag ginkalipatan gilayon ang dalagku nga mga milagro nga nahimo sang Dios para sa ila—mga milagro nga bag-o lang nila naamba sing tinagiposoon sa pagdayaw sa Iya nga nagapahayag: “Sin-o bala ang kaangay mo sa tunga sang mga dios, O Ginoo? Sin-o bala ang kaangay mo, mahimayaon sa pagkabalaan, kahaladluk sa mga kadayawan, nagahimo sing mga kalatingalahan?” (Exo. 15:11).

Apang, bisan pa pagkatapos sang ila pagkumud, ang Dios nagsaad nga indi Sia maghatag sa mga Israelinhon sang “bisan anong balatian” (Exo. 15:26) nga nag-abut sa mga Egiptohanon. Proteksyonan Niya sila. Mabaton lamang nila ang ini nga saad sa kondisyon nga magapabilin sila nga matutum sa Iya.

`Ano nga mga pagtilaw kag mga kabudlay ang imo nadolot sa imo kaugalingon? Ano nga pagpaumpaw ang imo makuha halin sa paghibalo nga ang Dios magapanghikot gihapon para sa imo kon magakooperar ka lang sa Iya?`