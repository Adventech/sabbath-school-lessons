---
title:  Si Jetro
date:   13/08/2025
---

Ginbisitahan si Moises ni Jetro, ang iya ugangan nga lalaki, nga gintawag man nga Reuel (Exo.2:18). Gin-upud ni Jetro ang asawa ni Moises nga si Zipora, kag ang duha niya ka anak nga lalaki nga si Gersom kag Eliezer. Sang nabatian ni Moises nga nagapakadto sila, naggowa sia kag nag-abiabi sa ila.

`Basaha ang Exodo 18:1−27. Ano ang daku nga tikang sa kasaysayan sang pungsud nga natabo diri?`

Si Jetro nagkari bangud nakabati sia nahanungud sa makatilingala nga pagluwas sang Dios sa Israel. Ginsaysay ni Moises kay Jetro sing detalyado “ang tanan nga ginhimo sang Ginoo kay Faraon kag sa mga Egiptohanon tungud sang Israel, ang tanan nga kabudlayan nga nag-abut sa ila sa dalanon, kag kon paano ang pagluwas sa ila sang Ginoo” (Exo. 18:8).

Gindayaw ni Jetro ang kaayo kag gamhanan nga pagpatunga sang Dios para sa Iya katawohan nga nagapahayag, “Pakamaayohon ang Ginoo, nga nagluwas sa inyo sa kamut sang mga Egiptohanon kag sa kamut ni Faraon. Karon nakilala ko nga ang Ginoo labi pa kadaku sa tanan nga dios, bangud nga ginluwas niya ang katawohan sa idalum sang kamut sang mga Egiptohanon, sang nagpabugal sila batok sa ila” (Exo. 18:10, 11).

Ang aton makita diri isa ka ehemplo kon paano ang binuhatan sang Dios sa tunga sang Iya katawohan mangin isa ka pagpanaksi sa kalibutan kon sin-o ang matuud nga Dios kag kon ano ang Iya sarang mahimo para sa Iya katawohan.

Sa amo man nga tion si Jetro nakatoon nahanungud sa matuud nga Dios, sia mismo may butang nga matanyag sa katawohan sang Dios: mainalamon kag makabulig gid nga laygay. Kinahanglan ni Moises nga mag-organisar sang legal nga sistema nga may makatarunganon kag patas nga mga prinsipyo. Nagkinahanglan man sia sang dedikado kag matutum nga mga hukom, tawo nga may integridad. Si Jetro mainalamon nga nag-isaisa sang masunod nga kalipikasyon: (1) tawo nga mahinadlukon sa Dios; (2) masaligan; kag (3) nagadumot sa dimatarung nga pagpang-angkon. Ang may ikasarang nga mga tawo nga may maayo nga karakter dapat itangdo sa nagkalainlain nga mga grupo sang linibo, ginatos, kinalim-an, kag tagnapulo. Sa sini nga paagi, ang pagpangabudlay ni Moises bilang pangulo mabuhinan, kag makapatuhoy sia sa importante nga mga problema. Gani, ang katawohan maserbisyohan gid sing maayo.

Ginbaton ni Moises ang mainalamon nga laygay ni Jetro (Exo. 18:24) kag nagtangdo sang mga pinuno sa nagkalainlain nga mga katungdanan sang pagdumalahan (tan-awa ang Deut. 1:9−18).

`Puwede lang ibalewala ni Moises ining tigulang kag hambalon nga indi nalang sia paghilabtan. Apang wala niya ginhimo ini. Ano ang importante nga mga leksyon ang aton maton-an halin sa iya kahanda sa pagpamati sa sining tawo nga indi man gani Hebreo?`