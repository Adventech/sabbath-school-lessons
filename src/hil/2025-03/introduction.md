### Exodo: Pagpanglakaton Padulong sa Dutang Saad

Ang Dios nga ginpahayag sa tolon-an sang Exodo amo ang mahigugmaon nga Ginoo nga sa natalana nga tion—kag sa Iya gamhanan nga mga binuhatan—nagdala sang kaluwasan kag pagdaug sa Iya katawohan (Gen. 15:12−16). Ang Exodo halin sa Egipto kag ang pagtabok sa Dagat mga Mapula tama ka importante kag pinasahi nga mga hitabo—ang makadalayaw kag makatalanhaga nga mga binuhatan sang Dios. Wala na sing pinakadaku ukon pinakamahimayaon nga hitabo nga natabo sa kasaysayan sang dumaan nga Israel antes ang krus. Ini amo ang maayong balita, apang sono kay Moises.

Ang Dios makatalanhaga kag sulitsulit nga nagbayaw agud ipakita ang Iya pag-atipan kag pagpangapin sa mga Hebreo, walay sapayan sang ila padayon nga pagtalikod sa Iya. Ang Iya kalooy naglabaw sa tanan nila nga paghangup kag balatyagon. Paagi sa Iya inuntay nga butkon, ang Ginoo nagtuytuy sa Iya katawohan padulong sa kahilwayan. Isa yadto ka dimatupungan nga binuhatan. Ang ining wala ginapaabut nga pasunod sang langitnon nga mga pagpatunga amo ang ginsuguran sang ila nabag-o nga pagpanglakaton upud sa Dios, pagpanglakaton halin sa Egipto padulong (sa olihi) sa Canaan.

Bisan pa nga si Moises may importante nga papel sa Exodo, ang ini nga tolon-an indi nahanungud kay Moises kondi nahanungud sa Dios—ang Dios sang gugma, kamatooran, hustisya, kahilwayan, kag kapatawaran, ang Dios nga sang olihi ginpatay sa krus para sa aton. Paagi sa pagtoon sang Exodo, makakuha kita sang pinasahi nga panolok kon ano gid bala ang pagkatawo sang aton Dios.

Kag daw ano gid bala Sia nga sahi sang tawo? Sia Dios nga matutum sa Iya katawohan walay sapayan sang ila pagkadimatutum. Sing tayuyon, Sia nagaupud sa ila, bisan pa nga nagapamatok sila sa Iya. Sulitsulit Sia nga nagapakita sa ila sang Iya kalooy, nga nagadala sang pagpadasig, pagsaway, kag langitnon nga panudlo. Nga nagatuytuy sa ila sa pinakamaayo nga dalanon, gusto Niya nga sila buluntaryo, kag halin sa gugma para sa Iya kag sa Iya karakter, nga magsimba kag magtuman, para sa ila kaugalingon nga kaayohan.

Ang Dios ni Moises Dios sang pagpakigrelasyon. Ang pinakaimportante nga lalambuton sang Dios indi ang pagtapos sang isa ka butang ukon pagtuman sang isa ka agenda; sa baylo, ang Iya pinakalalambuton amo ang pagtuga sang makahulugan nga pagpakigrelasyon upud sa Iya pinili nga katawohan, ang Israel. Gintuytuyan Niya sila padulong sa Sinai agud mapasad ang ining hapiit nga pagpakig-upud sa Iya pinili nga katawohan.

Si apostol Pablo nagatudlo nga ang natabo sa katawohan sang Dios sang nagligad importante nga leksyon para sa aton agud makatoon kita halin sa ila mga kasaypanan kag matutum nga magsunod sa Ginoo subong: “Karon ining mga butang nahanabu sa ila subong nga paandam, apang ginsulat sila sa pagtudlo sa aton, nga naabutan sang katapusan sang mga panuigon” (1 Corinto 10:11). Ang ining mga hitabo sang nagligad dapat mangin paandam kag halinan sang indi malimtan nga pagtudlo para sa aton subong. Dapat naton basahon ini, ton-an ini, kag magtoon halin sa sini, bangud bisan ano pa ang kinalain sang ila mga sitwasyon, ang espirituhanon nga mga prinsipyo sa likod sini nagapabilin nga amo man gihapon.

Ang aton plano sa pagtoon sang tolon-an sang Exodo sa sining 13 ka semana tama kaathag. Ang tolon-an natunga sa semanal nga pagbasa sang kapitulo sa nagkalainlain nga bahin (natunga sono sa tema para mas mahapos): (1) Pag-ulipon sa Egipto, ang pagkatawo ni Moises, kag ang iya una nga 40 ka tuig (Exodo 1−2). (2) Ang pagtawag kay Moises (Exodo 3−4). (3) Mga komplikasyon: kon ang kabuhi mangin malala (Exodo 5−6). (4) Ang una nga siyam ka kalalat-an (Exodo 7−10). (5) Ang ikapulo nga kalalat-an kag ang pagsaulog sang Pascua (Exodo 11−12). (6) Ang kahilwayan halin sa Egipto, kag ang eksperiensya sa Dagat nga Mapula (Exodo 13−15). (7) Ang pagpanglakaton padulong sa Bukid sang Sinai (Exodo 16−18). (8) Ang hiyas sang Katipan sang Dios kag ang Napulo ka Sogo (Exodo 19−20). (9) Pag-aplikar sang Kasogoan sang Dios (Exodo 21−23). (10) Ang Katipan napalig-on kag ang sulundan para sa kayangkayang (Exodo 24−31). (11) Ang apostasiya sa bulawan nga tinday nga baka kag ang pagpatunga ni Moises. (12) Ang kaugalingon nga pagpahayag sang Dios kag ang pagsilak sang nawung ni Moises (Exodo 33−34). (13) Ang kayangkayang natukud kag nadedikar (Exodo 35−40). Sa tagsa ka semana magasentro kita sa sadsaran nga mga teksto kag mga hitabo halin sa napakita nga mga kapitulo.

Kabay pa nga ang aton maloloy-on nga Ginoo magapakamaayo sa aton samtang nagatoon kita sining importante nga tolon-an nga nagapahanumdum sa aton kon daw ano ang handum sang Dios nga matuytuyan ang Iya katawohan halin sa pagkaulipon padulong sa kahilwayan, halin sa kamatayon padulong sa kabuhi, kag halin sa kamingawan padulong sa Bag-ong Jerusalem (Heb. 12:22).

_Si Jiří Moskala propesor sang Old Testament Exegesis and Theology kag dean sang Seventh-day Adventist Theological Seminary sa Andrews University._