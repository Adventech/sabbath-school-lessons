---
title:  Dugang nga Pagtoon
date:   22/08/2025
---

Basaha ang sinulatan ni Ellen G. White, “The Law Given to Israel,” pp. 303-310, kag “Satan’s Enmity Against the Law,” pp. 331-342, sa Patriarchs and Prophets.

“Gintuyo sang Dios nga himoon ang okasyon sa pagpamulong sang Iya kasogoan bilang talan-awon nga may makahalangawa nga kadungganan, nga nagakabagay sa halangdon nga kinaiya sini. Kinahanglan mabatyagan sang katawohan nga ang tanan nga may kaangtanan sa pag-alagdan sang Dios dapat tamdon nga may pinakamataas nga pagtahud.”—Ellen G. White, Patriarchs and Prophets, p. 303.

Ang ini nga prinsipyo sang pagtahud maaplikar gihapon subong. Nagaluntad ini halin sa paghangup sang pagkadaku, pagkalabaw, kag pagkahalangdon sang Dios. Ang pagtolok sa himaya sang Dios nagatuga sang pagpasalamat sa aton mga tagiposoon kag nagapaubos sang aton bugal. Samtang labi nga nagatolok kita sa pagkabalaan sang Dios, labi nga makita naton ang aton dihimpit nga kabuhi, nga nagatuytuy sa aton nga magkinahanglan pa gid sang Iya nagapabag-o nga Presensia kag sa paghandum nga mangin kaangay pa gid sa Iya.

Ang pagkilala man kon sin-o kita kon ipaanggid sa Iya kag sa Iya balaan nga kasogoan nagatulud sa aton nga magpanugyan sing bug-os sa nagatubos nga kamatayon ni Cristo para sa aton.

Subong man, ginpaathag ni Jesus nga, kon batonon naton ang Dios bilang aton Ginoo kag Hari, ang Iya mga mando indi mabudlay tumanon (Mat. 11:28−30). Ginklaro ni Cristo nga ang langitnon nga kasogoan permanente (Mat. 5:17−20). Kon bantayan naton ang kasogoan sang Dios halin sa gugma kag pagpasalamat sa Iya bangud sang kaluwasan nga Iya gintanyag sing libre sa aton, mabatygan naton ang kabug-osan sang nagaluwas nga pagpakigrelasyon sa Iya. Samtang ginakalipay ang daku nga mga bentaha sa pagbantay sa kasogoan (talupangda ang kasakit kag kabudlay nga madolot sang paglapas sini), aton man mapangalipay ang kasiguruhan sa paghibalo nga ang aton kaluwasan makita kay Jesus, indi sa aton pagbantay sang kasogoan.

**Mga Palamangkutanon nga Pagadiskusyunan:**

`Ang preparasyon para mabaton ang kasogoan nagbulig sa katawohan nga mahangpan ang balatyagon sang pagtahud nga ila ginkinahanglan. Subong, sa aton iglesia kag sa kabuhi sang iglesia, may amo man bala nga balatyagon sang pagtahud kag kahangawa sa atubangan sang Dios? Ukon amat-amat bala nga aton na nadula ini?`

`Magpamalandong sing labi sa sining pormula sang pagpakigkatipan: “Ako amo ang Ginoo; kag sila mangin-akon katawohan kag ako mangin-ila Dios.” Ano ang buut silingon sini sa aton subong, kag paano ini mapahayag sa kada isa kag bilang kabilogan nga katawohan?`

`Kon ano ang ginamando sang Dios sa aton nga himoon, ginabuligan Niya kita agud mahimo ini. Si Ellen G. White nagapahayag nga “ang tanan Niya nga pangabay masarangan.”—Christ’s Object Lessons, p. 333. Paano naton maaplikar ang ini nga saad, ang ining dabar?`

`Paano kita magsabat sa kinaandan nga argumento nga aton mabatian, nga pagkatapos sang krus, gindula na ang kasogoan? Sa kalabanan nga sitwasyon, ano gid bala ang ila ginatumud nga gindula na?`