---
title:  Nagahanda Para sa Dolot
date:   18/08/2025
---

`Basaha ang Exodo 19:9−25. Paano ginhanda sang Dios ang Israel sa pagbaton sang Napulo ka Sogo?`

Ang Dios naghatag sang pat-ud nga mga pagtudlo kon ano ang pagahimoon sang mga Israelinhon bilang pag-aman para sa paghatag sang kasogoan sa Sinai. Ang ila pagkaputli nga makita sa gowa dapat magapahayag sang ila bug-os nga dedikasyon sa Dios. Kinahanglan sila nga mangin handa para sa matahum nga pagpahayag sang himaya sang Ginoo nga dali nalang mag-abut. Kag kon mag-abut na ini, pagaupdan ini sang “mga daguub kag mga kilat, kag gal-um nga madamul sa ibabaw sang bukid, kag tonog sang budyong nga tama kabaskug, gani nagkurug ang bug-os nga katawohan nga yara sa dologan” (Exo. 19:16).

Ang Decalogue (ang Napulo ka Sogo) amo ang sentro sang pagpahayag sang Dios kag biblikanhon nga pamatasan. Nagaporma ini sang kaundan kag pundasyon sang langitnon nga mga talaksan para sa tanan nga katawohan; ang mga prinsipyo sini walay katubtuban kag pangkabilogan.

Sono sa pagsaysay sang Biblia, ang Decalogue ginbantala sang Dios (Exo. 19:19; Exo. 20:1; Deut. 5:4, 5, 24), kag ginsulat Niya (Exo. 24:12; Exo. 31:18; Deut. 5:22). Duha ka beses ini ginhatag kay Moises bilang pinasahi nga dolot (Exo. 32:19; Exo. 34:1; Deut. 10:1, 2).

Sa libro sang Exodo, ang Decalogue ginatawag “ang Pagpamatuud” (sa Hebreo: ‘edut; Exo. 31:18); ukon gintawag ini nga “mga pulong sang katipan” (sa Hebreo: dibre habberit; Exo. 34:28). Sa libro sang Deuteronomio, nasulat ang mga ini sa “mga tapitapi sang katipan” (Deut. 9:9, 11, 15). Wala sang libro sa Hebreo nga nagagamit sang tinaga “ang Napulo ka Sogo” (sa Hebreo: mitzwot, “mga sogo”). Sa baylo, tatlo ka beses gintawag nila ini “ang Napulo ka Pulong.” Ang sa Hebreo amo ang ‘aseret haddebarim, halin sa dabar, buut silingon “pulong, dinalan, butang, pinulungan, istorya, saad, pagpabutyag.” (Tan-awa ang Exo. 34:28; Deut. 4:13; Deut. 10:4).

May duha ka bersyon ang Decalogue nga may tama kagamay nga kinalain; ang una nasulat sa Exodo 20:1−17 kag ang ikaduha sa Deuteronomio 5:6−21. Ang ikaduha nga bersyon, nga ginpresentar ni Moises sa Israel paagi sa paghambal, natabo mga kap-atan ka tuig pagkatapos sang Sinai, antes lang gid sang pagsulud sang katawohan sa Dutang Saad (Deut. 1:3, 4; Deut. 4:44-27). Ang ini nga mga sitwasyon nagapaathag sa gamay nga mga kinalain sa tunga sang duha.

Sang ginsumaryo ni Pablo ang kasogoan bilang gugma, nagkutlo sia halin sa Decalogue (Rom. 13:8-10). Sa pagkamatuud, ang gugma amo ang kabug-osan sang kasogoan sang Dios bangud Sia ang Dios sang gugma (1 Juan 4:16).

`Paano mo hangpon ang ideya tuhoy sa Napulo ka Sogo bilang isa ka pagpahayag sang gugma sang Dios? Ano ang buut silingon sina? Paano mapahayag ang gugma sang Dios sa sini?`