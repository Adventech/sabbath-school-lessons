---
title:  Katipan sa Sinai
date:   16/08/2025
---

### Basaha Para sa Pagtoon sa Sini nga Semana

Exo. 19:1−20:17; Bug. 21:3; Deut. 5:6−21; Sant. 1:23−25; Roma 3:20−24; Roma 10:4.

> <p>Salauluhon nga Teksto</p>
> “ ‘Kamo nakakita sang ginhimo ko sa mga Egiptohanon, kag kon paano nga gindala ko kamo sa ibabaw sang mga pakpak sang aguila kag gindala kamo sa akon. Busa karon, kon magtuman kamo sang akon tingug kag magbantay sang akon katipan, manginkaugalingon kamo nakon sa tunga sang tanan nga katawohan; kay ang bug-os nga duta akon, kag kamo manginginharian nga mga sacerdote sa akon kag pungsud nga balaan. Ini amo ang mga polong nga ipamolong mo sa mga anak sang Israel’ ” (Exo. 19:4−6).

Sa diin ginpakadto sang Dios ang Israel pagkatapos nga napagowa Niya sila halin sa Egipto? Sa Dutang Saad—sa diin pa? Bisan ano pa ka husto ini base sa lokasyon, ang ina nga sabat sayop sa teolohiko. Ang Dios mismo ang nagsabat sini: “ ‘Kamo nakakita sang ginhimo ko sa mga Egiptohanon, kag kon paano nga gindala ko kamo sa ibabaw sang mga pakpak sang aguila kag gindala kamo sa akon’ ” (Exo. 19:4, ang pagpatalupangud gindugang). Gani, ang biblikanhon kag teolohikal nga sabat sa pamangkot nagapahayag sang lalambuton sang Dios kag kon ano ang dapat hatagan sang importansia: ang Ginoo nagdala sa ila sa Iya kaugalingon.

Kon ang mga tawo magapalayo sa Dios, ginapangita Niya sila kag ginatawag pabalik sa Iya. Ang pinakamaayo nga modelo sa sining masangkad nga kamatooran yara sa Hardin sang Eden, sang si Adam kag Eva nakasala batok sa Dios, naglapas sang Iya mando, kag nagpanago sa Iya. Sia ang una nga naghimo sang tikang kag gintawag sila: “Diin kamo?” (Gen. 3:9). Sia permi ang nagahimo sang una nga tikang. Nagapahayag sing maathag si Jesus: “Kari sa akon, tanan kamo nga ginabudlayan kag ginabug-atan, kag papahuwayon ko kamo. Itakud ang akon gota sa inyo, kag magtoon kamo sa akon; kay ako mapainubuson kag malolo sa tagiposoon, kag makakita kamo sing kapahuwayan sa inyo mga kalag” (Mat. 11:28, 29).

Ang Dios nagatawag sa aton tanan; ang aton walay katubtuban nga padulungan nagadepende sa aton sabat.

_*Ton-i ang leksyon sang sini nga semana sa pag-aman sa Adlaw nga Inugpahuway, Agosto 23._