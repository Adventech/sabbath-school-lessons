---
title:  Ang Dolot Sang Decalogue
date:   19/08/2025
---

`Basaha ang Exodo 20:1−17. Ano ang mga prinsipyo sang Decalogue, kag paano ini ginaorganisar?`

Talupangda nga ang Decalogue wala nagasugod paagi sa mga mando kondi paagi sa maloloy-on nga binuhatan sang Dios para sa Iya katawohan: “Ako ang Ginoo nga imo Dios, nga nagpagowa sa imo gikan sa duta sang Egipto, sa balay sang kahiolipnan” (Exo. 20:2). Ang Ginoo nagapakita anay sang Iya bugay paagi sa paghatag sang kahilwayan kag kaluwasan sa Israel, kag niyan ipahayag Niya ang Iya kabubut-on. Ang ini nga mga kasogoan dapat pagabantayan halin sa gugma kag pagpasalamat kon ano ang ginhimo sang Dios para sa ila.

Ang sadsaran nga pulong sang Dios sa pagsumaryo sang Decalogue amo ang “gugma” (Rom. 13:10). Ang pinakadaku nga sogo amo ang kasogoan sang gugma, nga napahayag sa duha ka pamaagi: paghigugma sa Dios (Deut. 6:5) kag paghigugma sa aton isigkatawo (Lev. 19:18).

Sa una nga apat ka sogo, ang Decalogue nagainterpretar kon ano ang buut silingon sa paghigugma sa Dios; sa sunod nga anum ka mga sogo, ang kasogoan nagainterpretar kon ano ang kahulugan sa paghigugma sa isigkatawo. Ang Decalogue nagasugod sa pagpasidungug sa Dios labaw sa tanan (nagapatindug nga paghigugma) kag nagapadayon sa pagrespeto sa iban (nagapahigda nga paghigugma):

1. Pagpasidungug kag pagtahud sa Dios paagi sa paghatag sa Iya sang una kag pinakamataas nga duug sa tagsa ka sitwasyon sang aton kabuhi (ang una nga sogo);
2. Pagpasidungug kag pagtipig sa pinasahi nga posisyon sang Dios kag indi Sia pagbaylohan paagi sa larawan sa bisan ano nga sahi, pisikal man, simbolikal, ukon espiritwal. Ang aton pinakaputli nga paghigugma Iya sang Ginoo (ikaduha nga sogo);
3. Pagtahud sa ngalan sang Dios—Ang Iya reputasyon kag karakter (ikatatlo nga sogo);
4. Pagpasidungug sa Iya adlaw sang pahuway kag pagsimba—ang Adlaw nga Inugpahuway (ikaapat nga sogo);
5. Pagtahud sa mga ginikanan (ikalima nga sogo);
6. Pagtahud sa kabuhi (ikaanum nga sogo);
7. Pagtahud sa pag-asawahay (ikapito nga sogo);
8. Pagtahud sa pagkabutang sang katawohan (ikawalo nga sogo);
9. Pagtahud sa reputasyon sang iban (ikasiyam nga sogo); kag
10. Pagrespeto sa kaugalingon agud nga wala sang maiyaiyahon nga handum nga makadagta sang aton karakter (ikapulo nga sogo).

Kaangay sang ginpamulong mismo ni Jesus: “Kon nagahigugma kamo sa akon, magabantay kamo sang akon mga sogo” (Juan 14:15; tan-awa man ang 1 Juan 4:20, 21). Gani, ang matuud nga pagtuman pagpabutyag lamang sang gugma kag pagpasalamat kay Jesus, gugma nga ginpahayag sing maayo kon paano kita magtratar sa aton mga kaingod.