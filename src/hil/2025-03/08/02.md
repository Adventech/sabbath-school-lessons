---
title:  Sa Bukid Sang Sinai
date:   17/08/2025
---

`Basaha ang Exodo 19:1−8. Ano ang ginsaad sang Dios sa ila diri, sa tiilan sang Bukid sang Sinai?`

Ang Dios nagtuytuy sa mga Israelinhon padulong sa Bukid sang Sinai, sa diin igahatag Niya sa ila sa indi madugay ang Napulo ka Sogo (ang Decalogue). Ang Jebel Musa (kataason: 7,497 ka tapak ukon 2,285 metros) sa Sinai Peninsula mahimo nga amo ang duug sa diin si Moises nakapakig-atubang sa Dios sa madamu nga beses (halimbawa, Exo. 3:1; Exo. 19:2; Exo. 24:18), kag, pagkaligad sang mga tinuig, si Elias nakapakig-atubang man sa Dios diri (1 Hari 19:8). Amo man ini ang bukid sa diin ang Dios nagtawag kay Moises agud dumalahan ang Israel paggowa sa Egipto (Exo. 3:1, 10). Sa sina nga tion, ang Dios nagpahibalo kay Moises nga magasimba sia sa Dios upud ang nahilway na nga mga Israelinhon sa sini man nga duug, nga mangin tanda para kay Moises nga ang Dios ni Abraham, Isaac, kag Jacob ang nagtuytuy sa ila (Exo. 3:12).

Pagkatapos sang duha ka bulan nga pagpanglakaton, ang mga Israelinhon nag-abut sa Sinai (Exo. 19:1), sa diin magapabilin sila sa sulud sang mga isa ka tuig (ipaanggid ang Exo. 19:1 sa Num. 10:11, 12). Sa sini nga tuig, madamu nga kasogoan ang napatuman, kaangay sang nalaragway sa Exodo 19−40, Levitico 1−27, kag Numeros 1:1−10:10. Ang pagpabilin sang Israel sa Bukid sang Sinai amo ang sentro nga bahin sang panaysayon nga makita sa una nga lima ka libro ni Moises. Yara diri ang pundasyon nga sila nangin pinili nga katawohan sang Dios, ang nagaisahanon nga pungsud nga wala nalatom sa paganismo kag sa pagsimba sa mga diosdios.

Ang Dios ang nagahimo sang una nga tikang kag nagapundar sang katipan sa tunga Niya kag sang Israel. Sa kondisyon sang ila pagkamatinumanon kag paghupot sang relasyon sa Iya, ang Dios nagasaad nga pagahimoon sila nga pinasahi nga bahandi, ginharian sang mga sacerdote, balaan nga katawohan.

Ang mangin balaan nga katawohan nagakahulugan nga mangin dedikado sa Dios kag ipahayag ang Iya karakter sa iban, ilabi na gid sa mga pungsud nga yara sa ila palibut. Gintawag man sila agud mangin ginharian sang mga sacerdote nga magaangot sang iban nga katawohan sa Dios, nga nagatuytuy sa ila pakadto sa Iya kag nagatudlo sa ila sang Iya mga pamaagi kag Iya mga kasogoan. Mangin pinasahi sila nga bahandi sang Dios bangud gusto Niya nga ang Israel mangin Iya palaagyan agud iwagan ang kalibutan sang ihibalo nahanungud sa Iya kag sang Iya karakter.

Ang ini nga katipan amo ang legal nga pagpundar sang pagpakigrelasyon sa tunga sang Dios kag sang Iya katawohan. Ang pangkabilogan nga pormula sang katipan, nga may gamay nga kinalain sa iban nga teksto, amo sini: “Ako mangin-ila Dios, kag sila mangin-akon katawohan” (Tan-awa ang Exo. 6:7; Lev. 26:12; Jer. 24:7; Jer. 31:33; Heb. 8:10; Bug. 21:3).

`Handurawa nga ikaw “pinasahi nga bahandi” sang Dios! Ano ang pinasahi nga mga pribiliheyo ang nalakip sa sina? Ano ang pinasahi nga mga responsibilidad ang imo maangkon?`