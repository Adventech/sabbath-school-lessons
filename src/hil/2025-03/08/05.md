---
title:  Nagkalainlain nga mga Katungdanan Sang Kasogoan Sang Dios
date:   20/08/2025
---

Ang kasogoan sang Dios nagapahayag sang Iya karakter, kon sin-o Sia. Kaangay nga ang Dios balaan, matarung, kag maayo, amo man sini ang Iya kasogoan. Si Pablo nagpamatuud sini: “Gani ang kasogoan balaan, kag ang sogo balaan kag matarung kag maayo” (Roma 7:12).

Sa Biblia, ang kasogoan sang Dios makita sa mas positibo nga kapawa (Mat. 5:17, 18; Juan 14:15; 1 Cor. 7:19). Ang isa sarang makahimo sang mga binalaybay nahanungud sa kasogoan (kaangay sang Salmo 119), kantahon ang nahanungud sa kasogoan (Sal. 19), kag pamalandungan ini sa adlaw kag gab-i (Sal. 1:2, Jos. 1:8). Ang kasogoan nagabulig sa tawo nga mapalayo halin sa malaut kag nagahatag sang kaalam, paghangup, ikaayong lawas, kauswagan, kag paghidait (Deut. 4:1−16, Hulubaton 2-3).

1. Ang kasogoan sang Dios daw kudal nga nagatuga sang malapad kag masulhay nga lugar para sa pagkabuhi kag nagapaandam nga, sa pihak sang kudal may mga duug nga peligroso, may mga problema, may mga komplikasyon, kag bisan kamatayon pa nga nagahulat (Gen. 2:16, 17; Sant. 2:12).
2. Ang kasogoan karatula nga nagapatuhoy kay Jesus nga nagapatawad sang aton mga sala kag nagabag-o sang aton mga kabuhi (2 Cor. 5:17; 1 Juan 1:7−9). Sa sini nga paagi, nagagiya ini sa aton bilang paidagogos, ukon manugtatap/manugbantay, sa kay Cristo (Gal. 3:24).

`Basaha ang Santiago 2:23−25. Ano ang iya ginahambal, kag paano ining mga pulong makabulig sa aton nga marealisar ang pagpanghikot kag importansia sang kasogoan, bisan pa nga indi ini makaluwas sa aton?`

Ang espiho makapakita sang imo mga depekto, hoo. Apang wala sang yara sa espiho nga makaayo sang mga sini. Ang espiho nagatudlo lamang sang problema apang wala nagatanyag sang solusyon sa problema. Pareho man sini sa kasogoan sang Dios. Ang pagtinguha nga magpakamatarung sa atubangan sang Dios paagi sa pagbantay sang kasogoan mangin kaangay sa pagtan-aw sa espiho nga nagalaum nga sa indi madugay ang espiho magakuha sang imo mga depekto.

Bangud ang kaluwasan paagi sa pagtoo kag indi paagi sa binuhatan—lakip na ang binuhatan sang kasogoan—ang iban nga mga Cristohanon nagaangkon nga ang kasogoan gindula na, kag indi na kita dapat magbantay sini. Sa pagkamatuud, sa pagtalupangud nga ang kasogoan mismo amo ang nagapakilala sang sala—“wala ako kuntani makakilala sing sala, kon indi tungud sa kasogoan” (Rom. 7:7)—ang ini nga pag-angkon sayop nga paghangup sang relasyon sa tunga sang kasogoan kag sang maayong balita. Ang pagluntad sang kasogoan amo ang rason kon ngaa kinahanglan naton ang maayong balita.

`Daw ano ka madinalag-on ikaw sa imo mga pagtinguha nga tumanon ang kasogoan sang Dios? Nagakaigo bala nga ibase ang imo kaluwasan sa sini? Kon indi, ngaa kinahanglan mo ang maayong balita?`