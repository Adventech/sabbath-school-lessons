---
title:  Ang Kasogoan Bilang Saad Sang Dios Para sa Aton
date:   21/08/2025
---

`Basaha ang Roma 3:20−24. Bisan pa nga si Pablo nagpaathag sing maayo nga indi kita maluwas paagi sa pagbantay sang Napulo ka Sogo, ano niyan ang katungdanan sang kasogoan sa aton kabuhi?`

Ang kahulugan sa Hebreo sang tinaga nga dabarim nga gin-gamit sa sinulatan ni Moises agud maglaragway sang Napulo kag Sogo (Exo. 34:28; Deut. 4:13; Deut. 10:4) wala nagakahulugan sa literal nga “mga kasogoan,” kondi “mga pulong.” Ang ining “pulong,” dabar (pang-isahan), sarang makaangkon sang kahulugan nga “saad.” Amo ina ang rason kon ngaa sa madamu nga mga duug (1 Hari 8:56; 2 Cron. 1:9; Neh. 5:12, 13; Deut. 1:11; Deut. 6:3; Deut. 9:28; Jos. 9:21; Jos. 22:4; Jos. 23:5), ang dabar ginbadbad bilang ngalan (noun) ukon berbo (verb) nga nagapahayag sang ideya sang saad.

Si Ellen G. White nagahatag sang paghantop tuhoy sa katungdanan sang Decalogue: “Ang napulo ka sogo. . .mga napulo ka saad.”—Ellen G. White, The SDA Bible Commentary, tom. 1, p. 1105. Ang Decalogue dapat hangpon bilang mga saad halin sa Dios nga magatuytuy sa aton padulong sa husto nga dalan agud makahimo Sia sang makatilingala nga mga butang para sa aton. Apang dapat naton tumanon ang mga ini.

`Basaha ang Roma 10:4. Paano naton hangpon ang dinalan ni Pablo nga si Cristo amo ang “katapusan” sang kasogoan?`

Si Pablo nagapahayag nga si Jesu-Cristo amo ang telos sang kasogoan, apang indi sa punto nga gindula ni Cristo ang kasogoan ukon ginwala ini. Sa baylo, nagakahulugan ini nga si Cristo amo ang lalambuton kag katuyoan sang kagosoan; wala ini nagakahulugan nga ang Iya nagatumbas nga sakripisyo nagdula sa awtoridad kag pagkamapinadayunon sang sini.

Sa baylo, si Pablo nagapamulong nahanungud sa importansia sang kasogoan, nahanungud sa pagkalehitimo sini, kag nahanungud sa nagapadayon nga kinamatarung sini (Rom. 3:31; 1 Cro. 7:19; Gal. 5:6). Ang kahulugan sang pulong nga telos amo ang panguna nga katuyoan kag lalambuton, kag indi naangot sa tinion. Si Cristo amo ang yabe agud mabuksan ang matuud nga kahulugan kag katuyoan sang kasogoan sang Dios. Gani, sala ang maghambal nga ginpakawalay pulus, ginbuslan, ukon gindula na ni Cristo ang kasogoan. Si Cristo amo ang lalambuton sang kasogoan, ang Isa nga ginapatuhuyan sini.

`Paano ang kasogoan nagatudlo sa aton kay Jesus? Ano ang ginapahayag sang kasogoan nahanungud sa aton mga kaugalingon nga sa pagkamatuud magatudlo sa aton kay Jesus?`