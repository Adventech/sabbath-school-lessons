---
title:  Komento Sang Manunudlo
date:   22/08/2025
---

### Bahin I: Kabilogan nga Panan-aw

**Sadsaran nga Teksto:** Exodo 19:4−6

**Sentro Sang Pagtoon:** Exodo19:1−20:20

**Panugod:** Sa Sinai, ang Dios nagapasad sang katipan upud sa Iya katawohan. Sia amo ang Tagapanguna sa pagproseso sang kontrata. Bilang Tagapanguna, ang Dios nagahatag sang grasya sa Iya katawohan kag nagapakigrelasyon sa ila. Gusto sang Dios nga ang Israel mangin Iya pinasahi nga katawohan, Iya hamili nga ginapanag-iyahan, ginharian sang mga sacerdote, balaan nga pungsud. Ang kadalag-an sang Israel magadepende sa ila positibo nga sabat sa mahigugmaon nga pagtuytuy sang Dios kag sa gamhanan nga mga binuhatan nga Iya nahimo para sa ila didto sa Egipto kag samtang nagapanlakatan sila padulong sa Sinai. Ang Dios nag-agda na nga daan sa ila nga magsunod sa Iya kag napamatooran nga nagaplano Sia nga maghatag sa ila sang maayo nga palaabuton. Kon huptan lang nila ang Iya mga pagtudlo kag magtinguha nga mapauswag ang matuud nga pagpakigrelasyon sa Iya, niyan ang Dios makadumala sa ila sa isa ka tumalagsahon nga paagi padulong sa Dutang Saad. Kinahanglan nila nga maton-an kon sin-o Sia kag kon ano ang Iya ginahimo para sa ila agud makadayaw, makahigugma, makatuman, kag makasimba sa Iya. Ang dolot sang Decalogue (Napulo ka Sogo) nagpahayag sang mga prinsipyo para sa malipayon, balanse, kag bugana nga pagkabuhi.

**Mga Tema Sang Leksyon**

Paagi sa pagtuytuy sa Israel paggowa sa Egipto kag paggiya sa ila paagi sa Dagat nga Mapula kag sa kamingawan padulong sa Bukid sang Sinai, ang Dios naghandum nga mabuyok sila palapit sa Iya (Exo. 19:4). Sa sulud sang mga lapit isa ka tuig, gintudloan Niya sila paagi sa sini nga proseso. Ang Dios kaangay sa isa ka mahigugmaon nga ginikanan sa Iya katawohan, nga nagatudlo sa ila kon ano ang pinakamaayo para sa ila kauswagan. Nakita sang katawohan kon paano ang Dios naglutos sa mga diosdios sang Egipto kag nagpalikaw sa ila halin sa mga kalalat-an kag ang ila paggowa halin sa Egipto. Pagkatapos ang Dios naghatag sa ila sang pinakamalahalon nga dolot: ang Decalogue (Napulo ka Sogo), agud tudloan sila kon paano magkahadluk sa Iya (Exo. 20:20). Pamalandungon naton ining leksyon paagi sa nagkalainlain nga katuyoan sang kasogoan sang Dios.

### Bahin II: Komentaryo

Ang Decalogue nagaporma sang sadsaran sa pagpahayag sang Dios kag maayo nga pagginawi sono sa Biblia kag nagapamatuud sang kaluwasan. Amo ini ang Magna Carta sang pagtulon-an sa Biblia, kag ang sumaryo sini, ang talaksan sang tanan nga talaksan. Nagaporma ini sang kaundan kag pundasyon sang langitnon nga talaksan para sa tanan nga katawohan; ang mga prinsipyo sini walay katubtuban. Ang kasaysayan sang Pentateuch tuhoy sa paghatag sang Decalogue nagapatalupangud nga ginbantala ini sang Dios (Exo. 19:19; Exo. 20:1; Deut. 5:4, 5, 24) kag Sia mismo ang nagsulat sini (Exo. 24:12; Exo. 31:18; Deut. 5:22). Nahatag ini sing makaduha kay Moises bilang pinasahi nga dolot (Exo. 32:19; Exo. 34:1; Deut. 10:1, 2). Sa libro sang Exodo, ang Napulo ka Sogo ginatawag nga “ang Pagpamatuud” (Exo. 31:18); kag “mga polong sang katipan,” Exo. 34:28). Ang dinalan nga “ang Napulo ka Sogo” wala ginagamit sa Hebreo bisan pa ginakabig ini bilang “mga kasogoan” sa Exodo 20:6. Sa baylo, ang Napulo ka Sogo tatlo ka beses nga gintawag “ang Napulo ka Pulong” (sa Hebreo: ‘aseret haddebarim; tan-awa ang paggamit sa Hebreo sa Exodo 34:28; Deut. 4:13; Deut. 10:4).

Sa Exodo kag Deuteronomio, ang Decalogue yara sa umpisa sang pagtipon sang kasogoan kag sang ila interpretasyon sini. May duha ka bersyon sang Decalogue, nga may tama lang kagamay nga kinalain; ang una narekord sa Exodo 20:1−17 kag ang ikaduha sa Deuteronomio 5:6−21. Ang ikaduha nga bersyon nga ginhambal ni Moises sa Israel natabo pagkatapos sang halos kap-atan ka tuig, antes lamang sang ila pagsulud sa Dutang Saad (Deut. 1:3, 4; Deut. 4:44−47) sa diin iya sa karon ginapatalupangud ang kaluwasan nga ginhatag sa ila sa Exodo. Sang ginsumaryo ni Pablo ang kasogoan bilang gugma, nagakutlo sia halin sa Napulo kag Sogo (Roma 13:8−10; Gal. 5:14). Ang kasogoan sa pagkamatuud amo gid ang sumaryo sang kasogoan sang Dios bangud nga Sia amo ang Dios sang gugma (1 Juan 4:16).

Bisan pa ang partikular nga mga kasogoan sang Decalouge nahibaloan na sa malip-ot nga bahin antes sa Sinai, ang Dios mismo nagdesisyon nga ipahayag sing pormal ang Napulo ka Sogo sa Iya katawohan kag sa bug-os nga tinuga. Ina bangud ining mga kasogoan nagapakita, sa sistematiko nga paagi, kon sin-o Sia, ang Iya karakter, kag ang Iya tinindugan.

Ang tinutuyo sang kasogoan indi agud tudloan kita nga makaangkon sang kaluwasan paagi sa pagtuman sini. Indi kita dapat magbantay sang kasogoan agud maluwas kondi tungud nga luwas na kita. Ang kasogoan indi amo ang halalinan sang kabuhi kondi paagi sa diin aton mapakita kag mapabutyag ang kabuhi nga yara sa aton.

Sa Biblia, ang kasogoan sang Dios ginatan-aw man sa positibo katama nga kapawa (Mat. 5:16, 17; Juan 14:15; Gal. 3:21; 1 Cor. 7:19). Puwede kita makahimo sang mga binalaybay nahanungud sa kasogoan (kaangay sang Salmo 119, isa ka obra-maestra), makaamba nahanungud sa kasogoan (Salmo 119), kag makapamalandong sa sini sa adlaw kag gab-i (Sal. 1:2; Jos. 1:8) bangud nagapalikaw ini sa tawo halin sa kalautan kag nagahatag sang kaalam, paghangup, ikaayong-lawas, kauswagan, kag paghidait (Deut. 4:1−6, Hulubaton 2−3).

Ang Napulo ka Sogo may madamu nga importante nga katuyoan:

1. _Ang kasogoan sang Dios nagapasiguro sang kahilwayan_ (Gen. 2:16, 17; Sant. 2:12). Kaangay ini sang kudal nga nagatuga sang daku nga duug sang kahilwayan sa kabuhi kag nagapaandam nga kon maglapaw ka sa napat-ud nga linya may katalagman, problema, mga kabudlay, kag kamatayon. Wala sang palaabuton para sa sadtong maglapaw sa latid sang kahilwayan.
2. _Ang kasogoan isa ka espiho_ (San. 1:23−25). Sa sini, makita naton kon daw ano kita kahigko kag kon daw ano kadaku ang aton pagkakinahanglan agud matinloan. Ang Napulo ka Sogo nagapahayag sang aton pagkamakasasala; apang, indi ini makapaputli sa aton halin sa sala ukon konsensia (Rom. 3:20).
3. _Ang kasogoan sang Ginoo isa ka poste nga may karatula._ Bangud sina, nagagiya ini sa aton bilang paidagogos, ukon manugtuytuy, pakadto kay Cristo (Gal. 3:24). Nagapatuhoy ini kay Jesus, nga nagatinlo kag nagapatawad sang aton mga sala, kag nagabag-o sang aton mga kabuhi (2Cor. 5:17, 1Juan 1:7−9).
4. _Ang Napulo ka Sogo saad sang Dios sa aton._ Paagi sa pagbantala sang sini nga kasogoan, ang Dios nagasaad nga ang ini nga mga talaksan mangin kabahin sang aton mga kabuhi kon huptan naton ang hapiit nga pagpakigrelasyon sa Iya. Sia ang Manuggarantiya nga nagapasarang nga ining mga talaksan mangin permanente naton nga kinabatasan. Mangin tama kita ka hapiit sa Iya sa bagay nga indi na kita maghandum sang kon ano nga Iya ginadumili. Mangin malipayon kita nga magpabilin sa pagpakighalobilo sa Iya, nga nagapangayo sa Iya nga mahimo ining pagtuman sa aton paagi sa gahum sang Iya bugay, Pulong, kag Balaan nga Espiritu.

Sa Napulo ka Sogo, ang ikaapat kag ikalima nga mga sogo nasulat sa pinulongan nga Hebreo bilang positibo nga mga mando sa infinitive absolute (sa masami ginagamit sa pagpabutyag sang kasiguraduhan nga ang ginhambal matabo gid).Ini may duha ka kahulugan sa legal nga butang: isa ka mando ukon sigurado nga saad (tan-awa ang sinulatan ni E. Kautzsch, ed., Genesius’ Hebrew Grammar [Exford: Clarendon, 1910], par. 113bb kag 113ee). Ang iban nga mga sogo napahayag sa negatibo nga mga mando nga nagapahangup sang pagdumili nga pinulongan l’o (“indi”), dugang ang jussive (kaangay sang indi perpekto nga porma). Dugang pa sa kamatooran nga ang kahulugan sang kaangay sa sina nga pagpahayag sa Hebreo amo ang permanente nga pagdumili, gani isa ini ka sogo nga natugda sa palaabuton nga sitwasyon, kag gani isa ini ka saad (tan-awa ang sinulatan ni Jacques B. Doukhan, Hebrew for Theologians: A Textbook for the Study of Biblical Hebreo in Relation to Hebrew Thinking [Lanham, MD: University Press of America, 1993], p. 41). Sa kapawa sang sini nga panugdaon, ang nagakaigo nga pagbadbad mahimo nga “indi gid kamo. . .” kag indi “dili kamo. . . .” Ang suporta para sa paghangup sang Napulo ka Sogo bilang saad mahimo nga makita sa Hukom 6:23, sa diin ang Ginoo nagsaad kay Gideon: “Indi ka mapatay.” Ang pagbalay sang pinulongan sa sini nga dinalan pareho gid sang sa yara sa Napulo ka Sogo.

Ang kahulugan sang dabar sa Hebreo nga tinaga, nga gin-gamit sa paglaragway sang Napulo ka Sogo, wala nagakahulugan nga “kasogoan” kondi “pulong” ukon “saad.” Nagadepende ini sa Ingles nga bersyon, apang tan-awa, halimbawa, ang paggamit sang ngalan ukon nombre nga dabar bilang “saad,” sa 1 Hari 8:56; 2 Cron. 1:9; Neh. 5:12, 13; kag Sal. 105:42; kag ang mga paggamit sang dabar bilang berbo, nga may pareho nga kahulugan sang “ginasaad,” sa Deut. 1:11; Deut. 6:3; Deut. 9:28; Jos. 9:21; Jos. 22:4; kag Jos. 23:5.

Si Ellen G. White nagapamatuud sa aton interpretasyon sa masunod nga tinaga bahin sa katuyoan sang Napulo ka Sogo: “Ang Napulo ka Sogo. . .amo ang napulo ka saad.”—Manuscript 41, 1896 [ginbantala sa The SDA Bible Commentary, tom. 1, p. 1105]. “Sa tagsa ka mando ukon laygay nga ginahatag sang Dios may yara nga saad, ang pinakapositibo kag sadsaran nga mando.”—Thoughts from the Mount of Blessings, p. 76. Nagapahayag sia nga “ang tingug sang Dios halin sa langit” nagapamulong “sa kalag sa saad, ‘Himoa ini, kag indi ka mapaidalum sa pagdumalahan kag pagginahum ni Satanas.’ ”—Letter 89, 1898 [ginbatala sa The SDA Bible Commentary, tom. 1, p. 1105].

Ang daw pagdumili sang kasogoan para lamang sa aton kaayohan agud mapabilin naton ang kalipay kag kabuhi (Miq. 6:8; Juan 10:10). Ang kasogoan amo ang talaksan sang pamatasan para sa sadtong nagasalig sa Dios kag naluwas paagi sa Iya bugay sa pagtoo kay Cristo.

Ang duug sang kasogoan sa bag-o nga katipan tama katahum—natanum ini sa tagiposoon. Ang kasogoan nangin kabahin na sang pamatasan naton (tan-awa ang Mat. 5:21-48) kag dapat talupangdon indi bilang lulan kondi bilang kalipay. Yadtong nagakabuhi sang Napulo ka Sogo sing nagakaigo nagasunod sa mga saad sini nga may husto nga mga motibo, nga nagatuman sa mga pagsulundan sini halin sa balatyagon sang pagpasalamat sa nahimo, kag ginahimo, sang Dios para sa ila. Ang grasya wala nagabag-o sang kasogoan, apang ang aton paimuut sa sini amo ang nagabag-o. Si Pablo nagapamatok sa legalismo kag sa indi husto nga paggamit sang kasogoan sang Dios apang wala nagapamatok sa kasogoan mismo (Rom. 7:9−12).

Si Jesu-Cristo amo ang telos sang kasogoan (Roma 10:4), buut silingon Sia amo ang lalambuton kag katuyoan sini—indi ang katapusan—sa paghangup nga dulaon ukon pauntaton ang kinamatarung sini. Si Cristo amo ang yabi nga nagabukas sa matuud nga kahulugan kag tinutuyo sang kasogoan. Gani, sala ang pahayag nga si Cristo nagbungkag, nagkuha, nag-ilis, ukon nagdula sang kasogoan. Si Cristo naghatag sang kahulugan sa kasogoan.

Kaangay sa ginpadumdum ni Josue sa iya mga tagpalamati, indi kita makatuman sa Dios: “Indi kamo sarang makaalagad sa Ginoo” (Jos. 24:19). Apang, kon pangayoon naton sa Dios nga kuhaon ang aton kaluyahon, himoon Niya kita nga malig-on. Igahatag Niya sa aton ang Iya Balaan nga Espiritu nga magabulig sa aton nga tumanon Sia (Ezeq. 36:27). Si Pablo nagasiling: “Kay kon maluya ako, niyan gamhanan ako” (2 Cor. 12:10). Ang pagtuman buluhaton sang Balaan nga Espiritu sa aton.

### Bahin III: Aplikasyon sa Kabuhi

Pamangkota ang imo mga estudyante sang sining mga palamangkutanon:

1. Bilang mga tawo, makadesisyon lamang kita sa paghimo kon ano ang husto sa idalum sang inpluwensia sang bugay sang Dios. Kinahanglan naton magdesisyon para tumanon Sia, apang wala kita sang gahum sa pagtuman ukon pagsunod sa Iya kon sa aton lamang kaugalingon. Kinahanglan naton ang bulig sa aton kahuyangon kag kaluyahon, bulig nga halin sa gowa sang aton kaugalingon. Ang maayong balita amo nga nagasakdag Sia sang kahanda (nga sabat sa Iya panawagan sang gugma) kag gahum sa pagtuman (Fil. 2:13). Sa praktikal nga bahin, paano ninyo makita ining mga pagsakdag sa inyo kaugalingon nga mga kabuhi?
2. Kon ano man ang ginamando sang Dios, ginabuligan Niya ang Iya mga sumulunod nga mahimo ini. Si Ellen G. White nagapahayag nga “ang tanan Niya nga pangabay masarangan”—Christ’s Object Lessons, p. 333. Halin sa sina nga panan-aw, ang Napulo ka Sogo sa pagkamatuud napulo ka kabulahanan. Sa ano nga bahin, kag paano, nga ang kasogoan sang Dios makabulig sa mga tumuloo nga mangin matinumanon sa Dios?