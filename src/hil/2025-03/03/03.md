---
title:  Mabudlay nga Pagsugod
date:   14/07/2025
---

Bisan nahibaloan na ni Moises, halin pa sa sinugdan, nga ang ginapahimo sang Ginoo sa iya indi mangin mahapos (gani nagtinguha sia nga likawan), ayhan wala sia sing ideya kon ano ang puwede matabo.

`Basaha ang Exodo 5:3−23. Ano ang insigida nga mga resulta sa una nga pagpakig-atubang ni Moises kag ni Aaron kay Faraon?`

Antes ang ila pagkadto kay Faraon, gintipon ni Moises kag Aaron ang katigulangan kag katawohan sang Israel, kag ginsugid sa ila ang ginpamulong sang Dios, kag ginpakita sa ila ang mga tanda sang Dios, nga nagresulta sa pagpati sang Israel nga ang Ginoo magaluwas sa ila halin sa ila kahiolipnan. Gani, nagsimba sila sa Ginoo (Exo. 4:29−31). Sigurado nga mataas ang ila ginapaabut: ang Ginoo magaluwas sang mga Hebreohanon halin sa ila pagkaulipon—sa katapusan!

Pagkatapos sina, nagkadto si Moises sa hari sang Egipto dala ang mga hingyo halin sa Dios, kag ang sitwasyon nangin mas malala para sa mga Israelinhon. Gindugangan ang ila pag-antus, kag ang ila trabaho kada adlaw nangin mas mabudlay kag mabug-at. Gin-akusahan sila nga mga matamad; nangin mapintas ang pagtratar sa ila; kag nangin mas mabudlay ang ila pag-obra kon ipaanggid sang sa una nga tion.

Wala nalipay ang ila mga pangulo, kag indi maayo ang pag-atubangay sa tunga nila kag ni Moises kag Aaron, kag (aton maton-on sa olihi) nagapatimaan ini sa sahi sang mga pagsumpakilay nga maagyan ni Moises sa iya kaugalingon nga katawohan sa masunod nga mga tuig.

`Basaha ang Exodo 5:21, kag ibutang ang inyo kaugalingon sa lugar sang sini nga katawohan sang ila gin-atubang si Moises kag Aaron. Ngaa nakapamulong sila sang kaangay sini?`

Indi budlay hangpon kon ngaa naakig sila kay Moises (“Ang Ginoo magtolok sa inyo kag maghukom,” siling nila). Naghunahuna sila nga si Moises nagkari agud hilwayon sila halin sa mga Egiptohanon, indi sa pagpabudlay pa gid sang ila kabuhi sa idalum sang mga Egiptohanon.

Gani, walay labut sa pagpakig-atubang sa mga Egiptohanon, si Moises kag Aaron kinahanglan magpangatubang man sa ila kaugalingon nga katawohan.

`Ano ang mas maayo nga mga pamaagi nga imo sarang magamit upud sang mga lider sa lokal nga iglesia kon magtuhaw ang indi gid malikawan nga mga pagbinaisay?`