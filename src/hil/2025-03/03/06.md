---
title:  Kaangay sa Dios kay Faraon
date:   17/07/2025
---

`Basaha ang Exodo 6:28−7:7. Paano ginsabat sang Dios ang pagpamatok ni Moises?`

Ang Dios nagapresentar sang Iya kaugalingon kay Moises bilang Yahweh, nga nagakahulugan nga isa Sia ka personal kag suod nga Dios, ang Dios sang Iya katawohan, kag ang Dios nga nagpakigkatipan sa ila.

Ang ining duna na nga Dios nagamando liwat kay Moises nga magkadto kag magpamulong kay Faraon. Bangud sa kakulang sang pagsalig sa kaugalingon, si Moises nagpamatok liwat, “Ngaa mamati si Faraon sa akon?” Makita naman naton diri liwat indi lamang ang pagpaubos ni Moises kondi, sa liwat, ang iya handum nga makapalagyo sa sini nga buluhaton, nga wala nangin madinalag-on.

“Sang nagmando ang Dios kay Moises nga magbalik kay Faraon, si Moises nagpakita sang pagkawalay salig sa kaugalingon. Ang tinaga nga ‘aral sepatayim—sa literal ‘wala nacircuncidar nga bibig,’ nga gin-gamit diri agud mapahayag ang kakulang sang ikasarang ni Moises sa paghambal (6:12, 30)—pareho man sa Exodo 4:10: ‘makuli sa paghambal,’ ”—Andrews Bible Commentary: Old Testament, “Exodus” (Berrien Springs, MI: Andrews University Press, 2020), p. 205.

Sa kalooy sang Dios ginpaupud niya si Aaron agud magbulig kay Moises. Si Moises magapamulong kay Aaron, nga amo niyan ang magapamulong sing hayag kay Faraon; gani, si Moises magatindug sa papel sang Dios sa atubangan sang Egiptohanon nga hari, kag si Aaron amo ang iya mangin manalagna.

Ang ini nga hitabo nagahatag sang matahum nga paglaragway para sa katungdanan sang manalagna. Ang manalagna amo ang humalambal para sa Dios; sia amo ang Iya humalambal agud mapaalinton kag mapahangup ang pulong sang Dios sa katawohan. Sang nagpamulong si Moises kay Aaron, kag niyan si Aaron nagpahayag sini kay Faraon, sa amo man nga ang Dios nagapakigsugilanon sa manalagna, nga amo ang nagabantala sa panudlo sang Dios para sa katawohan. Puwede ini matabo paagi sa pagpamulong, sing personal; ukon kaangay sa pinakanaandan, ang manalagna nagabaton sang mensahe halin sa Dios kag niyan isulat niya ini.

Ang Dios nagapaathag man kay Moises kon ano ang iya mapaabut halin sa mga pagpakig-atubang kay Faraon. Ginpaandaman Niya sia nga ang ila pag-atubangay mangin mahuol, makakululba, kag malawig. Sa ikaduha nga tion ang Dios nagpahibalo kay Moises nga si Faraon mangin tama ka batinggilan kag patig-ahon Niya ang iya tagiposoon (Exo. 4:21; Exo. 7:3). Apang, ang resulta, mangin maayo, bangud nga “kilalahon sang mga Egiptohanon nga Ako ang Ginoo” (Exo. 7:5). Kon sayoron, bisan pa sa tunga sang kagamo nga magasunod, ang Dios pagahimayaon.

`Si Moises naubusan na sang mga pamalibad sa iya indi pagsunod sa mga ginapahimo sa iya sang Dios. Ano nga mga pamalibad ang aton ginahimo agud makapalagyo halin sa aton nahibaloan nga ginapahimo sang Dios sa aton?`