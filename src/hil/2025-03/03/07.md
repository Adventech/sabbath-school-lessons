---
title:  Dugang nga Pagtoon
date:   18/07/2025
---

Basaha ang sinulatan ni Ellen G. White, “The Plagues of Egypt,” pp. 257-265 sa Patriarchs and Prophets.

Talupangda kon daw ano kalain ang panugod para kay Moises kag sa iya katawohan pagkatapos sang una nga pagpalapit ni Moises sa kay Faraon.

“Ang hari, nga napukaw sing tuman ang panghunahuna, nagsuspetso nga nagaplano ang mga Israelinhon sa pagrebelde batok sa iya pagdumalahan. Ang indi pagkakontento ukon wala na sing gana sa pagsuporta resulta sang katamaran; siguraduhon niya nga wala na sang tion nga nabilin sa ila para sa makatalagam nga plano. Kag insigida naghimo sia sang tikang agud maipit pa gid sila kag makuha ang ila espiritu sang pagkaindependiente. Sa sina dayon nga adlaw nabantala ang mga mando nga ang ila trabaho dugang nga mangin tama kapintas kag mapiguson. Ang pinakanaandan nga materyal para sa tinukud sang sina nga pungsud amo ang tisa nga ginapamala sa adlaw; ang mga pader sang pinakamatahum nga mga tinukud nahimo sa sini, kag niyan tapnan kag punihan ini sang bato; kag ang paghimo sang tisa nagakinahanglan sang madamu nga mga ulipon. Ang nautud na nga dagami ginasimpon sa lunang, kag agud magpilit ini, madamu nga dagami ang kinahanglanon; ang hari karon nagmando nga wala na sang dagami nga igasakdag sa ila; ang mga manug-obra mismo ang magapangita sini, apang pareho lang gihapon ang kadamuon sang tisa nga ila dapat mahimo.

“Ang ini nga mando nagdolot sang daku nga kalisud sa mga Israelinhon nga yara sa bug-os nga duta. Ang Egiptohanon nga mga kabo nagbutang sang Hebreo nga mga opisyal agud magbantay sa trabaho sang ila katawohan, kag ining mga manugdumala amo ang responsable sa trabaho sang mga yara sa idalum sang ila katungdanan. Sang ginpatuman na sing lubos ang mando sang hari, ang katawohan naglapta sa bug-os nga duta, agud magtipon sang ginalaban sa baylo sang sa dagami; apang nakita nila nga imposible ang pagkompleto sa naandan nga kadamuon sang tisa. Bangud sa sini nga kapaslawan ang manugdumala nga mga Hebreo mapintas nga ginpangbunal.”—Ellen G. White, Patriarchs and Prophets, p. 258.

**Mga Palamangkutanon nga Pagadiskusyunan:**

`Maghunahuna sang tion sa diin, samtang nagtuman ka sa panawagan sang Dios sa imo kabuhi, indi nangin maayo ang resulta, ukon indi maayo ang pagsugod sini. Ano nga mga leksyon ang imo naton-an halin sa sina nga eksperiensya?`

`Sugiri ang iban kon paano ang Dios nagpatunga sa imo kabuhi sang nagpangamuyo ka para sa Iya nga pagbulig sa imo ukon sa tion nga wala mo ini ginpaabut. Paano kita makatoo sa kaayo sang Dios kon matabo ang malain nga mga butang, bisan pa sa sadtong nagasalig sa Iya?`

`Ano ang malaygay mo sa tawo nga nagasiling, “Indi ko kilala ang Ginoo?” Apang, pananglitan iya ini ginhambal indi tungud nagapamatok sia, kondi bilang simple nga kamatooran nahanungud sa iya kabuhi? Ano ang mahimo mo agud mabuligan sia nga “makilala ang Ginoo” kag mapaathag sa iya ang pagkaimportante sa paghimo sini?`