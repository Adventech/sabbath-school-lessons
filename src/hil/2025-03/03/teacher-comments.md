---
title:  Komento Sang Manunudlo
date:   18/07/2025
---

### Bahin I: Kabilogan nga Panan-aw

**Sadsaran nga Teksto:** Exodo 5:1, 2

**Sentro Sang Pagtoon:** Exodo 5:1–7:7

**Panugod:** Ang sitwasyon sang Israel nagbag-o sa wala ginapaabut nga mga pamaagi. Ang Dios nagsaad nga pagagiyahan Niya ang Iya katawohan paggowa sa Egipto, apang sa baylo hinali nalang nga naglala ang ila kabuhi. Si Faraon nagpataw sang dimakatarunganon nga mando sa ila. Dugang pa, nagpangindi sia nga palakton ang mga Israelinhon kag magsimba sa ila Dios. Nangin tama kalain ang ila sitwasyon sa bagay nga ang mga Israelinhon “wala. . .magpamati” kay Moises “bangud sang ila samad nga espiritu kag sang ila mapintas nga kahiolipnan” (Exo. 6:9). Apang, ang Dios naghambal kay Moises nga magpamulong liwat kay Faraon. Apang si Moises makaduha ka beses nagpamatok sa mando sang Dios: “Paano bala niyan nga magpamati sa akon si Faraon” (Exo. 6:12, 30) nga bisan gani ang mga Israelinhon wala nagapamati sa akon ginasiling? Kag “indi ako maayo nga manughambal!” (Exo. 6:12).

May nagkalainlain nga mga paghambalanay sa sini nga bahin sang libro sang Exodo (Exo. 5:1−7:7). Ang mga pag-atubangay ukon pagsabtanay sa tunga sang nagkalainlain nga mga persona kag mga grupo nagahanda sa gamhanan nga pagpakita sang himaya sang Dios, kaangay sang masunod:

1. Si Moises kag Aaron nagapamulong kay Faraon (Exo. 5:1−5).
2. Si Faraon nagapamulong sa mga agalon sang mga ulipon kag sa mga manugdumala sang Israel (Exo. 5:6−9).
3. Ang mga agalon sang mga ulipon kag ang mga manugdumala sang Israel nagapamulong sa katawohan (Exo. 5:10−14).
4. Ang mga manugdumala sang Israel nagapamulong kay Faraon (Exo. 5:15−18).
5. Ang mga manugdumala sang Israel nagapamulong kay Moises kag Aaron (Exo. 5:19−21).
6. Si Moises nagapamulong sa Ginoo (Exo. 5:22−6:8).
7. Si Moises nagapamulong sa katawohan (Exo. 6:9).
8. Ang Ginoo nagapamulong kay Moises (Exo. 6:10-120).

Ang ining mga paghambalanay ginsundan sang mga tinaga nga ginpamulong sang Ginoo kay Moises kag Aaron (Exo. 6:13, 26, 27). Sa tunga sang sini nga mga tinaga yara ang rekord sang pamilya ni Moises kag Aaron (Exo. 6:14−25). Niyan, sa liwat, ang paghambalanay sa tunga ni Moises kag sang Ginoo narekord bilang panugod sa 10 ka kalalat-an (Exo. 6:28−7:5). Sa katapusan nga bahin sang sini nga hugna, ang pagkamatinumanon ni Moises kag Aaron ginpatalupangud sing positibo, kay ginhimo nila ang tanan sono gid sa ginmando sang Ginoo nga ila himoon (Exo. 7:6). Upud sa sining pagpasidungug, ang ila edad namitlang: si Moises 80 kag si Aaron 83 (Exo. 7:7).

Gani makahimo kita sang konklusyon nga wala sang pagretiro sa pagserbisyo sa Dios. Kinahanglan Niya ang kada isa nga mangabudlay upud sa Iya agud mapauswag ang Iya buluhaton: pamatan-on kag tigulang, lalaki kag babayi, bata kag hamtong, hilway kag ulipon, manggaranon kag imol, edukado kag indi edukado, katawohan nga maimpluwensia kag may mataas nga posisyon kag ordinaryo nga trabahador. Ang kada isa makahimo sang iya bahin, kag sing tingub matuman naton ang misyon sang Dios para sa aton.

**Mga Tema Sang Leksyon**

Walay sapayan sang kamatooran nga si Faraon nagsabat sang maathag nga “indi” sa mando sang Dios nga “Tuguti sa paglakat ang akon katawohan,” ang Dios nagpreparar na sang paagi para sa Iya katawohan. Apang, nadula ang pagtoo sang katawohan. Bisan pa si Moises nagpakigbais sa Dios, nga nagpamangkot kon ngaa nangin malala ang sitwasyon: “Ngaa bala nahimoan mo sing malain ining katawohan? Ngaa bala napadala mo gid ako?” (Exo. 5:22). Ang rason sa sining mabudlay nga mga palamangkutanon nabase sa kamatooran nga, pagkatapos sang una nga pagpakigsugilanon kay Faraon, nangin mas komplikado ang mga hitabo, kag ang kabuhi para sa mga Israelinhon nangin malala. Wala gid si Moises, ukon ang mga Israelinhon, nagpaabut sang kaangay sina nga problema. Nagpaabut sila sang madali kag madasig nga kaluwasan halin sa pagkaulipon bangud ang ila Dios amo ang gamhanan nga Manunuga nga makahimo sang mga butang nga indi mahimo sang bisan sin-o. Daw ano ka daku nga kapaslawan! Walay sapayan, ang Dios nagapreparar sang duug sang kaluwasan kag naghanda kay Moises kag Aaron para sa bag-o nga pagpakig-atubang sa hari.

### Bahin II: Komentaryo

Ang salauluhon nga bersikulo nagapahamtang sang duug para sa drama nga nagahilapit na nga matabo.

Si Moises nga pagkatapos sang 40 ka tuig nga nadula sa Egipto, nagsulud liwat sa palasyo ni Faraon (sang tuig 1450 B.C.). Si Moises kag Aaron nagbisita sa kay Thutmose III kag nagpamulong sa iya bahin sa mando sang Dios: “Tuguti sa paglakat ang akon katawohan, agud nga sila mag-alagad sa akon” (Exo. 7:16). Si Faraon nagpangindi nga kilalahon ang presensia sang Dios kag ang Iya awtoridad. Ginakabig niya ang iya kaugalingon nga dios, nagasimba sa madamu nga dios nga ginhimo sang tawo, kag indi gusto nga batonon ang ginpangabay sang buhi nga Dios sang mga Hebreo. Ang iya arogante nga sabat nagalaragway sa gahum sang Egipto bilang pagano nga kultura nga nagasimba sa ila mismo nga mga dios sa porma sang mga diosdios. Ginasikway ni Faraon ang pagkalabaw sang Dios kag nagpanginwala sa pagluntad kag presensia sini: “Sin-o bala ang Ginoo, nga magpamati ako sa iya tingug kag magpalakat sang Israel? Ako wala makakilala sang Ginoo, kag labut pa indi ko pagpalakton ang Israel”; “Ngaa bala ginakuha ninyo [sa literal, palakton sing hilway] ang katawohan sa ila buluhaton? . . .kag. . .ginapapahuway ninyo sila [Hebreo: shabat] sa ila mga lulan” (Exo. 5:2, 4, 5)? Ang Egipto sa Hebreo nga pulong amo ang mitsrayim, nga nagakahulugan duta sang “doble nga pag-ipit,” nga nagapatuhoy sa malala nga pagpangulipon kag pag-angkon sang awtoridad agud makasugo, makadumala, kag makamando sa iban kon ano ang himoon.

Sa iya sabat sa mando sang Ginoo, si Faraon nagmitlang nga si Moises kag Aaron gusto magpauntat sa ginaobra sang mga Israelinhon kag magpapahuway sa ila halin sa ila pagpangabudlay. Ang Hebreo nga pulong shabat nagapatuhoy sa pahuway sa Adlaw nga Inugpahuway, sono sa pipila ka manugpatpat nga mga Judio kag Cristiano. Ang dinalan nga “pahuway halin” sa buluhaton makita lamang sa isa pa ka duug, sa Genesis 2:2, 3 (ginsulit sing makaduha). Sing makagalanyat, si Faraon nagpamatok na naman sa pangabay ni Moises kag Aaron nga hilwayon (halin sa para’ “palakton” ukon “pagowaon”) ang katawohan. (Talalupangdon kaayo nga ang berbo nga para’ sa Hebreo, may kapareho nga consonant kaangay sa pulong nga “faraon,” gani sa likod sang sabat sang hari ayhan may paglikom sang pulong: “Ngaa ginailug mo ang ginahimo ni Faraon paagi sa pagpahilway sa katawohan halin sa ila buluhaton?”

Si Haring Thutmose III duha ka tuig palang sang ginbutang sia sang isa ka sacerdote sa trono sang Egipto, pagkatapos napatay ang iya amay nga si Thutmose II, sang 1504 B.C. Ang pagbutang sa kay Thutmose nga mangin hari sa trono ayhan gin-inagurahan agud mapunggan si Moises nga mangin hari. Sa sina nga tion, si Moises, nga gin-adoptar nga bata ni Hatshepsut, nagapangidaron sang 26 ka tuig. Si Thutmose III kadungan sa paghari sang iya manding nga si Hatshepsut tubtub sa 1482 B.C., sang sia napatay. Sa tion sang iya kamatayon, si Moises didto sa Midian. Si Thutmose III 24 ka tuig sang nagsugod sa paghari nga sia nalang isa. Ginpangguba niya ang halos tanan nga monumento kag mga estatwa nga may ngalan kag laragway ni Hatshepsut kag ginkilala man sang iya madinalag-on nga mga pagpakig-away. Ginkabig sia bilang pinakabantug nga manugdumala sang mga hangaway sa dumaan nga Egipto. Isa man sia ka maayo nga manunukud. Sang 1450 B.C., sa tion sang Exodo, 56 na ka tuig ang iya edad.

**Ang Katipan Sang Dios**

Antes ginpagowa sang Dios ang mga Israelinhon sa Egipto, ginpasiguro Niya sila nga pagatumanon Niya ang katipan nga Iya ginpundar kay Abraham, Isaac, kag Jacob. Nagsaad Sia sa ila mga ginikanan “sa paghatag sa ila sang duta sang Canaan” (Exo. 6:4), kaangay sang namitlang sa Genesis 12:7 kag Genesis 17:8. Ang Dios nagadumdum sang sini nga katipan, kag bangud nag-abut na ang natalana nga tion, magapadayon na ang mga butang nga dapat matabo. Magapatunga Sia para sa Iya katawohan. Ang Ginoo nagpadasig kay Moises nga ipahayag sing malig-on sa Iya katawohan agud matabo gid ang Iya saad. Matuman gid ang Iya pulong. Ang ining preska nga pagpasiguro narekord sa importante gid nga dinalan sang Exodo 6:6−8.

Ang Dios nagsugod paagi sa solemne nga dinalan sang pagpakilala sang Iya kaugalingon: “Ako amo ang Ginoo.” Paagi sa sini nga pormula sang pagpakilala, nga nasulit sang 15 ka beses sa Exodo, ilabi na gid sa bahin nga nagapahayag sa mga kalalat-an (Exo. 6:2, 6, 7, 8, 29; Exo. 7:5, 17; Exo. 10:2; Exo. 12:12; Exo. 14:4, 18; Exo. 15:26; Exo. 16:12; Exo. 29:46; Exo. 31:13), ang Ginoo nagbantala sang Iya hapiit kag mahigugmaon nga kabalaka para sa Iya katawohan. Ang kaangay sina nga pagkahirup kag kabalaka makilala sang mga Israelinhon kag subong man sang mga Egiptohanon. Pagaluwason Niya ang Iya katawohan sono sa nasaad kag hilwayon sila halin sa pagkaulipon sa Egipto.

Ang Ginoo nagapahayag sang apat ka nagkalainlain nga binuhatan sang pagtubos para sa Iya katawohan kag pormal nga nagsaad sang masunod:

1. “Pagowaon ko kamo [hiphil nga sahi sang yatsa’ buut silingon “magapagowa”] halin sa idalum sang pagkaulipon sang mga Egiptohanon.”
2. “Hilwayon ko” [hiphil nga sahi sang natsal buut silingon “luwason,” “sabniton,” “pagowaon,” “hilwayon”] kamo halin sa pagkaulipon nila.”
3. “Tubuson ko [ga’al] kamo sa isa ka nagauntay nga butkon kag gamhanan nga mga binuhatan sang paghukom.”
4. “Kuhaon ko [laqakh] kamo bilang Akon kaugalingon nga katawohan, kag Ako mangin (hayah) inyo Dios.”

Ang ini nga mga saad nagtapos sa pormula sang katipan nga nagapatalupangud sang hapiit nga relasyon kag mahigugmaon nga paghiusa sa tunga sang Ginoo kag sang Iya katawohan. Ang ini nga pagpakigrelasyon katumanan sang saad sang Dios kay Abraham (Gen. 17:7, 8). (Sa ginatawag nga Seder Liturgy sa Pascua sang mga Judio, ang ini nga mga dinalan sa Biblia may importante nga papel, nga ginsimbolohan sang apat ka tagayan nga ginainum sadtong nagasaulog sang sini nga binuhatan sang pagtubos halin sa pagkaulipon sa Egipto.)

Niyan, sa una nga tion sa tolon-an sang Exodo, ang Ginoo nagabantala nga “kamo,” buut silingon ang mga Israelinhon, “makakilala kamo nga Ako ang Ginoo nga inyo Dios” (Exo. 6:7). Sang una, ang Dios permi ang nakahibalo sang pagpigos, pag-antus, kag kapipit-an sang Iya katawohan, apang karon ang Iya katawohan “makahibalo” sa ila Dios.

Ang Dios nagadugang sang duha pa ka saad: (1) “ ‘Kag dalhon ko man kamo sa duta nga ginsumpa ko nga ihatag kay Abraham, kay Isaac, kag kay Jacob’ ” (Exo. 6:8); kag (2) “ ‘ihatag ko ini sa inyo mga kaugalingon nga duta’ ” (Exo. 6:8). Ang pagsulitsulit sang langitnon nga “Ako” garantiya nga matabo gid ang Pulong sang Dios. Apat ka beses nga makita sa Exodo 6:2−8, ang pormula sang pagkilala “Ako ang Ginoo.’” Ang ini nga dinalan makita sa pagsugod kag sa pinakakatapusan sang sini nga dinalan bilang inclusio, ukon payong nga istruktura (Exo. 6:2, 8), subong man sa duha ka dugang nga duug sa Exodo 6:6, 7.

Ang reaksyon sang mga Israelinhon, sono sa bersikulo 9, tama ka makasulubo. Si Moises nagpamulong sa mga Israelinhon, apang nadiskuryo gid sila sing tuman sa bagay nga wala na sila nagapamati sa nagapasalig nga mga pulong sang Ginoo. Apang, ang nagatubos nga binuhatan sang Dios nagahilapit na nga mapahayag sa kabug-osan sang mahimayoan nga realidad sini.

### Bahin III: Aplikasyon sa Kabuhi

1. Ano nga mga leksyon ang imo makuha halin sa tama ka hayag kag daw nagasukmat nga pagpakigsugilanon ni Moises sa Ginoo? Ano ang epekto sini sa imo kaugalingon nga pagpanglakaton upud sa Ginoo? Paano naton mapabutyag ang aton panghunahuna, mga ginabatyag, kag mga handum sa Iya paagi sa isa ka sinsero nga pamaagi? Paano kita makapamulong sa Iya nahanungud sa aton negatibo nga mga ginabatyag, kaangay sang pagkadismaya, hinanakit, kapaslawan, kaugot, kahisa, kag kaakig?
2. Wala kita nagapati sa kapalaran ukon natalana na nga daan. Wala man kita nagapati sa natabuan lang ukon swerte. Nagapati kita sa masaligan nga pagdumala sang Dios kon sinsero kita kag tampad nga magpangayo sa Iya para sa sini. Paano naton maton-an nga magsalig sa Dios sing dugang pa gid kag magsandig sing bug-os sa Iya pagdumala?
3. Ang Dios wala nagatawag sa aton nga mangin madinalag-on; ginatawag Niya kita agud mangin matutum. Dapat kita mangin matutum sa Iya panawagan nga himoon ang kon ano nga nagakadapat agud mangin maayo Niya nga mga saksi sa kon ano man nga lintang sang pagtubo ang malab-ot naton. Ang aton kadalag-an kag kauswagan nagadepende sa Iya. Paano ikaw, nga wala nagapakigbais, makabulig kag makatuytuy sa iban mga makita ang kamut sang Dios kag pagpatunga sa ila kabuhi?
4. Ang Egipto may importante nga papel sa mga tagna sang Biblia. Ano ang mga realidad sa aton postmodern kag mega-modern nga panahon nga ang simbolo sang Egipto nagatudlo kag nagaatubang sa aton?
5. Ngaa ang aton mga ginapaabut para sa mga pagpatunga kag mga binuhatan sang Dios masami nga wala nagakatuman? Ngaa nga sa masami nagapanghikot lamang Sia kon ang bug-os naton nga paglaum nagakaladugmok na?