---
title:  Sin-o ang Ginoo?
date:   13/07/2025
---

Si Moises nagkadto kay Faraon agud masugdan ang proseso sang iya pagsunod sa mando sang Dios nga nagsiling sa iya “agud nga mapagowa mo ang akon katawohan, mga anak sang Israel, gikan sa Egipto” (Exo. 3:10).

`Ano ang sabat ni Faraon sa mando sang Dios nga, “Tuguti sa paglakat ang akon katawohan” (tan-awa ang Exo. 5:1, 2), kag ano ang importansia nga makita sa sini nga sabat?`

“Sin-o ang Ginoo?” si Faraon nagpahayag, indi tungud gusto niya makilala Sia kondi, sa baylo sina, bilang pagsikway ukon pagpanginwala pa gani sang sini nga Dios, nga iya gin-ako nga indi niya kilala. “Indi ko kilala ang Ginoo,” nagsiling sia nga daw may pagpabugal.

Pila ka tawo sa bug-os nga kasaysayan ang nagpamulong sang pareho man sini? Daw ano ka makasulubo tungud, kaangay sang ginpamulong mismo ni Jesus, “Kag ini amo ang kabuhi nga walay katapusan, nga pagkilalahon ka nila nga ikaw lamang ang matuud nga Dios, kag ang imo ginpadala nga si Jesu-Cristo” (Juan 17:3).

Ang Egipto, nga may Faraon bilang hari, simbolo sang gahum nga nagapanginwala sa presensia kag awtoridad sang Dios. Isa ini ka pagbulut-an nga nagapamatok sa Dios, sa Iya Pulong, kag sa Iya katawohan.

Ang sunod nga pahayag ni Faraon amo nga “indi ko pagpalakton ang Israel” nagapakita sang sobra pa sa pagrebelde batok sa buhi nga Dios, nga sing dugang nagahimo sa Egipto nga simbolo, indi lamang para sa pagpanginwala sa Dios kondi para sa sistema nga nagapakig-away batok sa Iya.

Indi katingalahan nga madamu ang nakakita sang amo man nga panimuut, pagkaligad sang linibo ka tinuig, sa Rebolusyon sang Pransia (tan-awa man ang Isa. 30:1−3 kag Bug. 11:8). Si Faraon naghunahuna nga sia dios ukon anak sang dios—isa ka masangkad nga reperensia sa pagpati sa iya nagapangibabaw nga gahum, kusug, kag kaalam.

“Sa tanan nga pungsud nga ginpahayag sa kasaysayan sang Biblia, ang Egipto hayag gid nga nagapanginwala sa pagluntad sang buhi nga Dios kag nagpamatok sa Iya mga mando. Wala sang hari nga nangahas sing tuman ka hayag kag tuman nga pagrebelde batok sa awtoridad sang langit sang sa hari sang Egipto. Sang ang mensahe ginpahayag sa iya ni Moises, sa ngalan sang Ginoo, si Faraon nagsabat nga may pagpabugal: ‘Sin-o bala ang Ginoo, nga magpamati ako sa iya tingug kag magpalakat sang Israel? Ako wala makakilala sang Ginoo, kag labut pa indi ko pagpalakton ang Israel,’ Exodo 5:2. Amo ini ang ateismo (wala nagatoo sa Dios), kag ang pungsud nga ginrepresentahan sang Egipto magahatag sang tingug sa amo man nga pagpanginwala sa mga ginapahayag sang buhi nga Dios kag magapakita sang pareho man nga espiritu sang pagkadimatinoohon kag pagpamatok.”—Ellen G. White, The Great Controversy, p. 269.

`Kon may mamangkot, Kilala mo bala ang Ginoo? Ano ang imo sabat? Kon Hoo, ano ang imo masiling nahanungud sa Iya pagkatawo, kag ngaa?`