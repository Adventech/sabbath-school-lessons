---
title:  Wala Nacircuncidar nga mga Bibig
date:   16/07/2025
---

Ang Ginoo sa pagkamatuud naghatag na kay Moises sang gamhanan nga mga saad nahanungud sa kon ano ang iya pagahimoon. Bisan pa nga ang ila pag-atubangay nagpadasig kay Moises, ang iya pagkadasig daw wala naglawig, bangud sa sabat nga iya nabaton halin sa iya katawohan.

`Basaha ang Exodo 6:9−13. Ano ang sunod nga natabo, kag ano nga mga leksyon ang aton makuha halin sa sini nga istorya nahanungud sa tinion sang kapaslawan kag kabudlayan sa aton kabuhi?`

Ang mga Hebreo nasakitan gid kag nadulaan sang paglaum bangud sang ila kasubo, pag-antus, kag mabug-at nga trabaho sa bagay nga wala na sila namati sa mga pulong ni Moises nga nagapasalig liwat nga ang Dios magatuman gid sang Iya nasaad. Naghulat sila sing malawig para sa sini, kag ang ila ginapaabut wala gid natabo. Ngaa nga mangin lain na ini karon? Nadulaan na sila sang balatyagon kag paglaum, nga nangin mas malala pa tungud, ayhan sa una nga tion sa bug-os nila nga kabuhi, nakita nila ang matuud nga paglaum sang kaluwasan.

Kag niyan, sin-o bala ang wala nakaagi sang kaangay sini nga kahimtangan? Sin-o bala ang wala nakabatyag sang kapung-aw, kapaslawan, pagkadikontento—kag ginpatumbayaan pa gani sang Dios?

Nadumduman ninyo ang istorya ni Job? Paano iya si Asaf, isa sa mga manugsalmo nga nagtinguha gid nga masabat ang iya mga palamangkutanon nahanungud sa kauswagan sang mga malaut kag sa pag-antus sang mga matarung. Apang, walay sapayan sang iya mga kabudlay, si Asaf may isa sa pinakamatahum nga pagtuad sang pagtoo: “Walay sapayan nagaupud ako sa imo sing dalayon; ginkaptan mo ang akon kamut nga too. Magatuytuy ka sa akon sang imo laygay, kag ugaling batonon mo ako sa himaya. Sin-o bala ang akon sa langit kondi ikaw? Kag wala ako sing ginahandum sa duta luwas sa imo. Ang akon unud kag ang akon tagiposoon nagaluya, apang ang Dios kusug sang akon tagiposoon kag akon bahin sa gihapon” (Sal. 73:23−26).

Paagi sa sagrado nga kasaysayan, ang Dios nagpasiguro sa Iya katawohan nga nagaupud Sia sa ila (Isa. 41:13, Mat. 28:20). Nagahatag Sia sa ila sang Iya paghidait, sang Iya pagpaumpaw, kag ginapalig-on Niya sila agud makalampuwas sa mga panghangkat sang kabuhi (Juan 14:27; Juan 16:33; Fil. 4:6, 7).

Ang pormula sang katipan, “Angkonon ko kamo nga akon katawohan, kag ako mangin-inyo Dios” (Exo. 6:7), nagapabutyag sang suod nga kaangtanan nga gusto maangkon sang Ginoo sa Iya katawohan.

`Pamalandungi ang ini nga mga tinaga, “Angkonon ko kamo nga akon katawohan, kag ako mangin-inyo Dios” (Exo. 6:7). Bisan pa nga ang konteksto pangkabilogan, paano ini maaplikar sa kada isa sa aton, kag paano ang ini nga relasyon mapakita sa aton matag-adlaw nga pagkabuhi? (Tan-awa man ang 2 Cor. 6:16.)`