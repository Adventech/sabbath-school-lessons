---
title:  Mabudlay nga Pagsugod
date:   12/07/2025
---

### Basaha Para sa Pagtoon sa Sini nga Semana: Exo. 5:1−23; Bug. 11:8; Exo. 6:1−13; Sal. 73:23−26; 2 Cor. 6:16; Exo. 6:28−7:7.

> <p>Salauluhon nga Teksto</p>
> “Sang olihi si Moises kag si Aaron nag-abut kag nagsiling kay Faraon, ‘Amo ini ang ginasiling sang Ginoo, ang Dios sang Israel, “Tuguti sa paglakat ang akon katawohan, agud nga maghiwat sila sa akon sing piesta sa kamingawan.” ’ Apang si Faraon nagsiling, ‘Sin-o bala ang Ginoo, nga magpamati ako sa iya tingug kag magpalakat sang Israel? Ako wala makakilala sang Ginoo, kag labut pa indi ko pagpalakton ang Israel’ ” (Exodo 5:1, 2).

Madamu sang mga tumuloo ang nagahuahuna nga kon ang isa ka tawo magdesisyon nga magsunod sa Dios, mabatyagan lamang nila ang kalipay, kauswagan, kag kadalag-an. Apang, indi permi amo sina ang sitwasyon, kaangay sa masami nga ginapakita sang Biblia. Kon kaisa madamu ang mga pamalabag kag bag-o nga mga kabudlay. Makapaluya gid ini, kag nagadala sang mga palamangkutanon nga wala permi sang hapos nga sabat, ukon daw wala na sang sabat.

Yadtong nagasalig sa Dios magaatubang sa madamu nga mga pagtilaw. Apang, kon magmapinadayunon kita, ang Dios magahatag sang mga solusyon nga magaabut sono sa Iya pamaagi kag sa Iya natalana nga tion. Ang Iya mga pamaagi ayhan magasumpakil sa aton mga ginapaabut para sa madali kag insigida nga mga solusyon, apang dapat magtoon kita nga magsalig sa Iya, bisan ano pa man ang matabo.

Gani, amo ini ang topiko para sa sini nga semana: Si Moises kag ang mando nga dumalahan ang katawohan sang Dios paggowa sa Egipto—isa ka maathag nga panawagan halin sa Dios nga matabo sa bisan kay sin-o. Sa pagkamatuud, ginalakipan ini sang mga milagro, subong man nga ang Dios mismo direkta nga nagpamulong kay Moises kag nagpahanugut sa iya nga mahibaloan sing nagakaigo kon ano ang gusto Niya nga himoon ni Moises.

Niyan, daw ano kuntani kahapos ini para kay Moises, sa paghibalo nga gintawag sia sang Dios kag ginhatagan pa gani sang napat-ud na nga buluhaton!

Mangin mahapos kuntani ini, indi bala?

Padayuna ang pagtoon sini.

_*Ton-i ang leksyon sang sini nga semana sa pag-aman sa Adlaw nga Inugpahuway, Hulyo 19._