---
title:  Ang Langitnon nga “Ako”
date:   15/07/2025
---

Kalooy gid kay Moises! Una, ginmulay sia ni Faraon, kag karon ang iya kaugalingon nga katawohan nagpakamalaut sa iya.

Gani, ginpahayag ni Moises sa Dios ang iya reklamo. Sa iya hinanakit kag kapaslawan bangud nga naglala ang kondisyon sang Israel, nagpamangkot sia sini: “O Ginoo, ngaa bala nahimoan mo sing malain ining katawohan? Ngaa bala napadala mo gid ako? Kay kutub nga ako nagkadto kay Faraon sa pagpamolong sa ngalan mo, nahimoan niya sing malain ining katawohan, kag ikaw wala gid magluwas sang imo katawohan” (Exo. 5:22, 23). Ang reklamo ni Moises sa Ginoo maathag kag, kon talupangdon ang ila sitwasyon, tama gid ka halangponon.

Ang sabat sang Dios tama ka gamhanan. Magahimo Sia sang tikang, kag mangin tama ka pat-ud ini. “Karon makita mo ang akon himoon kay Faraon” (Exo. 6:1).

`Basaha ang Exodo 5:22−6:8. Ano ang sabat sang Dios kay Moises, kag ano ang teolohikal nga kamatooran ang napahayag diri?`

Ang Dios indi na nga magpamulong nalang; magapatunga na Sia sing makatalanhaga para sa Iya katawohan. Ginpadumdum Niya si Moises sang pipila ka nagakaigo nga kamatooran: (1) Ako amo ang Ginoo; (2) Nagpakita Ako sa mga patriarka; (3) Ginpalig-on Ko ang Akon katipan sa ila; (4) Nagsaad Ako nga ihatag sa ila ang duta sang Canaan; (5) Nabatian ko ang pag-ugayong sang kaanakan sang Israel; kag (6) Gindumdum Ko ang Akon katipan nga ihatag sa inyo ang Dutang Saad.

Talupangda ang pagsulitsulit sang langitnon nga “Ako.” Ako, ang Ginoo nga imo Dios, Ako nakahimo sang sini kag sina, kag gani makasalig ka nga himoon Ko para sa imo ang Akon nasaad.

Ang Ginoo sa karon hanoot nga nagabantala nga magahimo Sia sang apat ka dalagku nga butang para sa Israel bangud Sia amo ang ila buhi nga Ginoo: (1) “Pagowaon ko kamo gikan sa idalum sang mga lulan sang mga Egiptohanon;” (2) “Luwason ko kamo sa kahiolipnan nila;” (3) “Tubson ko kamo sa butkon nga inuntay kag sa dalagku nga mga paghukom;” kag (4) “Angkonon ko kamo nga akon katawohan, kag ako mangin-inyo Dios” (Exo. 6:6, 7).

Ining apat ka langitnon nga binuhatan nagpasiguro kag nagpalig-on liwat sang Iya relasyon sa Iya katawohan. Ang Dios amo ang Suheto sang sining mga buluhaton, kag ang mga Israelinhon amo ang mga manugbaton sa tanan nga benepisyo kag bugay. Ginatanyag sang Dios nga libre ang ining mga bugay, halin sa gugma; nahimo Niya ini sang una, sa ila, kag ginahimo man Niya ini karon para sa aton.

`Sin-o pa ang iban nga mga karakter sa Biblia nga nagtuaw sa atubangan sang Dios nga may reklamo—kag may maayo nga mga rason? Ngaa maayo man, kon kaisa, nga magpabutyag sang inyo mga balatyagon kag mga kabala sa Dios kag bisan pa gani magreklamo sang imo sitwasyon? Ngaa kinahanglan nga permi mo ini himoon nga may pagtoo kag pagsalig?`