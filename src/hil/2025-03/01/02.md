---
title:  Ang Katawohan Sang Dios sa Egipto
date:   29/06/2025
---

Ang tolon-an sang Exodo ginatawag nga shemot sa Hebreo, literal nga “mga ngalan” sa pulong nga Ingles, sono sa pangbukas nga mga pulong sa sinang dumaan nga dokumento. “Kag amo ini ang mga ngalan” ina nga mga pulong nangin panugod sang sini nga tolon-an. Ang mga ngalan sang pamilya ni Jacob nga patriarka gin-isaisa sa pagsugod gid sini.

`Basaha ang Exodo 1:1−7. Ano ang importante nga kamatooran ang makita diri?`

Ang tolon-an sang Exodo nagasugod nga may pahanumdum sa pagpakamaayo sang Dios. Ang patriarka nga si Jacob kag ang iya pamilya nagpuyo sa Egipto, mga 70 lamang sila kabilog (Gen. 46:27; Exo. 1:5), apang ang mga Israelinhon “mabungahon kag nagdugang sing bugana; kag nagbu-ad kag nagmakusug sing lakas; sa bagay nga nahil-ob nila ang duta” (Exo. 1:7). Apang, sa panahon sang Exodo, gin-isip sila nga “mga anum ka gatus ka libo ka lalaki nga naglakat, walay labut ang kababayin-an kag kabataan” (Exo. 12:37).

`Basaha ang Exodo 1:8−11. Ano ang sitwasyon sang mga Israelinhon sa panahon sang Exodo?`

Ang pagsaysay sang Biblia nagalaragway sang istorya bahin sa kaanakan sang Israel didto sa Egipto nga tama ka makasulubo kag makapulung-aw. Ang tolon-an sang Exodo nagasugod sa ila pagkaulipon sa mga agalon nga Egiptohanon kag ang mapiguson nga mga trabaho nga ginpahimo nila sa mga Hebreohanon. Apang ang tolon-an sang Exodo nagatapos kaupud ang mahidaiton kag makapaumpaw nga presensia sang Dios sa kayangkayang nga yara sa tunga sang kampo ukon dologan sang mga Israelinhon (tan-awa ang Exodo 40). Sa tunga sang sining duha ka magkatuhay nga sitwasyon, nalaragway ang pagdaug sang Dios. Paagi sa paghilway sang Ginoo sa Iya katawohan halin sa pagkaulipon, paagi sa Iya pagbukas sang Dagat nga Mapula, kag paagi sa Iya paglutos sa pinakamabakud nga kasoldadosan sa sina nga panahon, napahayag ang makatalanhaga nga pagdaug sang Dios batok sa puwersa sang kalautan.

Ang kasaysayan nagapahayag nga samtang ang mga manugpigos sa labi nga “pagsakit nila sa ila (mga Israelinhon), labi nga nagbu-ad sila kag labi nga naglapnag sila” (Exo. 1:12). Kon sayoron, bisan ano pa man ang himoon sang mga tawo, ang Dios nagapangibabaw sa gihapon kag magaluwas sa Iya katawohan, bisan pa nga ang mga kahimtangan daw wala na sang paglaum, halin sa tawohanon nga panan-aw.

`Karon may naglutaw nga isa ka bag-ong hari nga wala makakilala kay Jose. Ano ang ginasugid sang sining mga hitabo sa aton nga indi naton dapat ibalewala ang mga sitwasyon, ilabi na gid ang mga maayo?`