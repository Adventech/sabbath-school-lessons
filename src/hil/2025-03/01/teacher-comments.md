---
title:  Komento Sang Manunudlo
date:   04/07/2025
---

### Bahin I: Kabilogan nga Panan-aw

**Sadsaran nga Teksto:** Exodo 2:23-25

**Sentro Sang Pagtoon:** Exodo 1:1−2:25

**Panugod:** Ang ining una nga leksyon nagasumaryo sang malawig nga maragtas bahin sa katawohan sang Dios sa Egipto, halin sa panahon ni Jose, sang ang mga Israelinhon nakaekperiensya sang daku nga kauswagan, pakadto sa ila pagkaulipon sa idalum sang mapintas nga Faraon, nga nagmando nga patyon ang tanan nga bata nga lalaki. Apang, ang Dios wala nagapabaya kon ang puwersa sang kalautan magatinguha nga laglagon ang Iya katawohan. Sia ang ila Manluluwas. Gani, nagpadala Sia sang manunubos, ang Iya alagad nga si Moises, nga ang makatalanhaga nga proteksyon sang sia ginbun-ag nagdul-ong sa tumalagsahon nga paglakip sa iya sa pamilya ni Faraon bilang gin-adoptar nga anak. Ang una nga 40 ka tuig sang kabuhi ni Moises ginmarkahan paagi sa iya pag-angkon sang pinakamaayo nga edukasyon, una halin sa iya iloy kag sunod sa unibersidad sang Egipto. Bisan pa ginhanas sia sa pagpungko sa trono sang Egipto kag mangin bantug nga lider, apang bangud sa iya mga sayop kag sa pagtuytuy man sang Dios, nagtupa si Moises sa panimalay ni Jetro. Nagpangasawa sia didto kag nangin manugpahalab.

**Mga Tema Sang Leksyon**

1. Ang pagtuman sang Dios sa Iya mga saad kag pagpakamaayo sang kabuganaan kinahanglan nga pagasaulugon. Ang mapinasalamaton nga tagiposoon nagakilala sa gugma kag kabalaka sang Dios sa ila kabuhi kag nagakilala nga ang Dios amo ang nagapakamaayo kag nagapatunga sa paghatag sang kauswagan kag kadalag-an. Apang, kon indi kita mahinalungon, mahapos lang naton malipatan ang kamatooran nga indi ang aton mga hinimoan, kondi ang iya sang Dios, ang responsable para sa aton kauswagan. Ang indi pagdumdum nga ang tanan nga aton ginapanag-iyahan iya sang Dios ayhan magadolot sa pipila sa aton nga madaug sang kahisa, nga nagahandum sa pagkontrol kag paglaglag sang maayong buluhaton nga gusto sang Dios nga himoon paagi sa ila agud maluwas ang iban.
2. Ang pangamuyo may nagkalainlain nga katuyoan. Wala lamang ini ginahimo sa pagdayaw sang Ginoo tungud sang Iya kaayo kag kalooy sa aton, kondi mga pangabay ini—mga singgit sang napilasan, ginpigos, desperado, kag gin-abuso nga katawohan nga nagakinahanglan sang bulig. Ang malaut nga katawohan ayhan maglapas sa kinamatarung sang iban, apang ang Dios nagasaad nga magabulig sa sadtong ginasakit.
3. Ang maayong balita amo nga ang Dios nagapamati sa aton desperado nga mga pagpanawag para sa Iya pagpatawad, presensia, kag pagpatunga. Nakita

Niya ang aton mga kabudlayan, natalupangdan ang aton mga luha, nahangpan ang aton pag-atus, kag nagasabat sa aton mga pag-ugayong.
4. Ang tanan nga ginapigos, ginahingabut, ginahingalitan, ginapatumbayaan, kag wala ginasapak nga katawohan makabatyag sang mga istorya nga makita sa tolon-an sang Exodo. Pinaagi sa sining makasaysayan nga mga hitabo, naton-an nila nga indi sila nagaisahanon. Ang Dios nagaupud sa ila walay sapayan sang aton paghunahuna nga nagahipos lang Sia. Ang Iya indi makita nga presensia kag mga saad sa Biblia nagatinguha nga makahatag sang pagpaumpaw sa balatyagon kag kasiguruhan sang kaluwasan.
5. Ang Dios nagadumdum sang Iya katipan kay Abraham, Isaac, kag Jacob. Matutum Sia. Kon ano ang Iya ginasaad, ginatuman gid Niya. Ang Dios nagapatunga sa Iya natalana nga tion. Ang langitnon nga tinion sang Dios masami nga baliskad sang sa aton tawohanon nga mga handum kag mga ginapaabut.

### Bahin II: Komentaryo

Ang tolon-an sang Exodo indi nahanungud kay Moises kondi nahanungud gid sa Dios kag sa Iya pagdumala sa kabuhi ni Moises kag sa Israel. Ang Exodo nagasugod nga may laragway sang mga pagpakamaayo sang Dios sa pamilya ni Jacob: mga 70 lamang sila ka persona sang nagsunod sila kay Jose sa Egipto, apang nagbuad sila sing tuman kadamu (Exo. 1:7), sono sa saad sang Dios kay Abraham (Gen. 15:5).

Apang, ang pag-uswag sang Israel nangin problema. Ang bag-o nga Faraon sang Egipto nahisa kag nahadluk sa Israel; gani, mainalamon niya nga gin-ulipon sila paagi sa pagpabudlay sang ila trabaho kag pagpigos sa ila. Sono sa kasaysayan, ang ining madrama nga mga hitabo puwede mahangup nga natabo sa ikanapulo kag walo nga Dinastiya sang Egipto. Ang bag-o nga dinastiya nga ginatawag Hyksos nagsugod sa pagdumala sa sina nga tion. Ang una nga hari sini amo si Ahmose (1580-1546 B.C.), nga sarang makilala bilang ang isa nga wala magsapak sang mga nahimo ni Jose (Exo. 1:8) kag nagsugod sa pag-ulipon sang mga Israelinhon. Ang sitwasyon sang katawohan sang Dios hinali lang nga nag-usmod, halin sa pagkamainuswagon kag hilway nga pagpuyo sa Egipto padulong sa makasulubo nga pag-ulipon sang mapintas nga mga agalon (Exo. 1:11, 13, 14), Ang hari sa likod sining hinali kag daku nga pagbag-o amo si Amenhotep I (1553-1532). Apang, samtang nagadugang ang pagpigos sa mga Israelinhon, nagadugang man ang ila kadamuon (Exo. 1:12). Nagdugang ang pag-ipit ni Faraon nga magahuman ang katawohan sang Dios paagi sa mabudlay nga pagpatrabaho.

Ang padayon nga walay kalooy kag mapiguson nga pagdumalahan sang mga Faraon naglab-ot sa panahon sang mapintas nga pagdumala ni Thutmose I (1525-1512), nga wala sing kalooy nga nagmando nga pamatyon ang tanan nga lapsag nga Hebreo (Exo. 1:22). Kon ang Exodo natabo sang Marso 1450 B.C., ang petsa nga aton ginasuportahan, niyan si Moises natawo 80 ka tuig antes sini, nga mahimo sa mga 1530 B.C., sa panahon sang pagdumala ni Thutmose I. Si Thutmose I may dalaga nga bata nga si Reyna Hatshepsut (1504-1482).

Gin-adoptar ni Hatshepsut si Moises kag ginhatag sa iya ang ina nga ngalan. Si Hatshepsut napatay sang didto na si Moises sa Midian. Ang bana ni Hatshepsut nga si Thutmose II (1508-1504) may anak nga lalaki sa iya querida. Ang ngalan sang anak niya amo si Thutmose III (1504-1450), nga amo ang Faraon sa tion sang Exodo. Si Faraon Amenhotep II (1453-1425), nga indi panganay nga anak ni Thutmose III, sobra duha ka tuig nga nangin kadungan sa paghari sa iya amay kag may anak nga lalaki nga napatay sa ikapulo nga kalalat-an bilang panganay nga anak. Si Faraon Thutmose IV (1425-1412), nga nagbulos kay Amenhotep II sa trono, indi ang panganay nga anak, kaangay sang nasulat nga napakita sa Sphinx Stela. Gani, ang mga impormasyon sa Biblia sarang mapahisanto sa mga ebidensia nga indi halin sa Biblia.

Ang Egiptohanon nga ngalan ni Moises nagasanto gid sa sini nga panahon (pareho sa ngalan nga Thutmose) kag nagakahulugan nga “natawo sa” ukon “ginkuha sa (halin sa).” Ang iya matuud nga ngalan ayhan amo ang Hapi-mose (Hapi nga dios sang suba sang Nilo). Apang si Moises, kon nagapatuhoy sa iya kaugalingon kag nagasulat sono sa pagtuytuy sang Dios, wala ginalakip ang Hapi sa iya ngalan, tanda sang iya pagpangindi nga maangot sa dios sang Nilo.

Ang pagkabun-ag ni Moises (Exo. 2:1−10) importante kaayo nga hitabo nga nagbag-o sa lakat sang kasaysayan sang Israel. Ang katawohan sang Dios nagapangamuyo para maluwas sila halin sa pagkaulipon, nga nagapangayo sang Iya bulig sa ila makalolooy nga sitwasyon. Ang Dios nagsabat sang ila pangamuyo sang gintawo ni Moises. Ang makatalanhaga nga pagpatunga sang Dios sa pagpangapin sa kabuhi ni Moises sa sining partikular nga sitwasyon nangin posible lamang sa kooperasyon sang iya mga ginikanan kag ni Miriam, ang iya utud nga babayi. Gani, maobserbahan naton nga ang Dios nagagamit sang bulig sang tawo agud matuman ang Iya handum kag katuyoan.

Sa kadulum sang kabudlayan kag sang aton man kaugalingon nga pag-antus, dapat naton ipatuhoy ang aton mga mata sa Dios kag magsalig sa Iya, sa Iya pagdumalahan, kag sa Iya kaalam bangud indi gid Niya pagpatumbayaan ang Iya kaanakan. Nagaupud Sia sa ila sa tunga sang pagpigos kag paghingabut. Nahibaloan Niya ang mga pagluha sang mga gin-abuso kag ginpilas. Nagaantus Sia upud sa ila. Si propeta Isaias nagpahayag sing maathag nga ang Dios ginapiotan sa aton tanan nga mga kapipit-an (Isa. 63:9). Ang Iya pagpakig-ugyon sa aton malig-on kag indi mabag-o. Sa aton pag-antus, nagaantus Sia, sa aton kalisud, nagabatyag man Sia sang kalisud; kag sa aton kasakit, nagabatyag man Sia sang kasakit. Nagadampig Sia sa mga ginahingabut nga nagaantus para sa pagkamatarung (Mat. 5:10). Sia maloloy-on kag mainayohon nga Ginoo. Nagabatas Sia upud sa aton, kag, didto sa krus, nag-antus Sia agud masiguro ang aton kaluwasan. Sa pihak nga bahin, ang mga nagapangpigos, nagapang-abuso, kag nagalapas magabaton sang nagakondenar nga paghukom sang Dios kag katapusan nga kalaglagan. Sa sini nga konteksto, dapat naton dumdumon ang mainalamon nga mga tinaga ni Ellen G. White: “Sa palaabuton nga kabuhi ang mga misteryo diri nga nagpalibog kag nagpadismaya sa aton mangin maathag. Makita naton nga ang daw wala nasabat naton nga mga pangamuyo kag mga

kapaslawan nangin upud sa aton pinakadaku nga mga pagpakamaayo.”—Ministry of Healing, p. 474.

Si Sifra kag Pua, ang duha ka partera, mga modelo sang pagkamatinoohon. Bangud nga nahadluk sila sa Dios, indi nila kinahanglan nga mahadluk sa kaakig ni Faraon. Ang ila respeto sa Dios sang kabuhi amo ang naggiya sa ila nga magrespeto sa kabuhi sang tawo. Nagpangindi sila sa pagpatay, nga daw aksidente lang, sang mga lalaki nga Hebreo sa tion sang ila pagkabun-ag. Nakahibalo sila nga ang kabuhi isa ka dolot halin sa Dios, gani ginsikway nila ang mando ni Faraon.

Ang Biblia wala nagpahayag sa aton sang daku nga bahin nahanungud sa una nga 40 ka tuig sang kabuhi ni Moises (Bin. 7:23), magluwas sa sining talalupangdon nga mga detalye: (1) Si Moises nangin anak sang babayi nga bata ni Faraon; (2) sang nagdaku na sia, ginpatay niya ang isa ka Egiptohanon nga nagabakol sang isa ka Hebreo; (3) nagpakigsuay sia sa isa ka Egiptohanon; (4) ang resulta, nagpalagyo sia padulong sa Median kag nagpuyo upud kay Jetro, isa ka sacerdote, kag ginpangasawa niya ang anak ni Jetro nga babayi nga si Zipora; kag (5) may anak sia nga lalaki, si Gerson.

Ang sentro nga punto sang leksyon sa sini nga semana amo ang tinaga “kag gindumdum sang Dios ang Iya katipan” halin sa aton **Sadsaran nga Teksto:** “Kag nabatian sang Dios ang pag-ugayong nila, kag ang Dios nagdumdum sang iya katipan kay Abraham, kay Isaac, kag kay Jacob” (Exo. 2:24). Ang pagkamatutum sang Dios sa Iya ginsaad sa katipan nagadala sang kalig-onan sa relasyon sa tunga sang Dios kag sang Iya katawohan. Ginatuman Niya ang Iya bahin, sa pihak sang aton pagkadimatutum. Ang katipan sang Dios nagaunud sang legal nga mga pagpalig-on sang pagpakigrelasyon sa tunga sang Dios kag sang Iya mga sumulunod.

Walay sapayan, ang Iya saad sa katipan daw wala natuman, bangud ang Iya katawohan wala nangin mainuswagon kondi nagaantus. Ang tinaga nga ang Dios “nagdumdum sang iya katipan” wala nagakahulugan nga ang Dios may problema sa pagdumdum ukon ginkalimtan Niya ang Iya katawohan. Sa Iya natalana nga tion, ang Dios nagapatunga nga pabor sa Iya katawohan. Ang Dios nagsaad paagi sa Iya pulong kay Abraham nga sia mangin daku nga pungsud; gani, sa pagtuman sang sini nga saad, ang Dios nagpatunga sa paghatag sang kahilwayan sa mga ginpigos. Ang Dios nagluwas sang Israel bangud nagsaad Sia nga pakamaayohon Niya ang kaliwatan ni Abraham.

Sa sining duha ka panghinakop nga mga bersikulo, ang tinaga Elohim para sa Dios makita sing apat ka beses. Ang Elohim gamhanan kag malig-on nga Dios kag ginlaragway nga naangot sa apat ka binuhatan: Ang Dios “nakabati,” “nakadumdum,” “nakakita,” kag “nagkabalaka.” Ining mga bersikulo nagapatalupangud tuhoy sa ihibalo sang Dios sa sitwasyon, sang Iya pagkabalaka, kag sang Iya kinabubut-on nga magpanghikot para sa Iya katawohan. Bag-ohon Niya ang lakat sang kasaysayan bangud nag-abut na ang tion sang Iya pagpatunga. Ang Dios sa Iya kalooy magasiling “indi” sa pagpamigos kag magahatag sang kahilwayan sa Iya mga sumulunod agud mag-alagad sila sa ila Dios bilang pagpasalamat sa dolot nga kahilwayan. Gani, ang bugay sang Dios nagadaug labaw sa kapintas, pagpamigos, kag pagpang-ulipon.

### Bahin III: Aplikasyon sa Kabuhi

1. Ano ang imo ginabatyag kon ang katawohan wala nagasapak, nagapanakit, nagadaugdaug, ukon nagaabuso sa imo? Ang ining madalum nga mga kapaslawan kag mga kapipit-an makabulig sa imo nga makapakita sang kalooy sa sadtong nagaagi sa pareho man nga eksperiensya sa imo kabuhi. Paano mo mapadasig sing epektibo ining nagaantus nga katawohan? Ano ang pinakamaayo nga bulong para sa mga kapaslawan sang kabuhi?
2. Paano ka makabulig sing epektibo sa pagpang-abuso sa imo ginaobrahan ukon sa imo iglesia?
3. Handurawa kon ano kuntani ang natabo kon ang mga ginikanan ni Moises kag si Miriam wala nagsalig sa Dios kag nakulangan sang kaisug nga tagoon ang ila lapsag. Ano ayhan ang matabo sa plano sang Dios? Ano ayhan ang himoon sang Dios sa sining aton ginhunahuna nga sitwasyon? Magatuhaw bala ang isa pa ka sahi nga Moises?
4. Paano nangin posible nga si Moises, pagkatapos sang madamu nga tinuig nga pagkabuhi sa magarbo kag pagano nga puluy-an, nagdesisyon sa pag-ambit sang kapintas kaupud sa katawohan sang Dios sa pila ka tinion?
5. Yadtong mga nagayaub sa atubangan sang Dios indi kinahanglan nga magkahadluk sa pagtindug sa atubangan sang mga hari. Ginhimo nila sing una ang kabubut-on sang Dios sa ila kabuhi; gani, nagapadayon sila, nga may kaisug kag kasidla, sa pagbantay sang mga kasogoan sang Dios. Ano ang buut silingon nga si Moises wala nahadluk kay Faraon kondi sa Dios lamang? Paano nimo hangpon ang makahulugan nga tinaga nga bangud nagtan-aw ni Moises “sa iya nga dimakita,” nangin matutum sia sa Iya (Heb. 11:27)? Paano nimo makita ang Dios paagi sa mata sang pagtoo?