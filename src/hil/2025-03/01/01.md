---
title:  "Pagpamigos: Ang Detalye kag ang Pagkatawo ni Moises"
date:   28/06/2025
---

### Basaha Para sa Pagtoon Sini nga Semana

Exo. 1:1−22; Gen. 37:26−28; Gen. 39:2, 21; Bin. 7:6; Gal. 3:16, 17; Exo. 2:1−25.

> <p>Salauluhon nga Teksto</p>
> “Kag ang katawohan sang Israel nagpanghayhay bangud sang kahiolipnan, kag nagtuaw sila, kag naglambut sa Dios ang pagtuaw nila bangud sang kahiolipnan. Kag nabatian sang Dios ang pag-ugayong nila, kag ang Dios nagdumdum sang iya katipan kay Abraham, kay Isaac, kag kay Jacob. Kag nakita sang Dios ang katawohan sang Israel, kag nahibal-an sang Dios ang ila kahimtangan” (Exo. 2:23−25).

Ang tolon-an sang Exodo nagapadumdum sang mga hitabo bahin sa mga ginpigos, ginpabay-an, ginhingabut, gin-abusuhan, kag ginpakanubo. Gani, ang katawohan subong nga nagabatyag nga sila ginsikway, ginkalimtan, kag ginpakaulipon makakita sang paglaum, tungud ang amo man nga Dios nga nagluwas sa mga Hebreohanon makaluwas man sa ila.

Ang tolon-an sang Exodo nagapamulong tuhoy sa nagaluntad nga mga pagpakig-away sa aton pagkabuhi, kag sa mga inhustisya kag mga pagtilaw nga kabahin sang sini nga kabuhi. Mapadasig ang kada isa paagi sa mga istorya bahin sa mga pagpatunga sang Dios nga nagapabor sa Iya nagaantus nga katawohan. Ang Dios nakabati sa singgit sang mga ginpigos, nakakita sang ila mga kabudlay, nakatalupangud sang ila mga pagluha, kag, sa ila kasakit, nagakari Sia agud sa pagbulig sa ila.

Ang Dios nagahimo sang tikang agud maluwas yadtong mga nagasalig sa Iya. Kinahanglan lang naton nga batonon, paagi sa pagtoo, ang Iya ginatanyag sa aton. Amo ini ang rason kon ngaa ang tolon-an sang Exodo dapat gid nga pagaton-an, bangud nga nagapatuhoy ini sa nahimo ni Jesus para sa aton tanan. Isa ini ka tolon-an nahanungud sa pagtubos, paghilway, kag bug-os nga kaluwasan—nga mangin aton tanan, paagi sa pagtoo kay Jesu-Cristo kag sa Iya ginpasiguro para sa aton.

Sa tunga sang kagamo kag kadulum, kon ang aton mga mata nagatolok lamang sa Dios, makilala naton ang Iya presensia, pag-atipan, kag pagbulig samtang nagagiya Sia sa aton padulong sa walay katubtuban nga “Dutang Saad.”

_*Ton-i ang leksyon sang sini nga semana sa pag-aman sa Adlaw nga Inugpahuway, Hulyo 5._