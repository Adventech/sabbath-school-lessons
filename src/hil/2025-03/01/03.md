---
title:  Ang Kasaysayan sa Likod Sang Sining Hitabo
date:   30/06/2025
---

Sang nag-abut ang pamilya ni Jacob sa Egipto pagkatapos naagyan ang gutum sa Canaan (Genesis 46), ang hari sang Egipto mainabyanon sa mga Hebreohanon bangud kay Jose kag sa tanan nga iya nahimo para sa mga Egiptohanon.

“Kag si Faraon nagsiling kay Jose, ‘Tan-awa, ginabutang ko ikaw sa bug-os nga duta sang Egipto.’ Niyan si Faraon naghukas sa iya kamut sang iya singsing nga inugpat-in kag ginsuksuk ini sa kamut ni Jose, kag ginpapanaputan sia sing mga panapton nga lino nga manipis, kag ginbutangan sing kolintas nga bulawan sa iya liog; kag ginpasakay niya sia sa iya ikaduha nga kangga; kag nagsinggit sila sa una niya, ‘Luhud!’ Sa amo ginpadumala niya sia sa bug-os nga duta sang Egipto” (Gen. 41:41−43).

`Ano ang sekreto sang makatilingala nga kadalag-an ni Jose sa Egipto pagkatapos sang mabudlay nga pagsugod? (Basaha ang Gen. 37:26−28 kag Gen. 39:2, 21.)`

Ang pinakamakatarunganon nga kasaysayan sa likod sang istorya ni Jose amo ang masunod: ang bag-o nga hari, sa Exodo 1:8, “nga wala makakilala kay Jose,” amo si Ahmose (1570 B.C.−1546 B.C.). Ang sunod nga naghari amo si Amenhotep I (1553 B.C.−1526 B.C.), ang hari nga nagpahug sa mga Israelinhon kag nagpigos sa ila. Sang olihi si Thutmose I (1525 B.C.−1521 B.C.) nagpagowa sang mando nga patyon ang tanan nga Hebreo nga bata nga lalaki. Ang iya bata nga babayi nga si Hatshepsut (1503 B.C.−1482 B.C.) amo ang prinsesa nga nag-adoptar kay Moises bilang iya anak nga lalaki. Ang Faraon nga si Thutmose III (1504 B.C.−1450 B.C.), nga kadungan ni Hatshepsut, amo ang faraon sa panahon sang Exodo.

Ang Exodo natabo sang Marso 1450 B.C., sono ini sa pinakamaayo nga pagbantabanta (tan-awa ang sinulatan ni William G. Shea, “Exodus, Date of the,” The International Standard Bible Encyclopedia, nga gin-edit ni Geoffrey W. Bromiley et al., tom. 2 [Grand Rapids, MI: William B. Eerdmans, 1982], pp. 230−238). Agud mahangpan ang panahon sang Exodo, ton-i ang masunod nga mga teksto: Gen. 15:13−16; Exo. 12:40, 41; Huk. 11:26; kag 1 Hari 6:1 (tan-awa man ang Bin. 7:6; Gal. 3:16, 17).

Ang una nga kapitulo sang Exodo nagalakip sang malawig nga tinion—halin sa panahon ni Jose, sang ang iya amay nga si Jacob upud ang bug-os nga pamilya nagsulud sa Egipto, pakadto sa mando ni Faraon tuhoy sa pagpamatay. Bisan pa nga nagtuhoy ang pipila ka pagdebate bahin sa nagakaigo nga numero sang tinuig, ang importante amo nga, bisan pa nga ang Iya katawohan naulipon sa dumuloong nga duta, ang Ginoo wala nalipat sa ila.

Kon sayoron, bisan pa nga madamu sang mga detalye nahanungud sa mga Hebreohanon sa Egipto sa sina nga tion ang nagpabilin nga tinago, apang karon (tan-awa ang 1 Cor. 13:12), ang pagpahayag tuhoy sa karakter sang Dios nagasilak gihapon sa mga pahina sang sini nga tolon-an, sa kaangay nga makita ini sa bug-os nga Kasulatan. Mahibaloan naton nga bisan daw ano pa man kalain sang mga sitwasyon, ang Dios yara gid permi, kag makasalig kita sa Iya bisan ano pa kalain ang sitwasyon nga aton madangtan.