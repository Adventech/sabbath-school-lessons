---
title:  Pagbag-o Sang Plano
date:   03/07/2025
---

`Basaha ang Exodo 2:11−25. Ano ang mga hitabo nga hinali nalang natabo nga nagbag-o sa bug-os nga direksyon sang kabuhi ni Moises? Ano nga mga leksyon ang aton maton-an halin sa sini nga istorya?`

Ano ang himoon ni Moises? Magapauyon nalang bala sia sa pagganyat sang Egipto kag sa mga kalipayan sang ginharian, ukon magabatas sia sang kabudlayan upud sa iya naulipon nga katawohan? Ang mga hitabo sa indi madugay nagpuwersa sa iya sa paghimo sang mabug-at nga desisyon.

“Sang nakabati si Faraon sini, gintinguhaan niya sa pagpatay si Moises. Apang si Moises nagpalagyo halin kay Faraon, kag nagpuyo sa duta sang Midian; kag naglingkod sia sa luyo sang bobon” (Exo. 2:15).

Pagkatapos nga nakapatay sia, si Moises wala na sang pilian pa, kon ini nahanungud sa pagpabilin sa Egipto. Gani, ang bisan ano nga plano agud makapungko sia sa trono sang Egipto kag mangin isa ka “dios,” hinali lang nga nadula. Sa baylo nga mangin butig nga dios, kinahanglan ni Moises nga mag-alagad sa matuud nga Dios. Sa wala sing pagduhaduha, sang nagpalagyo sia, wala si Moises sang ideya kon ano ang iya mangin palaabuton.

“Ang bug-os nga hitabo [ang pagpatay ni Moises sang Egiptohanon] madasig nga naglapnag sa mga Egiptohanon, kag, nga gindugangdugangan pa, sa indi madugay naglambot sa igdulungug ni Faraon. Ginpahayag sa hari nga ang ining hinimoan tama gid ka makahulugan: nga si Moises nagplano nga dumalahan ang iya katawohan batok sa mga Egiptohanon, agud maagaw ang pagdumalahan, kag ipalingkod ang iya kaugalingon sa trono; kag wala sang siguridad ang ila ginharian samtang buhi sia. Ginpasiguro dayon sang hari nga mapatay gid si Moises; apang, sang pagkahibalo niya [Moises] tuhoy sa iya katalagman, si Moises nagpalagyo kag nagpadulong sa Arabia.”—Ellen G. White, Patriarchs and Prophets, p. 247.

Si Moises nagkabuhi sang 120 ka tuig (Deut. 34:7), kag ang iya kabuhi sarang matunga sa tatlo ka bahin sang tag-40 ka tuig kada isa. Ang una nga 40 ka tuig sa Egipto, kalabanan sini yara sa harianon nga palasyo. Ang ikaduha niya nga 40 ka tuig didto sa puluy-an ni Jetro sa teritoryo sang Median.

Apang, yara sa katapusan niya nga 40 ka tuig makita ang daku nga bahin nga nagpuno sang una nga lima ka libro ni Moises (kag sang sini nga tremestre), kag nagasugid ini sang kasaysayan bahin sa nahauna nga panawagan sa mga Israelinhon sa pagpanaksi sa kalibutan nga nainpluwensiahan sa pagsimba sa mga diosdios, kag ipahayag ang kinaiya kag karakter sang matuud nga Dios (tan-awa ang Deut. 4:6−8).

`Plano bala sang Dios nga patyon ni Moises ang Egiptohanon? Kon indi, ano ang matudlo sa aton sang sini nga istorya nahanungud sa kon paano ang Dios makapangibabaw sa bisan ano nga sitwasyon kag gamiton ini para sa Iya mismo nga mga katuyoan? Paano ang Roma 8:28 makabulig sa aton nga mahangpan ang ining importante nga kamatooran?`