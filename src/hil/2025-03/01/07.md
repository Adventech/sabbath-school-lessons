---
title:  Dugang nga Pagtoon
date:   04/07/2025
---

Basaha ang sinulatan ni Ellen G. White nga, “Moises,” pp. 241−251, sa Patriarchs and Prophets, nga makahatag sa imo sang importante nga mga ihibalo tuhoy sa ginton-an nga bahin sang teksto sa Biblia sa sini nga semana.

Ang teksto sa Biblia nagapahayag nga “ang mga partera nahadluk sa Dios, kag wala maghimo sono sa ginsogo sa ila sang hari sang Egipto, kondi ginbuhi nila ang kabataan nga lalaki” (Exo. 1:17). Si Ellen G. White nagkomento sing nagakaigo bahin sa pagkamatutum sang mga partera kag sang paglaum tuhoy sa Mesias: “Ang mando ginpatuman sa mga kababayin-an nga ang trabaho naghatag sa ila sang kahigayonan para himoon ang mando, agud malaglag ang mga lalaki nga Hebreo sa ila pagkatawo. Si Satanas amo ang yara sa likod sang sini nga butang. Nakahibalo sia nga ang manluluwas matawo sa tunga sang mga Israelinhon; kag paagi sa pagtuytuy sa hari nga laglagon ang ila kabataan naglaum sia nga mapunggan ang tinutuyo sang langit. Apang ang mga babayi nahadluk sa Dios, kag wala nagtuman sang mapintas nga mando. Ang Ginoo nahamuut sa ila ginhimo, kag ginpauswag sila.”—Ellen G. White, Patriarchs and Prophets, p. 242.

Ang maayong balita sa sini tanan amo nga, walay sapayan sang mga plano ni Satanas, ang Dios nangibabaw, kag gin-gamit Niya ang matutum nga katawohan agud maupangan ang kaaway. Nagakabuhi kita sa teritoryo sang aton kaaway, nga gintawag ni Jesus “ang prinsipe” ukon “manuggahum sang kalibutan” (Efe. 2:2; Juan 14:30). Gin-agaw ni Satanas ang ini nga posisyon halin kay Adam, apang ginlutos sia ni Cristo sa Iya pagkabuhi kag paagi sa Iya kamatayon sa krus (Mat. 4:1−11, Juan 19:30, Heb. 2:14). Bisan buhi pa kag aktibo gihapon si Satanas, nga ginpakita sa iya pagtinguha nga patyon yadtong kabataan, ang iya mismo pagpatuman pat-ud (Juan 12:31; Juan 16:11; Bug. 20:9, 10, 14). Ang maayong balita amo nga ang mga kabudlay sang kabuhi sarang madaug paagi sa bugay sang Dios (Fil. 4:13). Ang ina nga bugay amo lamang ang aton paglaum.

**Mga Palamangkutanon nga Pagadiskusyunan:**

`Ngaa ginpahanugutan sang Dios ang mga Hebreo nga magpuyo sa Egipto kag mapigos? Ngaa madugay ang pagpatunga sang Dios para sa ila? Dumduma, man, nga ang tagsa ka tawo nagaantus lamang samtang buhi sia. Kon sayoron, ang tinion sang pag-antus sang pungsud malawig, apang ang tagsa ka tawo nagaantus lamang samtang buhi sia. Ngaa importante ang paghimo sang sina nga kinalain sa pagtinguha nga mahangpan ang kabug-osan nga pag-antus sang tawo?`

`Magpamalandung sing labi tuhoy sa mga palamangkutanon kon paano gin-gamit sang Dios ang pagkamainiton sang ulo ni Moises sa pagpatay sa Egiptohanon. Ano ayhan kon wala niya nahimo ini? Magakahulugan bala ina nga ang mga Hebreo indi gid makagowa halin sa Egipto? Ipaathag ang imo sabat.`