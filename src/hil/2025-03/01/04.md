---
title:  Ang mga Partera nga Hebreo
date:   01/07/2025
---

Indi mo mahangpan ang tolon-an sang Exodo kon indi mo anay basahon ang mga sinulatan sa Genesis. Ang mga Judio nagsaylo sa Egipto, kag pagkatapos sang malip-ot nga tion sang daku nga kabuganaan kag paghidait, naulipon sila.

Apang ang Dios wala nagpabaya sa Iya katawohan sa tion sang ila mga problema, bisan pa nga kon kaisa daw amo sini ang nagakatabo. Sa wala sang pagduhaduha madamu sang katawohan ang nadulaan sang paglaum bangud sang ila indi maayo nga kahimtangan. Apang, sa panahon sang kalisdanan, nagakari Sia agud magbulig paagi sa Iya gamhanan nga kamut. Ang aton Ginoo nagapadasig sa Iya mga sumulunod: “Panawag ka sa akon sa adlaw sang kalisdanan; luwason ko ikaw, kag ikaw magahimaya sa akon” (Sal. 50:15).

`Basaha ang Exodo 1:9−21. Ano ang importante nga katungdanan ang nahimo sang mga partera, kag ngaa nga ginadumdum sila sa kasaysayan?`

Wala sang Faraon nga ngalan sa tolon-an sang Exodo. Ginadala lamang nila ang titulo sang “Faraon,” nga nagakahulugan “hari.” Ang mga Egiptohanon nagapati nga ang Faraon isa ka dios sa duta, ang anak nga lalaki sang dios nga si Ra (ukon Osiris ukon Horus). Si Ra ginkabig bilang pinakamataas nga dios sang Egipto, ang dios mismo sang adlaw.

Apang walay sapayan sang bug-os niya nga gahum, ang ini nga “dios” wala nakapilit sa mga partera nga magpamatok sa ila ginhunahuna nga maayo. Sa pagkamatuud, kabaliskaran sa wala ginpangalanan nga Faraon, ang duha ka partera ginpangalanan, si Sifra kag Pua (Exo. 1:15); ginpasidunggan sila bangud nga nahadluk sila sa Dios. Ang malaut nga mando ni Faraon wala sang epekto sa ila tungud nga ginrespeto nila ang Dios labaw sang sa mando sang isa ka dutan-on nga hari (tan-awa man ang Bin. 5:29). Gani, ang Dios nagpakamaayo sa ila upud ang ila mismo daku nga mga pamilya. Isa ini ka daku nga pamatuud bahin sa pagkamatutum. Walay sapayan sang kon ano man kagamay sang ila nahibaloan sa teolohiya, ang ining kababayin-an, nakahibalo indi lamang kon ano ang husto kondi nagpili nga himoon ang kon ano ang husto.

Sang nakita ni Faraon nga ang iya indi maayo nga plano napaslawan, ginmandoan niya ang mga Egiptohanon nga pamatyon ang tanan nga mga lalaki nga natawo sa mga Hebreo. Kinahanglan nila nga ihaboy ining mga bata sa Suba sang Nilo, nga puwede mangin halad kay Hapi, ang Dios sang Nilo, kag dios man sang pagbuad. (Amo ini ang una nga rekord sa diin ang mga Judio pagapatyon tungud lamang nga sila mga Judio.) Ang tuyo sang mando sa pagpatay amo ang paggahum sa mga Judio, paglaglag sang tanan nga lalaki nga kaliwatan, kag pagpahiusa sang kababayin-an sa pungsud sang Egipto, gani nauntat ang pamahug nga ginpatihan ni Faraon nga pagahimoon sang mga Hebreo sa iya pungsud.

`Ang mga partera wala lamang nakahibalo kon ano ang husto nga pagahimoon, kondi ginhimo gid nila ini. Ano ang maathag nga mensahe diri para sa aton?`