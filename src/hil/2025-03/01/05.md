---
title:  Natawo si Moises
date:   02/07/2025
---

`Basaha ang Exodo 2:1−10. Ano ang papel sang pagpatunga kag proteksyon sang Dios sa kasaysayan sang pagkatawo ni Moises?`

Ang maragtason nga ginhalinan sang pagkatawo kag kabuhi ni Moises makagalanyat tungud nga nagkabuhi sia sa panahon sang bantug nga ika-18 nga dinastiya sang Egipto. Ang isa ka hari sa tion sang sini nga dinastiya—si Thutmose III, nga gintawag ang “Napoleon sang Egipto”—ginkabig bilang isa sa pinakabantug nga mga Faraon sang dumaan nga Egipto.

Bisan pa nga naidalum sa mando nga pagapatyon sa tion sang iya pagkatawo (tan-awa ang Exo. 1:22), si Moises natawo bilang isa ka “pinasahi” nga anak nga lalaki (nlt; Hebreo tob, lit. “maayo”; Exo. 2:2). Ang Hebreo nga tinaga nagalaragway labaw pa sang sa makita nga katahum. Bilang ehemplo, ang ini nga pulong gin-gamit sa binuhatan sang Dios sa tion sang semana sa Pagpanuga, sang nagpahayag Sia nga ang tanan nga butang “maayo,” ukon “tama gid kaayo” (Gen. 1:4, 10, 31).

Bilang bag-o nga tinuga, ang ining “maayo” nga bata, sono sa plano sang Dios, mangin isa ka hamtong nga magadumala sa mga Hebreohanon gikan sa ila pagkaulipon. Sa pagkatawo sang sini nga lapsag, ilabi na gid sa idalum sang mabudlay nga sitwasyon, sin-o bala ang makahunahuna sang iya palaabuton? Walay sapayan, ang Dios magatuman sang Iya mga pulong sa kay Abraham, Isaac, kag Jacob. Nagpakigkatipan Sia sa ila nga igahatag Niya sa ila mga kaliwatan ang Dutang Saad (Exo. 2:24, 25). Kag, hoo, gamiton Niya ang ining tob nga lapsag sa paghimo gid sina, pagkaligad sang mga dekada.

Samtang wala pa ini, ang Egiptohanon nga prinsesa nga si Hatshepsut nag-adoptar kay Moises bilang iya anak nga lalaki. Ang ngalan nga ginhatag kay Moises halin sa Egiptohanon nga pulong nga nagakahulugan “anak sang” ukon “natawo sang,” kaangay sang napahayag sa ngalan nga Ah-mose (“anak ni Akh”) ukon Thut-mose (“anak ni Thoth”). Gani, ang iya ngalan napahayag sa Hebreo bilang Mosheh, kon sayoron “ginkuha pagowa.” Ang iya kabuhi makatilingala nga naluwas sang “ginkuha sia pagowa” sa suba.

Gamay lamang ang aton nahibaloan nahanungud sa iya pagkabata. Pagkatapos nga naluwas sia, kag gin-adoptar ni Hatshepsut, si Moises nagkabuhi sang una niya nga 12 ka tuig upud sa iya orihinal nga pamilya (Exo. 2:7−9; Ellen G. White, Patriarchs and Prophets, p. 244). Pagkatapos sina, naangkon ni Moises ang pinakamaayo nga edukasyon sa Egipto, ini tanan para sa pagpreparar sa iya agud mangin sunod nga Faraon sang Egipto (Patriarchs and Prophets, p. 245). Daw ano ka makawiwili nga, sa olihi, kalabanan sang sining edukasyon mangin walay pulus, ukon nagapamatok pa, kon ano ang importante sa tanan: ihibalo sa Dios kag sang Iya kamatooran.

`Daw ano kadamu ang imo ginaton-an nga sa olihi mangin walay pulus sa kon ano gid ang importante?`