---
title:  Ang Kayangkayang
date:   20/09/2025
---

### Basaha Para sa Pagtoon Sini nga Semana

Exo. 35:1−36:7; Gen. 1:1; Exo. 36:8−39:31; Heb. 7:25; Exo. 40:1−38; Juan 1:14.

> <p>Salauluhon nga Teksto</p>
> “Niyan ang panganud nagtabon sang layanglayang nga tiliponan, kag ang himaya sang Ginoo nagpuno sang kayangkayang. . . . Kay ang panganud sang Ginoo yara sa ibabaw sang kayangkayang sa adlaw, kag may kalayo sa sulud sini sa kagab-ihon, sa itololok sang bug-os nga panimalay sang Israel, sa tanan nilang panlakatan” (Exo. 40:34, 38).

Ang panguna nga hilikuton sang katawohan sang Dios sa Daan nga Katipan (para man sa aton subong) amo ang pagkabuhi sing hapiit sa Ginoo; ang pagsimba kag pag-alagad sa Iya; kag, subong man, ang pagpahayag sang nagakaigo nga dagway sang Dios sa iban (Deut. 4:5−8).

Sa Hardin sang Eden, si Adam kag Eva nanago sa Dios bangud ang ila nahimo nga sala nagpahadluk sa ila sa Dios. Ang sala natural nga nagapahadluk sang katawohan sa Dios, kag ang ini nga kahadluk nagapatiko sang aton panan-aw tuhoy sa Iya karakter. Ang maayong balita amo nga ang Dios naghimo sang una nga tikang agud mataytayan ang kal-ang kag, tungud sini, Iya ginakay-o ang nautud kag nabungkag nga relasyon. Ginatawag Niya ang makasasala pabalik sa Iya: “Diin ka?” (Gen. 3:9).

Gani, ang panguna naton nga misyon amo ang pagpresentar sang husto nga karakter sang Dios kag sang Iya mahigugmaon kag matarung nga mga binuhatan sa mga palibut naton. Kon ang mga tawo maganyat sa Dios kag makumbinse sang Iya mainalwanon nga gugma para sa ila, igahatag nila ang ila kabuhi sa Iya kag tumanon ang Iya ginapahimo sa ila, nga nakahibalo nga para ini sa ila kaugalingon nga kaayohan.

Ang santuario nagpakita ko nano ka suod ang Dios sa katawohan kag nagpahayag sang pinakadaku nga mga kamatooran sa ila, nga amo ang kon paano Niya ginaluwas yadtong nagapalapit sa Iya nga may pagtoo.

_*Ton-i ang leksyon sang sini nga semana sa pag-aman sa Adlaw nga Inugpahuway, Septyembre 27._