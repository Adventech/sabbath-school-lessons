---
title:  Komento Sang Manunudlo
date:   26/09/2025
---

### Bahin I: Kabilogan nga Panan-aw

**Sadsaran nga Teksto:** Exodo 40:34, 38

**Sentro Sang Pagtoon:** Exodo 35:1−40:38

**Panugod:** Antes ang mga Israelinhon nagsugod sa paghimo sang buluhaton sa kayangkayang, nahatag sa ila ang pat-ud nga mga pagtudlo kag mga pahanumdum bahin sa pagbantay sang Adlaw nga Inugpahuway (Exo. 35:1−3). Bisan pa nagapatindug palang sa santuario, ang katawohan kinahanglan magtahud kag magsaulog sang “isa ka Adlaw nga Inugpahuway sa Ginoo” (Exo. 35:2).

Ang Dios naghatag kay Moises sang sulundan sang kayangkayang, nga gintawag man nga Layanglayang nga Tiliponan, nga may mga panudlo kon paano ini obrahon (Exodo 25−31). Karon nag-abut na ang tion nga tukuron ini. Ang tanan nga materyales para sa kayangkayang gintipon anay (Exo. 35:4−29; Exo. 36:4−7), sunod ang mga manug-obra (lakip na ang kababayin-an, tan-awa ang Exo. 35:25, 26) ginsangkapan sang Espiritu sang Dios agud makaobra sa santuario nga mainalamon kag sampaton (Exo. 35:30−36:4), kag nagsugod na ang pagtukud sini. Kon nalakip ang maukud nga pagtrabaho sa nagkalainlain nga mga panapton, niyan, sing tingub, kinahanglan nga mapreparar ang napulo ka dalagku nga butang:

1. ang kayangkayang (Exo. 36:8−38)
2. ang kaban (Exo. 37:1−9)
3. ang lamisa ukon latok (Exo. 37:10−16)
4. ang candelerio (Exo. 37:17−24)
5. ang halaran sang incienso (Exo. 37:25−28)
6. ang inughaplas nga lana kag incienso (Exo 37:29)
7. ang halaran sang halad-nga-sinonog (Exo. 38:1−7)
8. ang batiya ukon labador para sa pagpanghinaw (Exo. 38:8)
9. ang luwang (Exo. 38:9−20)
10. ang mga panapton sang mga sacerdote, ang efod, ang limbutong, kag iban pa nga mga panapton nga pangsacerdote (Exo. 39:1−31)

Sa Exodo 38:21−31, ginsambit isaisa ang materyal nga gamiton (sobra 1 ka tonilada nga bulawan, mga 3.75 ka tonilada nga pilak, kag mga 2.5 ka tonilada nga saway). Gin-usisa ni Moises ang tanan nga naobra sa kayangkayang kag nakita nga nahimo ini “sono sa tanan nga ginsogo sang Ginoo” (ang ini nga dinalan ginsulit sing tatlo ka beses agud mapatalupangud ang pagkasibu kag pagkamatinumanon; Exo. 39:32, 42, 43). Nalipay gid si Moises sa nahuman nga trabaho, kag ginpakamaayo niya ang tanan nga nag-obra (Exo. 39:43b).

Pagkatapos sadto, ang kayangkayang dapat mapahamtang sa nahaunang adlaw sang nahaunang bulan, sono sa gintudlo sang Dios (Exo. 40:1, 2), nga nagakahulugan nga natukud ini mga lapit isa ka tuig pagkatapos sang pagbiya sang Israel halin sa Egipto (Exo. 12:2, 6; Exo. Sang handa na ang daku nga layanglayang, ang partikular nga mga butang gintipon kag ginbutang sa sulud kag sa gowa, nagsugod sa Labing Balaan nga Hulut kag nagtapos sa luwang. Ang tagsa ka duug natunga paagi sa kumbung ukon kurtina (namitlang ang tatlo ka nagkalainlain nga kumbung: sa Exodo 40:3, 5, 8; kag, sa liwat, sa Exodo 40:21, 28, 33).

### Bahin II: Komentaryo

**Presensia Sang Dios**

Ang presensia sang Dios nagakahulugan sang tanan para sa mga tumuloo. Ang Iya ngalan “AKO AMO AKO” ukon “Mangin amo Ako kon Ano Ako” nagakahulugan nga Sia amo ang Dios nga walay katubtuban kag yara sa bisan diin. Kon ang Dios mismo ang magapaathag sang kahulugan sang Iya ngalan, ang Iya presensia ginapatalupangud (Exo. 3:13−15).

Ang nagapanguna nga tema sa sini nga bahin sang Exodo nga naangot sa kayangkayang amo ang presensia sang Dios. Ang Ginoo nagpangabay sa ila nga tukuron ini, bangud gusto Niya nga makita Sia nga nagaupud sa Iya katawohan, sa pagpuyo upud sa tunga nila. Luyag sang Dios nga mangin malapit sa ila agud makita nila ang Iya Shekinah nga himaya. Ang mga Israelinhon nagiyahan paagi sa Iya presensia sa makita nga porma sang panganud sa tion sang adlaw. Ang amo man nga panganud mangin haligi naman nga kalayo sa gab-i. Kon mahayaw ang panganud sa ibabaw sang kayangkayang, ang mga Israelinhon magalakat (Exo. 40:36−38). Kon bayaan sang Dios ang mga Israelinhon, mahukman sila sa kapakyasan, kalaglagan, kag kamatayon.

Ang pinakatalipuspusan nga punto sa pagtukud sang kayangkayang amo ang kamatooran nga “ang himaya sang Ginoo nagpuno sang kayangkayang” (kaduha ginmitlang agud mapatalupangdan; Exo. 40:34, 35), gani, nalikupan ang duug sang panganud, tanda nga makita tuhoy sa presensia sang Dios. Ang kayangkayang, nga napun-an sang himaya sang Dios, amo ang nagakaigo nga panghingapos kag konklusyon sa tolon-an sang Exodo (Exo. 40:34, 35). Makabulig ini sa katawohan nga mapalambo ang presensia sang Dios sa ila kaugalingon nga kabuhi.

Ang Dios naglaragway na sang una pa tuhoy sa Iya presensia nga yara sa tunga sang duta sang Egipto (Exo. 8:20−23). Gintuytuyan Niya ang Israel pagowa sa Egipto (Exo. 12:51) kag ginluwas sila sa Mapula nga Dagat (Exo. 14:30, 31). Ang Ginoo nagsakdg sang mana (Exo. 16:14, 15), kag paagi sa Adlaw nga Inugpahuway, nagtudlo sa ila nga Sia amo ang ila Manunuga, nga nangin kaupud nila. Ang Adlaw nga Inugpahuway nagapahibalo lamang nga “ang Dios kaupud naton” (Gen. 2:2, 3), kag nagasaad Sia sa Iya katawohan nga magaupud Sia sa ila sa kon diin nga ang Iya Ngalan ginadumdum (Exo. 20:24). Ang nagaluwas nga presensia sang Dios amo ang nagatuytuy nga presensia bangud, paagi sa nagkalainlain nga mga pagpatunga, ang Dios nagbulig sa Israel nga magtubo paagi sa Iya nagapabag-o nga presensia.

**Napun-an Sang Espiritu Sang Dios**

Ang Dios wala lamang naghatag sang sulundan para sa kayangkayang kag nagsiling sa mga Israelinhon nga magtukud sang santuario, kondi nga “ginpuno” Niya ang katawohan sang Espiritu sang Dios (Exo. 31:3, Exo. 35:31), nga nagpasarang sa ila sa pagtukud sini (Exo. 31:1−11, Exo. 35:30−36:1). Ano ang buut silingon sang mapuno sang Balaan nga Espiritu? Ang teksto sa Biblia nagahatag sang maathag nga sabat: ang katawohan napun-an sang kaalam kag ihibalo kag nasangkapan sang mga ikasarang, abilidad, kag mainalamon nga kapasidad sa paghimo sang tanan nga sahi sang hilimoon kag mga desinyo halin sa bilidhon nga mga metal, igang, kahoy, kag tela sa pagtukud sang santuario. Gani, wala sang milagro ukon misteryoso nga natabo. Wala sang mga espiritu ukon mga gahum nga nagsulud sa tawo; ang Balaan nga Espiritu lamang ang naghatag sang espirituhanon nga mga hiyas, ikasarang, ukon mainalamon nga abilidad, agud mahimo ang pagpauswag sang buluhaton sang Dios sa pagbantala sang Iya kamatooran kag misyon. Sa panahon ni Moises, ang ini nga pagsangkap natabo sa kay Bezalel, Oholiab, kag iban pa nga mga panday. Sang ang Espiritu sang Dios nagpuno sa katawohan, ginabuligan Niya sila sa paghimo sang bag-o nga mga butang para sa Iya buluhaton.

Amo man ini ang matabo kon ang “Espiritu sang Dios magaabut” sa isa ka persona. Ang kaangay sa sina nga dinalan namitlang sa Biblia sing una nga beses sa istorya ni Balaam (Num. 24:2), nga nagkahulugan nga ang Balaan nga Espiritu naghatag sa iya sang pinasahi nga pagpahayag, kag nakapanagna sia. Sa tolon-an sang mga Hukom, ang dinalan nga “ang Espiritu sang Dios mag-abut” nagamit sang pito ka beses sa nagkalainlain nga mga hukom [sa kay Otniel (Huk. 3:10), Gideon (Huk. 6:34), Jefte (Huk. 11:29), kag Samson (Huk. 13:24, 25; Huk. 14:5, 6, 19; Huk. 15:14)], nga nagpasarang sa ila sa pag-atipan, pagpangapin, kag paghimo sang buluhaton sang Dios. Ang kaangay nga kahulugan yara sa dinalan nahanungud sa kon mabautisohan sang Balaan nga Espiritu (Mat. 3:11; Mar. 1:8; Luc. 3:16) ukon makabaton sang Balaan nga Espiritu (Bin. 2:38).

**Ang Langitnon kag Dutan-on nga Santuario**

Ang Ginoo nagmando kay Moises nga magtukud sang santuario, sono sa huwaran (sa Hebreo: tabnit; Exo. 25:9) ukon plano (sa Hebreo: mishpat nga nagakahulugan sang literal nga paghukom; Exo. 26:30) nga ginpakita Niya sa iya didto sa Bukid sang Sinai. Ang ini nga huwaran gamay nga representasyon sang langitnon nga santuario, nga ginpabagay sa aton tawohanon nga sitwasyon kag kondisyon apang ginbase sa orihinal nga yara sa langit (Heb. 8:1, 2).

Ang santuario sa duta wala gintukud sono sa santuario sa langit nga base sa 1:1 nga talaksan. Si apostol Pablo nagabulig sa aton nga mahangpan ang daku nga kinalain sa tunga sang santuario sa langit kag sa duta. Nagapangatarungan sia nga ang mga sacerdote “nagaalagad sang hinuwad kag landong sang langitnon nga santuario” (Heb. 8:5) kag nagapaathag nga isa lamang ini ka landong sang langitnon nga realidad. Nagakaigo gid ang ini nga paglaragway.

Magahimo kita sang pagkomparar sa tunga sang tawo kag sang iya landong. Ang landong sang tawo kaangay ka matuud sa kon ano sia; apang, ang landong tama kanubo nga pagpahayag sang lalaki ukon babayi. Gamay lamang ang mahibaloan nahanaungud sa isa ka tawo base lamang sa iya landong. Ang dagway sang iya landong magadepende pa sa posisyon sang adlaw. Ang isa ka pinakamaayo nga scenario amo nga ang landong sang isa ka tawo makabulig sa nagatan-aw nga mapakot kon ang ina nga persona lalaki ukon babayi, mataas ukon putot, matambok ukon maniwang, kag makahaumhaum nahanungud sa iban pa nga mga makita sa pisikal nga dagway. Ang landong sang isa ka tawo indi makapahayag sa nagatan-aw tuhoy sa edad sang sina nga tawo ukon iya pangguyahon. Ang landong indi makasugid nahanungud sa ginahunahuna, mga ginabatyag, mga lalambuton, ihibalo, trabaho, katungdanan, mga damgo, mga plano, ukon mga kapaslawan sang sina nga tawo. Nagakaigo lang sa paglaragway paagi sa sini nga ehemplo nga dapat mangin mahinalungon kita nga indi naton ipasibu ang langitnon nga santuario sa aton limitado nga panghunahuna, ihibalo, kag eksperiensya.

Ang orihinal nga templo sa langit indi makomparar sa mga takus, duug, kag materyales. Ang templo sang langitnon nga santuario duug sa diin ang Dios nagapuyo; palasyo ini sa diin yara ang Iya trono (Jer. 17:12). Duug ini sang pagtilipon kag pagsimba para sa uniberso (Isa. 14:13). Langitnon ini nga sentro sa diin ginamando ang Iya mga paghukom (Sal. 11:4, 5; Sal. 18:6; Sal. 57:3; Sal. 76:8; Sal. 102:19: Sal. 123:1). Tungud ang Dios matuud, ang mga manugtunda matuud, ang langit matuud, kag gani matuud man ang santuario sa langit.

Ang mga ritwal sang santuario sa duta nagapresentar sang tama ka importante nga aspeto sang kaluwasan paagi sa paglaragway kon paano ang Dios nagaluwas kag nagaatubang sa sala kag mga makasasala. Ang santuario sa duta nagapakita sa importante nga mga tinutuyo nga naangot sa plano sang kaluwasan. May matag-adlaw nga mga pag-alagdan nga nagasakdag sa tumuloo sang kapatawaran kag kasiguruhan sang kaluwasan. Ang tuigan nga mga pag-alagdan naglaragway sa katapusan kag solusyon sa problema sang sala: mawala na sing bug-os ang kalautan. Bilang resulta, ang karakter sang Dios nga mahigugmaon, kamatooran, kag hustisya nabayaw, nabindikar, kag napalig-on sang bug-os nga uniberso bangud bukas Niya nga napahayag kag nalaragway ang Iya gugma. Ang tanan nga tinuga magakilala sang Iya himaya, pagkalabaw, kag gahum. Takus Sia sa pagdayaw sang tagsa ka tawo tungud sang Iya pagkaayo kag hustisya, kag ang tagsa ka persona magaluhod sa Iya atubangan nga may bug-os nga paghanga (Fil. 2:9, 10; Bug. 15:4). Ang tanan gid magabantala nga ang Dios gugma.

### Bahin III: Aplikasyon sa Kabuhi

1. Ang Dios nagapahayag bala sang bisan ano nga mga kinahanglanon ukon mga kondisyon nga dapat matuman antes ang pagbaton sang dolot sang Balaan nga Espiritu? Talupangda sing maid-id ang tinaga ni Pedro tuhoy sa iya ginwali sa Pentecostes: “Hinulsul kamo, kag magpabautiso ang tagsatagsa sa inyo sa ngalan ni Jesu-Cristo sa kapatawaran sang mga sala; kag mabaton ninyo ang dolot sang Espiritu Santo” (Bin. 2:38). Ano ang buut silingon sang sini nga saad para sa imo?
2. Madamu ang nagapangamuyo para sa Balaan nga Espiritu agud maangkon ini ukon mabaton para sa ila kaugalingon. Sa pagkamatuud, ang Balaan nga Espiritu kinahanglan nga makapanghikot sa aton agud magamit Niya kita. Ginasangkapan Niya kita para sa pag-alagad. Dumduma nga ang tagsa ka tumuloo may indi magkubus sa isa ka espirituhanon nga hiyas agud makaserbisyo sa iban. Ano nga hiyas ang imo nabaton halin sa Dios? Ano nga espirituhanon nga hiyas ang imo kinahanglan agud mangin mas magamit ikaw sang Dios, sa Iya iglesia, kag sa sosyodad?
3. Paano naton mapatubo ang presensia sang Dios sa aton kabuhi? Ano nga mga hilimoon ang sarang makabalabag, ukon makakuha, sang kalipay sang Iya presensia halin sa aton?
4. Ngaa tama ka importante nga dulaon ang sala kag kalautan sa aton kalibutan agud mapasag-uli ang orihinal nga paghiusa? Posible bala nga makontrol ang kalautan kon wala ini ginlaglag sang Dios kondi ginpahanugutan ang pagluntad sini sing dalayon? Ipaathag ang imo sabat. Kon ang kalautan nagalaglag sang kaugalingon, daw ano kadugay ang pagluntad sini kon wala sang pagpatunga sang Dios para laglagon ini?