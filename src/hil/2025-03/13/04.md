---
title:  Ang Kayangkayang Natukud
date:   23/09/2025
---

`Basaha ang Exodo 36:8−39:31. Ano sa banta mo ang rason kon ngaa nga ginhatag ang tama kaathag nga mga pagtudlo? Ano ang ginatudlo sini sa aton nahanungud sa kon daw ano ang pagkabalaka sang Dios nahanungud sa tagsa ka detalye?`

Gintukud ni Moises sing mahinalungon ang kayangkayang, kag ang mga panudlo nga iya nabaton sa Bukid sang Sinai napatuman sing maukud kag pulido. Ang teksto sa Biblia nag-isaisa sang masunod: (1) ang kayangkayang upud ang iya nagkalainlain nga mga tela, mga kumbung, kag mga bahin (Exo. 36:8−38); (2) ang katipan (Exo. 37:1−9); (3) ang latok para sa tinapay nga pahayag (Exo. 37:10−16); (4) ang kandelero (Exo. 37:17−24); (5) ang halaran sang incienso (Exo. 37:25−29); (6) ang halaran sang halad-nga-sinonog (Exo. 38:1−7); (7) ang batiya para sa pagpanghinaw (Exo. 38:8); (8) ang luwang sa layanglayang (Exo. 38:9−20); (9) ang materyal nga gin-gamit para sa kayangkayang (Exo. 38:21−31). Ang Exodo 39 nagapadayon sa mga laragway sang efod, limbutong, kag iban pa nga mga panapton sang sacerdote.

Ang mga pag-alagdan sang kayangkayang makita nga mga leksyon sang maayong balita, nga nagalaragway sang bug-os nga plano sang pagtubos sang Dios. Ang nagkalainlain nga mga seremonya naglaragway (1) kon paano ang Dios nagakaakig kag nag-atubang sa sala, (2) paano Niya ginaluwas ang mahinulsulon nga mga tawo, (3) ano ang palaabuton sang mga malaut, kag (4) paano Niya siguruhon ang mahimayaon nga palaabuton nga wala sang kalautan.

Duha ka nagkalainlain apang may kaangtanan nga pag-alagdan ang nahimo sa santuario sa sulud sang isa ka tuig: ang adlawadlaw kag tuigan nga pag-alagdan. Ang ining duha ka bahin sang pagministerio naglaragway kon paano gin-atubang sang Dios ang sala kag ginaluwas ang mga makasasala. Paagi sa adlawadlaw nga pag-alagdan sa santuario, ang Dios nagpasiguro sa sadtong naghinulsul nga ginpatawad Niya ang ila mga sala kag mainalwanon nga nagatanyag sa ila sang kaluwasan. Agud mabaton ang ining dolot sang kaluwasan, kinahanglan nga himoon ang paghalad, kag ang ining mga paghalad nagapatuhoy sa kamatayon sang Mesias, nga ang dugo “nagatinlo sa aton sa tanan nga sala” (1 Juan 1:7). Ang pagtuad sang sala kag ang pagbaton sang panapton sang pagkamatarung ni Cristo yara sa sentro sang sini nga dolot (Sal. 32:1, 2). Sa sini nga paagi, ang naghinulsul nga makasasala nakasiguro sang kapatawaran kag sarang makapangalipay sa kaluwasan.

Ang tuigan nga pag-alagdan, nga ginahimo sa Adlaw sang Katumbasan, naglaragway kon paano ginakuha sang Dios ang sala, ginalubad ang problema sa sala, kag ginasiguro ang walay sala nga palaabuton (Le., 16, Juan 2:29). Sa subong nga panahon, ang doble nga pagministerio ni Cristo sa langitnon nga santuario isa pa ka pagpamatuud sa buluhaton sang Dios para sa aton (Heb. 7:25) kag magadala sang katapusan nga solusyon sa problema tuhoy sa kalautan (Dan. 7:13, 14, 22, 27; Dan. 8:14; Bug. 21:4).

Ang santuario duug para sa pagsimba sa Dios, pagdayaw sa Iya, kag paghatag sang pagpasalamat. Ang pagsimba nahanungud sa paghupot sang relasyon sa Dios, nga nagaagda sa mga tumuloo sa sina nga pagpakig-upud.