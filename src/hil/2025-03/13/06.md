---
title:  Si Jesus Nagpuyo Upud sa Katawohan
date:   25/09/2025
---

`Basaha ang Juan 1:14. Paano nangin kaanggid ang pagpakatawo ni Cristo sa kayangkayang?`

Ang pagpakatawo ni Jesus isa ka misteryo subong man isa ka nagaisahanon nga siyensia nga pagaton-an sang mga tinubos sa bug-os nga walay katubtuban. Si apostol Juan nagapahayag nga si Cristo, paagi sa pagsuklob sa Iya kaugalingon sang aton lawas, nagpahayag nga nagapuyo Sia upud sa aton sa makita kag matandug nga paagi. Si Jesus nga nagpakatawo diri nagaanggid sa Dios sang Daan nga Katipan, nga nagpuyo upud sa mga Israelinhon sa kayangkayang didto sa Sinai kag sa kamingawan sang nagpanglakaton sila padulong sa Dutang Saad.

Sa panahon sang Iya pagpakatawo, si Jesus nagpuyo upud sa katawohan. Daw ano kadaku nga pagpaubos! Ang walay katubtuban nga Dios nagpanaug sa aton, bilang isa sa aton, agud mapasiguro kita nga Sia gid amo ang matuud nga “Immanuel, ang Dios kaupud naton.”

Sa Mateo 18:20, si Jesus nagsiling nga kon may duha ukon tatlo nga nagatipon sa Iya ngalan, magaupud Sia sa ila. Si Cristo kaupud sa Iya katawohan paagi sa presensia sang Balaan nga Espiritu. Si Cristo nagaagda sa Iya mga sumulunod nga mag-angkon sang suod nga kaangtanan sa Iya: “Yari karon, nagatindug ako sa ganhaan kag nagapanuktuk; kon ang bisan sin-o magpamati sang akon tingug kag magbukas sang ganhaan, magasulud ako sa iya kag magapanihapon kaupud niya, kag sia kaupud nakon” (Bug. 3:20).

`Basaha ang Bugna 21:1−3. Ano ang ginapresentar sa aton diri?`

Ang Bag-ong Jerusalem magapanaug halin sa langit padulong sa duta, kag si Juan nagpahayag: “Yari karon, ang kayangkayang sang Dios upud sa mga tawo. Magapuyo sia kaupud nila, kag sila mangin-iya katawohan, kag ang Dios gid magaupud sa ila” (Bug. 21:3). Wala sang templo sa Bag-ong Jerusalem (Bug. 21:22) bangud ang bug-os nga siyudad amo ang templo, ang santuario sang Dios. Ang kalabaon, kasangkaron, kag kataason palareho (Bug. 21:16) kaangay sa Labing Balaan nga Hulut sa santuario, nga kwadrado, nga palareho ang kada kilid. Sa walay katubtuban, sa kalibutan nga walay sala, walay kamatayon, ukon pag-antus, magapuyo kita upud sa presensia sang aton Dios.

`Sa pagtolok naton sa kon ano ang nasaad sa aton ni Jesus, paano kita makatoon sa pagbatas tubtub sa katapusan?`