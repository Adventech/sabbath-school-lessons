---
title:  Ang Adlaw nga Inugpahuway Sang Ginoo
date:   21/09/2025
---

Bisan ano pa ang pagpakigbais, pero sayop, sang mga nagakontra nga ang ikapito nga adlaw nga ginatawag Adlaw nga Inugpahuway para lamang sa mga Judio (ang ikapito nga adlaw ginpain kag ginpakabalaan sa Eden [tan-awa ang Gen. 2:1−3]); ukon nagapakigbato sila, sing sayop, nga ang una nga pagkabati sang mga Judio sini didto sa Sinai (ang mga Judio nagbantay na sang Adlaw nga Inugpahuway antes pa ang Sinai [tan-awa ang Exo. 16:22−29])—wala na sang pagpangduhaduha nga ang Adlaw nga Inugpahuway nangin kabahin na gid sa kabuhi sang mga Hebreohanon halin pa sa sinugdan.

`Basaha ang Exodo 35:1−3. Ano nga kamatooran ang ginpatalupangud liwat sa katawohan diri sa kaundan sang pagtukud sang santuario?`

Ang Adlaw nga Inugpahuway kag ang mensahe sini nahanungud gid permi sa Dios—kon sin-o Sia kag kon ano ang Iya gamhanan nga mga binuhatan. Ang Adlaw nga Inugpahuway nagapahanumdum sa aton sang Iya mapanugahon kag maluwasnon nga mga binuhatan kag nagapatuhoy sang aton atensyon sa Dios, nga gusto magpuyo upud sa Iya katawohan. Sa sini nga paagi, ang Adlaw nga Inugpahuway kag ang santuario nagatudlo sa pareho nga direksyon: ang presensia sang Dios sa aton kabuhi.

Ang Adlaw nga Inugpahuway sang Daan nga Katipan nga iglesia nagapaalinton sang nagkalainlain nga mensahe. Ang sumaryo sini may lima ka talalupangdon nga punto:

Ang Dios amo ang Manunuga, kag ang Biblia nagabukas upud sining matahum kag sadsaran nga pagbantala (Gen. 1:1). Ang tama kaathag nga handumanan tuhoy sa pagpanuga sang Dios amo ang Adlaw nga Inugpahuway (Gen. 2:2, 3; Exo. 20:8−11). Halin sa sini nga kamatooran—nga ang Dios amo ang aton Manunuga—ang tanan nga kamatooran sa Biblia naangot.

Ang Mesias magakari, kag ang ini nga paglaum nasentro sa saad sang Dios tuhoy sa Kaliwat, nga magalutos sa man-ug (si Satanas) kag magadala sang kadalag-an labaw sa kalautan.

Ang Dios magapasad sang Iya ginharian, kag ang Adlaw nga Inugpahuway amo ang patimaan kag halimbawa lamang sini.

Ang kaluwasan halin sa Dios, kag ang katawohan sang Dios nagapamatuud nga ang Dios amo ang ila Manluluwas kag Manunubos kag nga ang kaluwasan nag-abut bilang resulta sang Iya bugay kag sa Iya bugay gid lamang.

Ang Dios amo lamang ang pinakamataas nga hukom sang tanan nga tawo. Yadtong nagapadayon sa pagsupak kag nagapanghiwala sa Iya wala sing palaabuton, apang hilway Niya nga ginahatag ang kabuhi nga walay katapusan sa sadtong nagasunod sa Iya.

`Ang mga Judio may hulubaton: Labaw pa sa pagbantay sang Israel sa Adlaw nga Inugpahuway, ang Adlaw nga Inugpahuway amo ang nagbantay sa Israel. Bisan pa nga kita bilang mga Adventista ayhan indi makapahayag sang kaangay sa sina, ano ang importante nga papel sang Adlaw nga Inugpahuway sa kabuhi sang aton iglesia?`