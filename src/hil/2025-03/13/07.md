---
title:  Dugang nga Pagtoon
date:   26/09/2025
---

Basaha ang sinulatan ni Ellen G. White sa, “The Tabernacle and Its Services,” pp. 353-358, sa Patriarchs and Prophets.

Ang pagtukud sang santuario naunahan sang langitnon nga binuhatan sang pagtubos, nga amo ang pagluwas sang Israel halin sa pagkaulipon didto sa Egipto. Ginsugdan ini sang pagkahanda sang Dios nga maghimo sang permanente nga katipan sa pagpakigrelasyon upud sa Iya katawohan. Sia mangin ila Dios, kag sila mangin Iya katawohan (Exo. 6:7). Ang pagpakig-angot nila sa Iya kag sa isa kag isa nalaragway sa mga pagsulundan sang katipan. Ang kayangkayang sa pagkamatuud tiliponan, duug sa diin ang Dios kag ang katawohan nagaupdanay. Pagkatapos gid lamang sang pagtubos kag pagpundar sang permanente nga paghiusa sa Dios paagi sa katipan nga ang katawohan makapakig-angot na sa Dios sa Iya ginapuy-an nga duug.”—Andrews Bible Commentary: Old Testament, “Exodus” (Berrien Springs, MI: Andrews University Press, 2020), p. 226.

Sa sini man nga bahin, si Ellen G. White nagalaragway sang katuyoan sang mga pag-alagdan sa santuario: “Gani sa pagministerio sa kayangkayang, kag sa templo nga nagbulus sa sini sang olihi, ang katawohan gintudloan kada adlaw sang daku nga mga kamatooran nga naangot sa kamatayon kag pagministerio ni Cristo, kag kaisa sa kada tuig ang ila mga panghunahuna ginadala sa katapusan nga mga hitabo sang daku nga pagsumponganay sa tunga ni Cristo kag ni Satanas, ang katapusan nga pagtinlo sang uniberso halin sa sala kag sa mga makasasala.”—Patriarchs and Prophets, p. 358.

**Mga Palamangkutanon nga Pagadiskusyunan:**

`Ang sentro sa mga pag-alagdan sang pagsimba sa santuario amo ang pagpatulo sang dugo. Ang tanan nga sahi sang sapat ginahalad, kag ang ila dugo ginagamit sa halos tanan nga mga ritwal sang templo. Ano ang ginasimbolohan sang dugo, kag ano ang ginapatuhuyan sang tanan nga paghalad?`

`Daw ano katahum nga ang Dios, ang Manunuga sang uniberso, magapuyo kaupud sa Iya katawohan sa santuario, daw ano pa gid ka makatilingala nga Sia magakari agud magpuyo upud sa aton bilang isa sa aton, isa ka tawo. Ina mismo mangin tuman katahum nga pagpabutyag sang gugma. Apang sa pagtanyag sang Iya kaugalingon para sa sala—mapatay para sa aton. Ano ang ginatudlo sini sa aton nahanungud sa karakter sang Dios? Subong man, ano ang ginatudlo sini sa aton sang kadakuon sang handum sang Dios nga makita kita nga naluwas sa Iya ginharian?`

`Basaha ang Hebreo 8:1−6. Ano ang ginasugid sini sa aton kon paano ang santuario sa duta nagpakita sang ginahimo ni Jesus para sa aton subong didto sa langitnon nga santuario?`