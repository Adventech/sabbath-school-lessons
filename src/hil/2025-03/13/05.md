---
title:  Ang Presensia Sang Dios sa Kayangkayang
date:   24/09/2025
---

`Basaha ang Exodo 40:1−38. Paano nahantop sang mga Israelinhon ang presensia sang Dios?`

Ang katapusan nga kapitulo sang Exodo (Exodo 40) naglaragway sa pagdedikar sang kayangkayang kag sa dolot sang Decalogue. Ang pagdedikar sang kayangkayang amo ang pinakaimportante nga hitabo sa Israel didto sa Sinai.

Ang himaya sang Dios amo ang Iya pagkabalaan, Iya karakter, kag Iya mahigugmaon nga presensia, nga amo mismo ang pagkaayo (Exo. 3:5; Exo. 33:18, 19). Ang Iya presensia naglikop sa kayangkayang kag makita kaangay sa panganud, ang Shekinah nga kahimayaan sang Dios. Ang libro sang Exodo nagtapos nga may pagpatalupangud sa nagatuytuy nga presensia sang Dios, sa panganud sang Ginoo sa adlaw, kag sa panganud nga kalayo sa gab-i. Sa mas matuud kag gamhanan nga pamaagi, ang mga Hebreo kinahanglan makaagi indi lamang sa realidad sang Dios kondi subong man sang Iya hapiit kag nagapabilin nga presensia samtang nagtuytuy sa ila.

Gintukud ni Moises ang kayangkayang sa nahauna nga adlaw sang una nga bulan sa ikaduha nga tuig (Exo. 40:2, 17). Ginpakabalaan man niya ang tanan nga butang—lakip na si Aaron kag ang iya mga anak nga lalaki para sa pagkasacerdote (Exod. 40:9, 13−15)—sang lana nga inughaplas. Nagkadto sia sa Pinakabalaan nga Hulut, sa Balaan nga Hulut, kag sa luwang, nga nagadedikar sini tanan sa Ginoo. Paagi sa sini nga proseso, gin-inagurahan niya ang mga pag-alagdan para sa bug-os nga santuario (tan-awa man ang Num. 7:1). Sa tion lamang sang inagurasyon sang kayangkayang nga si Moises nakasulud sa Labing Balaan nga Hulut; pagkatapos sina, ang pinakamataas nga sacerdote lamang ang makaministerio didto kada tuig sa Adlaw sang Katumbasan (Lev. 16:2, 17).

Sa tatlo ka okasyon, ang teksto sa Biblia nagapahayag nga natapos ang buluhaton: (1) sa katapusan sang semana sang Pagpanuga, ang Dios nagapatalupangud sang pagkahuman sang Iya binuhatan sa pagpanuga (Gen. 2:1−3); (2) sa pagkahuman sang kayangkayang, ang teksto sa Biblia nagapahayag sini: “Gani natapus ni Moises ang buluhaton” (Exo. 40:33); kag (3) napahayag man ini sang natapos ni Salomon ang buluhaton sa templo (1 Hari 7:51).

Ang ining kaangtanan sa tunga sang Pagpanuga kag santuario sang Israel nagapatuhoy sa pangkabilogan nga bahin, ang tion sa diin ang Ginoo magapuyo na upud sa mga tinubos sa bag-ong duta sa Bag-ong Jerusalem, nga amo ang “kayangkayang sang Dios” (Bug. 21:2, 3; ipaanggid sa Bug. 22:1-4).

Ang paglikop sang presensia sang Dios sa kayangkayang (Exo. 40:34) amo ang mahimayaon nga talipuspusan sa mga hitabo nga nagsugod sa pagkatawo ni Moises kag nagpadayon sa paglutos sa mga dios sang Egipto sa tion sang 10 ka kalalat-an, upud ang pagpalagyo halin sa Egipto, ang paglutos sa hangaway sang Egipto, kag sang olihi, ang pagpahayag sang Dios sa Bukid sang Sinai.

`Ano ang mga paagi nga, bisan pa subong, maeksperiensiahan mo ang presensia sang Dios? Ngaa importante nga mahimo mo ini?`