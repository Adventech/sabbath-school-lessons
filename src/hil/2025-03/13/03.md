---
title:  Mga Halad kag ang Espiritu
date:   22/09/2025
---

`Basaha ang Exodo 35:4−36:7. Ano ang importante nga mga leksyon ang yari diri para sa aton subong?`

Kinahanglanon ang tama kadamu kag nagkalainlain nga mga malahalon nga materyales para sa pagtukud sang kayangkayang, kag nahuman ini paagi sa mainalwanon nga mga donasyon halin sa katawohan sang Dios, nga naghatag sing tinagiposoon, kinabubut-on, kag may kalipay. Naghatag sila sang bulawan, pilak, saway, lino nga manipis, malahalon nga mga bato, pinasahi nga mga tela, kahoy sang acasia, lana sang olivo, mga pahumot, kag madamu pa nga kinahanglanon nga mga kagamitan. Ang katawohan nagtanyag man sang ila libre nga pag-obra, bangud madamu sang sibo nga mga kagamitan ang kinahanglanon nga mabalay paagi sa ila mainalamon, maid-id, kag pulido nga pagtrabaho sa layanglayang ukon sa mga kagamitan sini. Subong man, ang mga manugtahi kinahanglan magtahi sang mga panapton para sa mga sacerdote, nga magaserbisyo sa kayangkayang, kag para sa pinakamataas nga sacerdote, nga ang tama katahum nga panapton sini ginalakipan sang limbutong kag turban.

Ang Dios bugana nga nagpakamaayo sa mga Israelinhon paagi sa mga dolot nga nahatag sa ila sang mga Egiptohanon sa ila paghalin sa Egipto. Karon, kahigayonan na nila nga maghatag sang mga halad sang pagpasalamat para sa kalooy kag gamhanan nga pagdumalahan sang Dios, kag ang ila mga tagiposoon natandug sa paghuman sang sini nga buluhaton para sa kahimayaan sang Dios.

Ang katawohan naghatag nga may sobra nga kalipay kag kabuganaan sa bagay nga si Moises ginhambalan: “Ang katawohan nagdala sing labi pa kadamu sang sa kinahanglan” (Exo. 36:5). Gani, kinahanglan ni Moises nga punggan na ang paghatag sang donasyon, “kay may kasangkapan sila nga tuman na sa paghimo sang tanan nga buluhaton, kag madamu pa” para sa kayangkayang (Exo. 36:7).

Paagi sa pagtuytuy sang Balaan nga Espiritu, ginsangkapan kag ginhatagan sang ikasarang sang Dios ang katawohan agud matukud sing nagakaigo kag sibu ang kayangkayang. Si Bezalel, Aholiab, kag iban pa “ginpuno. . .sang Espiritu sang Dios” (Exo. 35:31), nga nagakahulugan nga ginpasagahay sa ila ang abilidad, kaalam, kag artistiko nga ihibalo agud mahimo nga himpit ang tanan nila nga buluhaton. Isa yadto ka daku nga proyekto kag dapat himoon sono gid sa modelo nga ginpakita sang Dios kay Moises.

Talalupangdon gid kaayo nga ang dolot sang Balaan nga Espiritu nagasanto sa nagkalainlain nga mga abilidad kag ikasarang sang katawohan, nga dapat gamiton sa pagtukud sang kayangkayang. Ang mapun-an sang Espiritu indi nga sa proseso sang mahika kag wala nagakahulugan nga yara sa tawo ang pinasahi kag espiritwal nga gahum. Agud mapauswag ang buluhaton sang Dios kag matuman ang Iya misyon, ang Dios nagahatag sang ikasarang sa Iya mga sumulunod agud matuman ang Iya lalambuton kag mahimo ini sing maayo.

`Ano ang espirituhanon nga mga hiyas ang imo nabaton sang napun-an ka sang Balaan nga Espiritu? Dumduma nga ang espirituhanon nga mga hiyas magatubo lamang kon ginapauswag mo ang mga bunga sang Espiritu sa imo kabuhi (Gal. 5:22, 23).`