---
title:  Palihog, Ipakita sa Akon ang Imo Himaya
date:   13/09/2025
---

### Basaha Para sa Pagtoon sa Sini nga Semana: Exo. 33:7−34:35; Deut. 18:15, 18; Juan 17:3; Roma 2:4; Juan 3:16; 2 Cor. 3:18.

> <p>Salauluhon nga Teksto</p>
> “Ang Ginoo nag-agi sa atubangan niya, kag nagbantala, ‘Ang Ginoo, ang Ginoo, Dios nga maloloy-on kag mainayohon, makuli sa pagpangakig, kag bugana sa malig-on nga paghigugma kag sa pagkatutum, nga nagatipig sing malig-on nga paghigugma sa mga linibo, nga nagapatawad sang kalautan kag sang paglapas kag sang sala, kag indi nga mas-a magpasaylo sang malalison, nga nagapaduaw sang kalautan sang mga ginikanan sa mga anak kag sa mga anak sang mga anak, tubtub sa ikatlo kag sa ikap-at nga kaliwatan’ ” (Exo. 34:6, 7).

Kinahanglan naton tanan nga magtubo sa aton panglakatan upud sa Dios. Kon wala sang pagtubo, patay kita. Si apostol Pedro nagapahayag: “Apang magtubo kamo sa bugay kag sa pagkilala sang aton Ginoo kag Manluluwas nga si Jesu-Cristo. Sa iya ang himaya karon kag tubtub sa gihapon! Kabay pa” (2 Ped. 3:18). Kinahanglan naton nga mangin handa sa pagtubo. Adlawadlaw yara kita sa unibersidad sang Dios, sa diin wala sang paggradwar kondi isa ka tayuyon nga proseso sang pagtoon. Sa tagsa ka halintang sang pagtubo, puwede ka mangin himpit kon pahanugutan mo ang Dios nga magdihon sa imo pakadto sa persona nga Iya ginaplano para sa imo, dira kay Cristo.

Maghunahuna sang isa ka eskwelahan. Kon ang yara sa una nga grado makatoon kon paano magbasa kag mag-isip tubtub sa 100, makabaton sila sang pasado nga grado bangud ang ila ihibalo himpit sa halintang kag talaksan sang pagtubo. Apang, kon ang amo gihapon nga lebel sang ihibalo, kag wala na sing iban pa, makita sa mga estudyante sa sekundaryo nga eskwelahan, mangin daku ini nga kapaslawan sa iya edukasyon. Pareho man ini sa aton pagtubo sa bugay kag ihibalo sang Dios. Sa tagsa ka halintang sang aton pagtubo, masarangan naton nga mangin himpit sa aton hilikuton kaangay nga si Cristo nangin himpit.

Sa sini nga semana pagaton-an naton kon paano si Moises, pinaagi sa paghibalo kag pagsunod sa mga panudlo sang Dios, nagatubo sa iya pagpanglakaton upud sa Ginoo.

_*Ton-i ang leksyon sang sini nga semana sa pag-aman sa Adlaw nga Inugpahuway, Septyembre 20._