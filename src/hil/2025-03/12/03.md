---
title:  Agud Makilala Ko Ikaw
date:   15/09/2025
---

`Basaha ang Exodo 33:1−17. Ano ang ginpangabay ni Moises sa Ginoo nga itudlo sa iya? Ngaa ginpangabay niya ang presensia sang Dios sa paggiya sa iya?`

Ang pagtubo ni Moises sa Ginoo tayuyon. Nangin mas masuod sia sa Ginoo kag nagtinguha nga makita sa iya ang dagway sang Dios. Isa ka adlaw, sang nagpakigsugilanon sia sa Dios sa layanglayang nga tiliponan, gulpi lang natalupangdan ni Moises nga indi gid niya kilala ang Dios, gani nangamuyo sia sing detalyado: “Ipakilala mo sa akon karon ang imo mga dalanon, agud nga makilala ko ikaw” (Exo. 33:13). Nahibaloan ni Moises ang iya madalum nga pagkinahanglan nga mahangpan ang Dios sa bag-o nga lebel. Natukiban niya nga samtang nagadugang ang iya pagkilala sa Ginoo, nagadugang man ang kakulang sang iya ihibalo sa Iya. Gin-angkon niya ang iya pagkinahanglan kag bug-os nga ginhandum nga makilala pa gid Sia sing maayo. Ginhatag sang Dios sing kinabubut-on ang ginpangayo ni Moises.

Paagi sa pagtalupangud sa eksperiensya ni Moises, maobserbahan naton kon paano nabuyok si Moises sa madalum kag hapiit nga pagpakigrelasyon sa Ginoo kag paano sia nagtubo espirituhanon.

Una, si Moises nagtuklad sa bukid “pakadto sa Dios” (Exo. 19:3). Nagkadto sia sa “putokputokan sang bukid” (Exo. 19:20) kag pagkatapos sina nagpalapit sa panganud, “sa pitipit nga kadudulman” sa diin nagpuyo ang Dios (Exo. 20:21).

Sa isa pa ka okasyon, “si Moises nagsulud sa tunga sang panganud” sa diin yara ang Dios, kag nagpabilin sia upud sa Ginoo sa sulud sang 40 ka adlaw kag 40 ka gab-i (Exo. 24:18). Sa sulud sining 40 ka adlaw, ang Dios naghatag kay Moises sang duha ka malahalon nga dolot: (1) ang dolot nga amo ang Decalogue nga ginsulat mismo sang Dios sa duha ka tapitapi, nga Sia man ang nagtigib (Exo. 24:12), kag (2) ang mga panudlo kon paano tukuron kag patahumon ang kayangkayang (tan-awa ang Exodo 25−31).

Niyan nagpakig-upud sia liwat sa Ginoo sa sulud sang 40 ka adlaw kag gab-i, nga nagapatunga para sa mga makasasala (Exo. 32:30−32; Deut. 9:18).

Apang, bisan pa pagkatapos sini tanan, si Moises naghandum nga mahibaloan ang karakter sang Dios sing mas maathag pa gid, kag sa indi madugay ang Dios naghatag sa iya sang pinasahi nga kaalam agud mahangpan kon sin-o gid Sia. Ang ini nga ihibalo nga ginhandum ni Moises indi lamang kinaalam nga mahangpan ang Dios kondi eksperiensial nga ihibalo sang Iya pagkatawo.

Indi katingalahan nga pagkaligad sang ginatos ka tuig si Jesus magasiling: “Kag ini amo ang kabuhi nga walay katapusan, nga pagkilalahon ka nila nga ikaw lamang ang matuud nga Dios, kag ang imo ginpadala nga si Jesu-Cristo” (Juan 17:3). Ano pa ang pinakamaayo nga pamaagi para sa Dios nga mapakilala ang Iya kaugalingon sa katawohan magluwas sa Iya mismo nga pagpakatawo?

`Kilala mo bala ang Dios, ukon bag-o mo lang nahibaloan ang nahanungud sa Iya? Ano ang kinalain sa tunga sining duha?`