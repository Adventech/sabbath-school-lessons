---
title:  Ang Pagpakilala Sang Dios sa Iya Kaugalingon
date:   17/09/2025
---

`Basaha ang Exodo 34:1−28. Paano ginpahayag sang Dios ang Iya himaya kay Moises?`

Kinahanglan ni Moises nga dal-on ang duha ka tapitapi nga bato nga kaangay sang nahauna, nga iya ginboong (Exo. 32:19). Magapakig-atubang sia sa Ginoo didto sa Bukid sang Sinai sa ikapito nga tion. Ang nagligad niya nga mga pagsaka didto namitlang sa masunod nga mga teksto: (1) Exo. 19:3, 7; (2) Exo. 19:8, 14; (3) Exo. 19:20, 25; (4) Exo. 20:21, Exo 24:3; (5) Exo. 24:9, 12−18; Exo. 32:15; (6) Exo. 32:30, 31. Nagsugod si Moises sa iya pagsaka sang kaagahon pa.

Nahanda na si Moises para sa sining mahimayaon nga paghangup tuhoy sa karakter sang Dios. Ang katahum sang karakter sang Dios napahayag sing maayo sa sining dalayawon nga pagpakilala sang Dios sang Iya kaugalingon. Pinakaimportante ini nga paglaragway kon sin-o ang Dios; ini amo ang bulawanon nga hilo sang pagsaysay nga makita sa bug-os nga Biblia (Num. 14:18; Neh. 9:17; Sal. 103:8; Joel 2:13; Jon. 4:2). Ang ginbantala sang Ginoo diri amo ang Juan 3:16 sang Daan nga Katipan. Sa importante nga mga duug, ang mga manunulat sang Biblia nag-aplikar, nagsulit, ukon nagpasangkad sang sining personal nga pagbantala sang buhi nga Dios, bangud ang iya karakter dapat mahangpan gid sing nagakaigo.

Sang nabaton ni Moises ang tumalagsahon, wala sing kapareho, kag dimatupungan nga pagpaathag tuhoy sa ngalan sang Dios, nagyaub sia kag nagsimba sa Ginoo. Kon makatolok kita sa gugma sang Dios, sa Iya grasya, bugay, kalooy, kaayo, pagkamatutum, pagpatawad, pagkabalaan, kag hustisya, magapasidungug kag maganyat man kita sa Iya. Sa tion nga makita naton kag madayaw ang Iya tumalagsahon nga kinaiya nga magasugod kita sa paghigugma sa Iya, gugma nga nagadul-ong sa paghandum nga mag-alagad kag magtuman sa Iya. Bangud nga ginahigugma Niya kita, higugmaon man naton Sia (1 Juan 4:19).

Sa sining personal nga pagpahayag, ang Dios nagpasiguro kay Moises nga magahimo Sia sang makatilingala nga mga buhat para sa Iya katawohan kag tuytuyan sila padulong sa Dutang Saad. Ginabag-o Niya ang pagpakigkatipan sa ila, nga nagasaad nga makita sang iban nga pungsud ang Iya pagkahalangdon kag makatilingala nga binuhatan. “Yari karon, nagahimo ako sing katipan. Sa atubangan sang bug-os mo nga katawohan magahimo ako sing mga katingalahan, subong sang wala pa nga mas-a mahimo sa bug-os nga duta ukon sa bisan ano nga pungsud; kag ang bug-os nga katawohan diin yara ka makakita sang binuhatan sang Ginoo; kay butang nga makahalanguyus ang himoon ko upud sa imo” (Exo. 34:10).

Apang, ang mga Israelinhon kinahanglan nga magtuman sa Dios kag magsunod sang napulo ka maathag nga pagsulundan agud masiguro ang ila kauswagan. Niyan ginhambalan sang Dios si Moises nga isulat ang kaundan sang sina nga katipan, nga naboong na (Exo. 34:27, 28).