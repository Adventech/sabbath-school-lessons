---
title:  “Palihog, Ipakita sa Akon ang Imo Himaya”
date:   16/09/2025
---

Pagkatapos sang apostasiya bahin sa bulawan nga tinday nga baka, si Moises nagpatunga para sa katawohan sang Dios kag gusto makasiguro nga ang Ginoo magapadayon sa pagtuytuy sa ila padulong sa Dutang Saad. Sa kahibutoran sang iya kaugalingon, gusto man niya nga makilala pa gid sing maayo ang Dios.

`Basaha ang Exodo 33:18−23. Paano ginsabat sang Dios ang pangabay ni Moises nga makita ang Iya himaya?`

“Ginaampo ko sa imo, ipakita sa akon ang imo himaya,” amo ang pangabay ni Moises sa Ginoo. Sa Iya kalooy, ang Ginoo nagpahayag sang Iya himaya sa iya. Apang, sa pagsabat sang pangabay ni Moises, ang Dios nagsaad nga ipakita sa iya ang Iya “pagkaayo.” Ang tawo makasiling gid nga ang himaya sang Dios amo ang Iya pagkaayo, kon sayoron, ang Iya karakter (tan-awa man ang sinulatan ni Ellen G. White, The Acts of the Apostles, p. 576; Christ’s Object Lessons, pp. 414, 415; Prophets and Kings, p. 313).

“Himaya para sa Dios ang paghatag sang Iya pagpakamaayo sa Iya kaanakan. Nagahandum Sia nga makita ang kalalakin-an kag kababayin-an nga nagalambot sa pinakamataas nga talaksan.”—Ellen G. White, The Acts of the Apostles, p. 530. Ang Iya himaya amo ang paghakos sa nagahinulsul nga mga makasasala (tan-awa ang Prophets and Kings, p. 668) kag magsakdag sang tanan nga butang nga kinahanglanon agud mabag-o sila. Sa amo man nga tion, aton ang “himaya” sa pagpahayag sang Iya karakter sa aton kaugalingon nga kabuhi kag ipahibalo ini sa iban.

Ang ining pagpakita sang karakter sang Dios, ang Iya pagkaayo, kaalwan, kag mapinalanggaon nga gugma, dapat makita sa aton mga binuhatan. Sa sini nga paagi, may kahigayonan kita nga indi lamang mangin pagpakamaayo sa kalibutan kondi nagasilak nga kapawa sa nagatolok nga uniberso. Kaangay sang ginpahayag ni Pablo: “Kay nagahunahuna ako nga ang Dios nagpaatubang sa amon nga mga pinadala nga olihi sa tanan, subong sang mga tawo nga pinanghukman sa kamatayon; kay ginhimo kamo nga talan-awon sang kalibutan, sa mga manugtunda kag mga tawo” (1 Cor. 4:9). Ang ining pangkabilogan nga bahin nagahatag sa aton kabuhi kag pag-alagad sang kahulugan kag katuyoan nga daw indi naton masugdan sa paghanduraw.

Sa Roma 2:4, si Pablo nagsiling nga “ang pagkalolo sang Dios nagatuytuy sa imo sa paghinulsul.” Kon sayoron, ang kaayo kag karakter sang Dios nga gintudlo sang Balaan nga Espiritu amo ang nagakumbinse sa katawohan sang ila pagkamakasasala kag pagkinahanglan sang kaluwasan. Sa pagkamatuud, kon magtolok kita sa krus kag hibaloon kon Sin-o ang ato didto (ang Ginoo mismo) kag kon ngaa didto Sia—bangud nga palangga Niya kita kag amo lamang ini ang paagi agud maluwas kita—may pinakadaku kita nga pagpahayag sang Iya kaayo kag karakter.

`Daw ano kalawig ang imo ginahinguyang sa pagtan-aw sa krus kag ang ginasugid sini sa imo nahanungud sa karakter sang Dios?`