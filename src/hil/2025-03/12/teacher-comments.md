---
title:  Komento Sang Manunudlo
date:   19/09/2025
---

### Bahin I: Kabilogan nga Panan-aw

**Sadsaran nga Teksto:** Exodo 34:6, 7

**Sentro Sang Pagtoon:** Exodo 33:1−34:35

**Panugod:** Ang Dios nagmando sa Israel nga maghalin sa Bukid sang Sinai kag maglakat padulong sa duta nga Iya nasaad nga ihatag kay Abraham, Isaac, kag Jacob (Exo. 33:1). Pagkatapos sang lapit isa ka tuig nga pagpabilin sa Sinai, ang mga Israelinhon kinahanglan magaderetso kag magapadayon sa pagpanglakaton padulong sa Dutang Saad. Sang didto pa sila sa Sinai, ang Dios nagpakigkapitan sa ila kag naghandum nga mabuyok sila sa Iya kaugalingon. Ginhatagan Niya sila sang Decalogue kag dugang pa nga mga pagtudlo kon paano mangin mainalamon, makatarunganon, maloloy-on, disiplinado, kag organisado sing maayo nga pungsud (Deut. 4:5−10). Panahon na karon nga magpadayon. Apang, ang Dios nagpahayag: “Indi Ako mag-upud sa inyo”(Exo. 33:3, NIV). Ini napahayag sang Dios bangud sa apostasiya sang Israel sa bulawan nga tinday nga baka. Ang balaan nga presensia sang Dios sa tunga sang Israel indi nagakabagay sa tingkoyan nga paglapas sang katawohan kag magadolot sang ila kalaglagan.

Sang nabatian sang katawohan ang ining makahalanusbo nga balita, naglalaw sila kag “nagpanghukas sang ila mga puni” (Exo. 33:6). Ang iban nga mga pagbadbad sa Biblia nagabadbad sining bersikulo sing nagakaigo, nga nagapakita nga ang pagkuha sang ila mga puni indi lamang nahimo sa sina nga hitabo kondi nangin permanente: “Busa ang katawohan sang Israel nagpanghukas sang ila mga puni, kutub sa bukid sang Horeb padayon” (Exo. 33:6; tan-aw man ang ESV, NASB, ukon NLT). Sa liwat, si Moises nagpangabay sa Ginoo, nga nagapakilooy sa Iya nga mag-upud sa ila, magtuytuy sa ila, kag maglakat upud sa ila, kag “kon ang imo pagtambong indi mag-upud sa akon, indi kami pagpataklara gikan diri”(Exo. 33:15). Ang Dios nagsabat kag nagpasiguro kay Moises nga magatuytuy Sia sa ila: “Himoon ko ini nga butang man nga napamolong mo”(Exo. 33:17).

### Bahin II: Komentaryo

Ang kaugalingon nga pagpahayag sang Dios sang Iya karakter sa kay Moises amo ang teolohikal nga tagiposoon sang tolon-an sang Exodo (Exo. 34:6, 7). Nahamtang ini sa pinakapunta sang pagtaklad ni Moises sa Bukid sang Dios agud makigkita sa Iya sa pinasahi nga paagi. Ang Dios nagpahayag sang Iya karakter kay Moises sa iya katapusan nga pagsaka nga narekord sa ginatawag nga Pentateuch, nga sa iya ikapito nga pagtaklad. Ang ining katapusan nga pagtaklad amo man ang ikatatlo nga beses nga si Moises nagpabilin sing 40 ka adlaw kag 40 ka gab-i upud sa iya Ginoo. Si Moises nagatubo sa iya relasyon sa Ginoo; gani, ang Dios nakahatag sa iya sang mas bug-os nga pagpahayag nahanungud sa Iya kaugalingon kag kon sin-o Sia. Magluwas sa sining mga pagtaklad, si Moises nagpakig-angot sa Ginoo sa “layanglayang nga tiliponan,” nga nahamtang sa gowa sang kampo sang Israel (ang ining layanglayang indi amo ang kayangkayang, nga pagatukuron sa olihi kag igabutang sa tunga sang kampo). Ang teksto sa Biblia nagapatalupangud nga, sa sini nga tion, nagtubo ang pag-abyanay sa tunga sang Ginoo kag ni Moises kag ang Ginoo nagpakigsugilanon sa iya direkta “nawung sa nawung” (Exo. 33:11).

Ang pagpahayag nga “nawung sa nawung” wala nagakahulugan nga si Moises literal nga nakakita sa nawung sang Dios (Exo. 33:20) kondi tama sila ka suod nga abyan. Ang ining tinaga makahulugan nga pagpahayag nga nagapahangup sang isa ka hapiit nga relasyon. Ang ini nga kahulugan maathag halin sa sitwasyon nga nalaragway sa Deuteronomio 5:4, sa diin si Moises, sa iya sermon, nagapadumdum sa mga Israelinhon nga ang Dios nagpamulong direkta sa ila sing tama kalapit: “Ang Ginoo nagpamolong sa inyo sa nawung kag nawung sa bukid, halin sa tunga sang kalayo”(Deut. 5:4). Sa pihak sang pagkahapiit sang Dios sa ila, ang katawohan, sing makasulubo, nagpabilin nga nahamulag sa ila Ginoo.

**Ang Himaya Sang Dios**

Apat ka tema ang may daku nga importansia sa tolon-an sang Exodo: (1) ang presensia sang Dios; (2) ang kaluwasan/kahilwayan sang Dios; (3) ang pagtuytuy sang Dios; kag (4) ang himaya sang Dios. Ang katapusan nga tema napahayag sing labi sa Exodo 33 kag 34.

Sa isa ka hitabo, narealisar ni Moises nga indi pa niya kilala ang Ginoo nga sono sa nagakadapat, gani namangkot sia sa Iya: “Kon nakapahamuut ako sa imo itololok, ipakilala mo sa akon karon ang imo mga dalanon, agud nga makilala ko ikaw” (Exo. 33:13). Mapainubuson sia nga naghandum nga makilala sing mas maayo ang Dios; gani, hayag sia nga nagpangabay: “Ipakita mo sa akon ang Imo himaya”(Exo. 33:18). Ang Dios mainayuhon nga nagsabat kay Moises nga igapakita Niya sa iya ang Iya pagkaayo (Exo. 33:19). Ang ining langitnon nga sabat nagapahayag nga ang himaya sang Dios amo ang Iya kaayo. Sa olihi naton-an naton nga sang si Moises upud sa Ginoo sa Bukid sang Sinai, ang Dios nagpahayag sa iya sang Iya karakter (Exo. 34:6, 7). Kon sayoron, ang himaya sang Dios amo ang Iya karakter, kag ang kaayo sang Ginoo amo ang isa ka sumaryo sang karakter sang Dios.

Ang tinaga nga “nakakita sang kahamuut/nalipay” (sa literal, “nakakita sang bugay”) sadsaran nga pagpahayag sa sini nga dinalan (Exo. 33:12−17). Makita ini diri sing lima ka beses (Exo. 33:12, 13, kaduha; Exod 33:16, 17; kag sa Exo. 34:9). Ang nauna nga paggamit sa Exodo sang tinaga “kahamuut/bugay” amo nga ang mga Israelinhon makakita sang “kahamuut” sa mga Egiptohanon bangud ang Ginoo “magahatag” sa ila sang “kahamuut sa mata sang mga Egiptohanon” paagi sa paghatag sa ila sang bulawan, pilak, kag panapton sa tion sang ila pagbiya halin sa Egipto (Exo. 3:21; Exo. 11:3; Exo. 12:36). Ang paggamit sang aton teksto teolohikal, ilabi na gid sa panan-aw sang Exodo 34:6, sa diin napaathag nga ang Dios “maloloy-on,” i.e. nagahatag sang bugay, ukon pabor sa indi takus sa sini. Si Moises mapainubuson nga nagapangabay para sa bugay sang Dios, ang maayo nga reaksyon.

Ang Dios nagpaathag na nga daan kay Moises kon sin-o Sia sang namangkot si Moises nahanungud sa kahulugan sang Iya ngalan. Si Moises namati sa pagpaathag sang Dios tuhoy sa kahulugan sini, nga (1) yara Sia permi; (2) walay katubtuban Sia; (3) sia ang Dios sang kasaysayan; kag (4) aktibo Sia para sa Iya katawohan (Exo. 3:14−16). Nakilala na ni Moises ang Dios halin sa iya madamu nga mga pagpakig-angot sa Iya: sa tion nga upud niya Sia sa Midian, mga milagro nga nahimo sa atubangan ni Faraon, mga kalatingalahan sang napulo ka kalalat-an kag sa pagbukas sang Dagat nga Mapula, pag-atipan sang Dios sa Iya katawohan didto sa kamingawan, pagkabati sa Dios nga nagpamulong halin sa Sinai, kag iban pa. Karon gusto ni Moises nga mahangpan pa gid Sia sing lubus. Handa sia nga makabaton sang madalum nga pagpahayag sang Dios. Ang Dios sarang makahatag sa aton sang ihibalo tuhoy sa Iya karakter kag nahanungud sa kamatooran sono sa bug-os nga masarangan sang aton paghangup. Si Moises nagtubo sa Iya paglakat upud sa Dios; gani, ang Dios makapahayag sa iya sing dugang pa gid nahanungud sa Iya kaugalingon.

Sa kaagahon pa gid, si Moises nagtaklad na sa bukid. Kinhanglan niya magdala sang duha ka tapitapi nga bato, nga dapat niya personal nga tigibon bangud ginbuka niya ang orihinal nga tapitapi (Exo. 34:1). Isa yadto ka gamay nga pagsabdong kay Moises sa iya nahimo nga wala sang pagpahanugut halin sa Dios, apang ang Dios mainalwanon nga nagsulat liwat sang Napulo ka Saad sa bag-o nga mga tapitapi. Ang Ginoo nagkari kay Moises paagi sa panganud, nga sahi sang ginatawag nga theophany (pagpakita sang Dios sa tawo). Ang panganud mga simbolo sang presensia sang Dios (Num. 11:25; Deut. 33:26; Dan. 7:13).

Ang Ginoo nagbantala kon sin-o Sia paagi sa kinauglingon nga pagpahayag. Sia amo ang Ginoo, maloloy-on kag mainayohon nga Dios, makuli sa pagpangakig, kag bugana sa malig-on nga paghigugma kag sa pagkatutum, nga nagatipig sing malig-on nga paghigugma sa linibo nga kaliwatan, mapinatawaron, kag matarung. Apang ang katapusan nga bahin sang sining kinaugalingon nga pagpakilala sang Dios nagpalibog sa kadam-an: “indi nga mas-a magpasaylo sang malalison, nga nagapaduaw sang kalautan sang mga ginikanan sa mga anak kag sa mga anak sang mga anak, tubtub sa ikatlo kag sa ikap-at nga kaliwatan”(Exo. 34:7b). Ngaa silotan man sang Dios ang katawohan tubtub sa ikatatlo kag ikaapat nga kaliwatan? Ang ini nga bersikulo nagasulit sang paglaragway halin sa ikaduha nga saad sang Napulo ka Sogo nga ang Ginoo “nagapaduaw sang kalautan sang mga ginikanan sa mga anak tubtub sa ikatlo kag sa ikap-at nga kaliwatan sang mga nagadumut sa akon, apang nagapakita sing malig-on nga paghigugma sa linibo sang mga nagahigugma sa akon kag nagabantay sang akon mga sogo”(Exo. 20:5, 6).

Agud mahangpan ang ini nga konsepto, ang isa ka tawo dapat magtalupangud sang masunod nga mga kamatooran: (1) ang Dios nagagamit sang ginatawag nga mga participle (halimbawa, nagapadayon nga mga binuhatan) samtang nagalaragway sang sunod nga kaliwatan, nagakahulugan nga nagapadayon sila sa amo man gihapon nga kalautan nga nahimo sang ila mga ginikanan (ang nauna nga kaliwatan) kag may kaanggid nga pamatasan kag mga kinaiya: “nagakaakig” sila sa Ginoo kag gani “nakasala.” Sa pihak nga bahin, talupangda nga ang Dios nagapakamaayo sa mga “nagahigugma” kag “nagabantay” sang Iya kasogoan. (2) Talupangda ang nagasumpaki nga kalooy sang Dios: pagsilot sa ikatatlo kag ikaapat nga kaliwatan sang malauton apang nagapakita sang paghigugma sa linibo nga kaliwatan. (3) Ang ikatatlo tubtub ikaapat nga kaliwatan masami nga nagapuyo sing tingub, gani sa isa ka puluy-an, ang sayop nga pamatasan mapakigbahin halin sa isa ka kaliwatan pakadto sa sunod. Si propeta Ezequiel nagapaathag sing maayo kag nagatadlong sa sayop nga paghangup sang mga silot sang Dios sa mga pamilya halin sa isa ka kaliwatan pakadto sa isa. (tan-awa ang Ezequiel 18.)

Sang nanaug si Moises halin sa Bukid sang Sinai, ang iya nawung nagsilak nga nagpahayag sa himaya sang Dios. Apang, wala sia nakahibalo nga ang iya nawung nagasilak. Ang katawohan nga nagasilak wala nakahibalo nga nagasilak sila. Samtang nangin mas malapit kita sa Ginoo, nangin mas madali pa gid kita nga makakita sang aton pagkadihimpit sa kapawa sang pagkabalaan sang Dios, kag nagadugang pa gid ang aton handum nga Iya kita pagabag-ohon pakadto sa Iya dagway agud mapakita naton ang katahum sang Iya karakter.

Indi nga ang presensia lamang sang Dios ang nagadala sang pagbag-o sa kabuhi ni Moises. Importante para kay Moises nga magpalapit sa Iya presensia, apang, sa liwat, indi pa ina kompleto. Kinahanglanon nga si Moises mangin bukas sa gugma, bugay, kag kalooy sang Dios. Ang paghangup ni Moises sa pagkaayo sang Dios (Roma 2:4; Rom. 12:1, 2) kag ang iya pagkabukas sa nagapabag-o nga gahum sini nagdolot nga magsilak ang iya nawung.

Sang si apostol Pablo nagpamalandung sa nagasilak nga nawung ni Moises, nagpahayag sia nga ang himaya ni Jesus naglabaw sang sa yara kay Moises. Si Cristo kag ang Iya mga panudlo sarang matigib sa aton karakter kon ipatuhoy naton ang aton mga mata sa Iya. Paagi sa pagtolok sa Iya kag sa gahum sang Espiritu sang Dios, amatamat naton nga mapakita ang Iya dagway (2 Cor. 3:18).

### Bahin III: Aplikasyon sa Kabuhi

1. Kabahin sa walay katubtuban nga maayong balita amo ang langitnon nga mando nga “maghatag sang himaya” sa Dios (Bugna 14:7). Ang Dios may nagakaigo na nga himaya, gani indi na kita makadugang sang bisan ano nga butang sa Iya himaya. Ano ang buut silingon nga hatagan Sia sang himaya kon aton na nahangpan nga ang Iya himaya amo ang Iya karakter?
2. Si Jesus nagpamulong sa Iya mga gintoton-an nga sila “mga suga sang kalibutan” kag nagpadasig sa ila nga “ig-iwag ninyo ang inyo kapawa” (Mat. 5:14, 16). Ginkilala Niya ang ini nga kapawa upud sa aton maayo nga mga binuhatan para sa iban. Paano ang aton maayo nga mga binuhatan makabulig sa katawohan nga mahimaya ang langitnon nga Amay?
3. Nakahibalo kita nga may mabugnaw kag mainit nga kapawa sa palibut naton. Ang mainit nga kapawa nahatag sa aton paagi sa nagasiga nga mga bombilya, kalayo, kag silak sang adlaw. Ano nga sahi sang kapawa kita sa katawohan nga yara sa aton palibut? Paano naton mapasilak ang mainit nga kapawa sang gugma sang Dios sa tanan naton nga pagpakigrelasyon?
4. Si Moises nagpakigsugilanon sa Dios sing tama kahayag. Paano kita subong makaangkon sang tampad nga pagpakigsugilanon sa Dios? Paano naton mabatian sing maathag ang Iya ginasiling sa aton? Paano kita makasiguro, bisan pa may madamu nga tingug, nga Iya gid tingug ang nagapamulong sa aton?
5. Ang mga mag-abyan amo ang katawohan nga nagasalig sa isa kag isa kag nagapakigbahin sa tanan nga butang sa isa kag isa. Ang ila mga sekreto indi gid mapahayag. Ang mga mag-abyan nagabuligay sa tion sang pagkinahanglan. Sa panahon sang krisis, nagasuportahanay sila. Ang matuud nga abyan wala nagaluib sa isa kag isa. Si Jesus nagsiling sa Iya mga sumulunod: “Kamo akon mga abyan”(Juan 15:14, 15). Paano naton mapatubo ang aton pagpakig-abyan sa Dios?