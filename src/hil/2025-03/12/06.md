---
title:  Ang Nagasilak nga Nawung ni Moises
date:   18/09/2025
---

`Basaha ang Exodo 34:29−35. Ano ang kabangdanan sang pagsilak sang nawung ni Moises?`

Pagkatapos nga napahayag sang Dios sa kay Moises ang Iya karaker sang gugma, si Moises nagpanaug sa kampo sang Israel nga nagasilak ang nawung. Nakahibalo na bala nga daan si Moises nga nagasilak ang iya nawung? Wala gid. Samtang nagalapit ang tawo sa Ginoo, nagadugang pa gid ang iya pagkilala sa iya pagkatawo ukon ang iya pagkadihimpit kon ipaanggid sa pagkabalaan sang Dios.

Ano ang kabangdanan sang pagbag-o sang dagway ni Moises nga nagresulta sang pagsilak sang iya nawung? Ang rason indi sa simple nga kamatooran nga yara sia sa presensia sang Dios, bangud nga sa madamu na nga tinion sang una pa nangin kaupud na niya ang Ginoo kag wala man nagsilak ang iya nawung pagkatapos sang sadtong mga pagkitaay. Apang, kon wala sia nakapalapit sa presensia sang Dios, ang iya nawung wala gid kuntani nagsilak. Sa tion lamang nga nahangpan niya ang kaayo kag kalooy sang Dios, kag bug-os niya ginbuksan ang iya kaugalingon sa Dios bangud sa katahum sang Iya karakter, nga si Moises nabag-o, kag nagsilak ang iya nawung. Ang aton mga tagiposoon kag mga hunahuna sarang makaeksperiensya sang pagbag-o kon magpanugyan kita sa Dios kag pahanugutan Sia nga mangin Ginoo kag Hari sang aton mga kabuhi.

`Basaha ang 2 Corinto 3:18. Paano si Jesus makabag-o sa imo sing amat-amat pakadto sa Iya dagway?`

Ginapaanggid ni Pablo ang pagsilak sang nawung ni Moises sa kay Jesu-Cristo kag nga ang himaya ni Jesus (sa diin ang kasogoan kag bugay sang Dios ginpersonipikar) nagalabaw sa himaya sang kasogoan ni Moises. Si Cristo, upud sang Iya kasogoan, sarang matigib sa aton mga karakter kon aton lamang itoon ang aton mga mata kay Jesus (Heb. 3:1; Heb. 12:2) kag paagi lamang sa gahum sang Espiritu sang Dios (2 Cor. 3:12−18).

Si Moises isa ka modelo para sa aton, nga nagpakita kon ano ang sarang mahimo sang Dios para sa aton kon pahanugutan naton Sia nga bag-ohon ang aton mga karakter kag dihonon kita pakadto sa Iya langitnon nga dagway. Amo ini ang buut silingon ni Moises sang nagpamulong sia nahanungud sa paglakat sa “bag-ong kabuhi” (Roma 6:4).

`Ano nga mga bahin sang imo karakter ang kinahanglan nga magpakita sing maayo tuhoy sa karakter sang Dios? Siguro ang tanan nga bahin, indi bala? Apang, paano ang pagpatuhoy sa krus, kag kon ano ang kahulugan sini, makahatag sa imo sang pagpadasig kag kasiguruhan sang kaluwasan?`