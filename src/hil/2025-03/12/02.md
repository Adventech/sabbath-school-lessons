---
title:  Ang Layanglayang nga Tiliponan
date:   14/09/2025
---

`Basaha ang Exodo 33:7−11. Ngaa ginhambalan sang Dios si Moises nga magtukud sang layanglayang nga tiliponan?`

Indi kita dapat magtalang bahin sa “layanglayang nga tiliponan” (“the tent of meeting” nga natukud sa gowa sang kampo sang Israel) kag sa kayangkayang (tabernacle”), nga sang olihi gintukud kag ginpahamtang sa tunga sang kampo. Wala kita nakahibalo kon daw ano kasunsun si Moises nga nagakonsulta sa Dios sa layanglayang nga tiliponan. Apang, isa ka butang ang sigurado nga aton nahibaloan: ang pagpakig-atubang ni Moises sa Dios nagresulta sa hapiit nga pagpakig-abyan sa tunga nila. “Ang Ginoo nagpamolong kay Moises sa nawung kag nawung, subong sang isa ka tawo nga nagahambal sa iya abyan” (Exo. 33:11). Ang abyan isa ka persona nga sarang naton makonsulta kag mapakigsugilanonan sing hayag sang halos tanan nga butang kag makasalig nga indi gid niya ini igasugid sa iban. Ang abyan isa sa pinakamaayo nga butang nga maangkon kag isa sa pinakanami updon nga persona.

Kaangay sang narekord sa Exodo 19-34, ang istorya ni Moises nagatudlo sing maayo bahin sa kon paano ang Dios nagabag-o sang aton mga kabuhi. Paano ang Dios nagpundar sang relasyon sa sining dalayawon nga lider? Ang pagtoon sang kabuhi ni Moises nagapakita kon paano sia nagtubo sa iya ihibalo, indi lamang bahin sa gahum sang Dios kondi sang Iya gugma kag karakter. Isa ini ka importante nga bahin sang pagpakigrelasyon sa Dios.

Antes sa pag-abut sa Bukid sang Sinai, si Moises nagamit na sing daku sang Dios samtang ginahanda palang para sa pinasahi nga katungdanan bilang lider. Sa duug sang Midian, samtang nagatatap sang mga karnero, ang Dios naghikot sa iya nga magsulat sang duha ka libro: ang Job kag ang Genesis. Pagkatapos sina, sa isa ka tumalagsahon nga hitabo bahin sa nagadabdab nga sapinit, gintawag sia sang Dios nga dumalahan ang Israel pagowa sa Egipto. Nakita niya ang pagkalutos sang mga dios sang Egipto kag sang tama kadamu nga hangaway sang Egipto didto sa Dagat nga Mapula. Naobserbahan niya sa pila ka semana kon paano ang Dios nagtuytuy sa Israel halin sa Egipto padulong sa Sinai. Pagkatapos sang eksperiensya nga nagresulta sang pagbanaag sang iya nawung, gindumalahan niya ang Israel sang 39 pa gid ka tuig, padulong sa bibi sang Dutang Saad. Ang pagsaysay sang Biblia nagpahayag nga si Moises matutum nga alagad sang Dios (Deut. 34:5; Jos. 1:1), isa ka dimapalong nga kapawa sa kadulum, isa ka modelo nga manalagna nga mangin talaksan para sa iban (Deut. 18:17, 18). Ahente sia sang pagbag-o, bisan pa ang katawohan wala permi nagasunod sang iya mga panudlo kag mga pulong. Kon sundon nila ini, nagauswag sila.

`Mahimo nga makatoon kita halin kay Moises, bangud ang dalayawon nga istorya sang iya kabuhi nagasugid sa aton kon ano ang sarang mahimo sang Dios kon pahanugutan naton Sia nga bag-ohon kita. Ano ang pipila ka hitabo sa imo panlakatan upud sa Dios, nga imo kilala kon paano Sia nagpanghikot sing gamhanan sa imo kabuhi?`