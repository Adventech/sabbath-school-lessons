---
title:  Dugang nga Pagtoon
date:   19/09/2025
---

Basaha sing maid-id ang sinulatan ni Ellen W. White, “Idolatry at Sinai,” pp. 327-330, sa Patriarchs and Prophets.

Sang isa ka magal-umon nga adlaw, may amay kag anak nga lalaki nga nagbisita sa isa ka katedral. Sang ila gintolok ang dekolor nga kristal nga bintana nga may matahum nga mga paglaragway sang nagkalainlain nga mga talan-awon sa Biblia, ang adlaw hinali lang nga nagsugod sa pagsilak sa kristal nga larawan sang katawohan, nga ginsilakan ini sang makadalayaw nga kasanag. Ining gamay nga bata namangkot sa iya amay: “Tay, sin-o ining mga tawo?” Ang amay nga wala man sang madamu nga nahibaloan nahanungud sa Cristianismo, kay Cristo, ukon sa Iya mga gintoton-an nagsabat gilayon: “Ining mga tawo mga Cristohanon.” Ang ining makadalayaw nga larawan nagpabilin sa panghunahuna sang bata. Isa sina ka adlaw ang maestro sang sini nga bata namangkot sa iya klase: “Mga anak, nakahibalo bala kamo kon sin-o ang mga Cristohanon?” Ining bata nakadumdum sa nagabanaag nga larawan sa katedral kag nagsabat: “Nakahibalo ko, ang mga Cristohanon amo ang nagasilak nga katawohan.” Nahisanto man sa sini nga dinalan, si Jesus nagsiling sa Iya mga sumulunod, “Sa amo nga bagay ig-iwag ninyo ang inyo kapawa sa atubangan sang mga tawo, agud nga makita nila ang inyo mga buhat nga maayo kag himayaon nila ang inyo Amay nga yara sa langit” (Mat. 5:16). Ang nagasilak lamang nga katawohan amo ang mahimo nga mga ahente sang pagbag-o.

**Mga Palamangkutanon nga Pagadiskusyunan:**

`“Kon kita mangin mapinaubuson sa atubangan sang Dios, kag mangin mainayohon kag matinahuron kag malolo kag maloloy-on, may yara kuntani nga isa ka gatus nga maliso sa kamatooran nga sa subong may yara lamang nga isa.”—Ellen G. White, Testimonies for the Church, tom. 9, p. 189. Ano ang gamhanan nga mensahe ang yari diri para sa aton tanan kon paano ang aton mga karakter, aton mga binuhatan, kag aton mga panimuut makaapekto sa aton pagpanaksi?`

`Ang Exodo 34:6, 7 gintawag nga Juan 3:16 sang Daan nga Katipan. Ngaa man?`

`Paano mo mapaathag ang katahum sang karakter sang Dios, base sa kaugalingon nga pagpakilala sang Dios sa Exodo 34:6, 7, sa katawohan nga nagapamangkot kon sin-o ang Dios?`

`Sa imo klase, tuguti nga sila maghinon-anon kon paano ang karakter kag binuhatan sang katawohan nga nagatuad kay Cristo makaapekto sa ila pagpangalagad. Kon sayoron, ano ang nangin impluwensia sadtong malolo, maloloy-on, mapainubuson, kag mapinatawaron sa imo kaugalingon nga eksperiensya? Subong man, paano ang dimainayohon, dimapinatawaron, kag arogante nga “Cristohanon” makaapekto sa imo panglakaton upud sa Ginoo?`