---
title:  Gahum sa Pagtuman
date:   02/09/2025
---

`Basaha ang Ezequiel 36:2−28. Paano makadumala ang pagkamatinumanon sa aton kabuhi?`

Sa tatlo ka okasyon, ang mga Israelinhon nagpahayag sing hanoot nga sila magatuman sa Dios (Exo. 19:8; Exo. 24:3, 7). Importante ang pagkamatinumanon, bisan pa nga ang Biblia nagatudlo nga ang tawo maluya, naboong, mahuyang, kag makasasala. Ang ining masubo nga kamatooran napahayag indi lamang pinaagi sa kasaysayan sang dumaan nga Israel, kondi paagi sa kasaysayan sang tanan Niya nga katawohan.

Paano, niyan, kita mapasarang sa pagsunod sing matutum sa Dios?

Ang maayong balita amo nga kon ano man ang ginamando sang Dios, ginahatagan Niya kita sang gahum para mahimo ini. Ang bulig nga indi halin sa aton kaugalingon halin sa gowa, nga nagapasarang sa aton nga mahimo ang ginakinahanglan sang Dios. Iya ini buluhaton. Sa sentro sang iya teolohikal nga sumaryo sa Ezequiel 36:26, 27, ginpaathag ini sing maayo ni propeta Ezequiel. Ang Dios gid lamang ang makapabag-o sang tagiposoon, kag ginahimo Niya ini paagi sa pagkuha sang aton bato nga tagiposoon kag ginaislan ini sang sensitibo nga tagiposoon sang unud. Kaangay sang ginpahanumdum ni Josue sa iya tagpalamati: “Indi kamo sarang makaalagad sa Ginoo” (Jos. 24:19).

Makadesisyon kita sa pagsunod sa Dios; amo ina ang aton katungdanan. Kinahanglan naton nga maghimo sang desisyon, ang pagpili nga magpanugyan sa Iya sa tagsa ka tinion. Kag ina bangud nga wala kita sang gahum sa pagtuman bisan pa ang aton pagpila nga mag-alagad sa Iya. Apang kon itugyan naton sa Dios ang aton kaluyahon, palig-onon Niya kita. Si Pablo nagasiling: “Kay kon maluya ako, niyan gamhanan ako” (1 Cor. 12:10).

Talupangda ang langitnon nga “Ako” sa Ezequiel 36:24−30: ang Dios nagatipon, nagatinlo, nagakuha, nagahatag, nagabutang, kag nagadoso sa imo nga bantayan ang Iya kasogoan. Kon ano ang Iya ginahimo, himoon mo man. Nagapakig-upud Sia sa imo, kag kon magpakig-upud ka sing hapiit sa Iya, ang Iya ginahimo mangin imo man hilimoon. Ang paghiusa sa tunga mo kag sang Dios mangin mabaskug, gamhanan, kag masadya.

Sa liwat, ang ginapatalungud sa sining teksto amo ang ginahimo sang Dios. Ang New King James Version nagasiling: “Kag ibutang ko sa sulud ninyo ang akon Espiritu, kag palakton ko kamo sa akon mga palatukuran kag magabantay kamo sang akon mga pagsolondan kag magahimo sa ila” (Ezeq. 36:27). Ang Dios nagamando sa katawohan nga magtuman kag niyan hatagan Niya sang gahum agud mahimo ini. Ang pagkamatinumanon dolot sang Dios (indi lamang nga aton binuhatan ukon nahimo), kaangay nga ang pagpakamatarung kag kaluwasan Iya man mga dolot sa aton (Fil. 2:13).

`Kon nasaaran kita sang gahum sa pagtuman, ngaa mahapos lang gihapon ang magpakasala?`