---
title:  Dugang nga Pagtoon
date:   05/09/2025
---

Basaha ang sinulatan ni Ellen G. White, “The Tabernacle and Its Services,” pp. 343-353, sa Patriarchs and Prophets.

Ang kayangkayang espesyal nga duug sa diin ang pagtubos nahimo para sa natuad nga mga sala sang katawohan sang Dios. Sa pagkamatuud, amo yadto ang duug sa diin ang bug-os nga plano sang kaluwasan napahayag, kag sa pipila man ka detalye, para man sa kaanakan sang Israel samtang didto pa sila sa kamingawan. Ang pagpakamatarung, pagpakabalaan, kag paghukom gintudlo tanan didto. Ang tagsa ka sapat nga ginahalad nagapatuhoy sa kamatayon ni Jesus, ang pagpatawad sang sala, kag, sa olihi, ang pagdula sang sala. Kag subong man, upud sa mga halad amo ang presensia sang kasogoan sang Dios, ang talaksan sang pagkamatarung.

“Ang kasogoan sang Dios, nga napreserbar sa sulud sang kaban, amo ang daku nga talaksan sang pagkamatarung kag paghukom. Ang ina nga kasogoan nagbantala sang kamatayon sa nagalapas; apang sa ibabaw sang kasogoan amo ang pakilooyan, sa diin ang presensia sang Dios napahayag, nga paagi sa pagtubos, ang pagpatawad nahatag sa mahinulsulon nga makasasala. Gani, sa buluhaton ni Cristo para sa aton pagtubos, nga nasimbolohan sang pag-alagdan sa santuario, ‘ang malig-on nga paghigugma kag ang kamatooran magakitaay; ang pagkamatarung kag ang paghidait magahalukay.’ Salmo 85:10.”—Ellen G. White, Patriarchs and Prophets, p. 349.

**Mga Palamangkutanon nga Pagadiskusyunan:**

`Mga pila ka beses ikaw nakasiling, “Ang tanan nga ginpamulong sang Dios nga buhaton ko, akon himoon”? Daw ano ka madinalag-on ikaw sa imo pagtinguha sini?`

`Sa katapusan sang 40 ka adlaw nga pagpabilin ni Moises upud sa Ginoo didto sa Bukid sang Sinai, ang Dios nagpatalupangud nga ang mga Israelinhon dapat magbantay sang Iya Adlaw nga Inugpahuway, bangud mangin tanda ini sa tunga sang Dios kag nila nga ang Ginoo amo ang nagpakabalaan sa ila. Ano ang papel sang pagpakabalaan kag pagpakamatarung sa pagbantay sang Adlaw nga Inugpahuway?`

`Ang Ginoo gusto nga magahimo sila sang santuario agud nga “magpuyo Ako sa tunga nila.” Daw ano ka makagalanyat nga ang ini nga duug amo ang sentro sang kaluwasan para sa Israel. Diri mismo—sa sini nga santuario, sa diin ang Dios nagpuyo upud sa Iya katawohan—nga ang plano sang kaluwasan nahimo paagi sa mga tipo kag mga anino. Ano ang ginasugid sini sa aton nahanungud sa aton bug-os nga pagdepende sa Dios para sa kaluwasan?`

`Ano ang buut silingon nga paagi sa dugo ang tanan nila nga kasal-anan gindala sa santuario, ang balay sang Dios? Paano ang ining matahum nga kamatooran makapakita, bisan pa daw hanap lang, sang ginhimo ni Jesus sa krus para sa aton kag ano ang Iya ginahimo para sa aton subong didto sa langitnon nga santuario?`