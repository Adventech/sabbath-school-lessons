---
title:  Ang Katipan kag ang Pagsulundan
date:   30/08/2025
---

### Basaha Para sa Pagtoon Sini nga Semana

Exo. 24:1−18; 1 Cor. 11:23−29; Lev. 10:1, 2; Ezeq. 36:26−28; Exo. 25:1−9; Exo. 31:1−18.

> <p>Salauluhon nga Teksto</p>
> “Si Moises nag-abut kag nagsugid sa katawohan sang tanan nga pulong sang Ginoo kag sang tanan nga mga pagsolondan; kag ang bug-os nga katawohan nagsabat sa isa ka tingug, kag nagsiling, ‘Ang tanan nga pulong nga napamolong sang Ginoo himoon namon’ ” (Exo 24:3).

Bilang ila Dios, Manunuga, kag Manunubos, ang Ginoo naghandum nga magpakig-upud sa Iya katawohan kag magapuyo sa tunga ila. Gintuga Niya kita agud maangkon ang hapiit nga pag-updanay sa Iya. Apang, kon ang makahulugan nga pagpakig-upud sa iban nga tawo matabo lamang kon mahatagan sang panahon kag pagpaninguha, amo man ini sa aton nagapatindug nga pagpakigrelasyon sa Dios. Mahimo ini nga mangin makadalayaw kag mabungahon nga eksperiensya, apang matabo lamang ini kon magahatag kita sang panahon upud sa Iya. Sa praktikal nga mga paagi, nagakahulugan ini sang pagtoon sang Iya Pulong (ang Dios nagapamulong sa aton), pagpangamuyo (pagbukas sang aton tagiposoon sa Dios), kag pagpanaksi sa iban nahanungud sa kamatayon, pagkabanhaw, kag pagbalik (pagpakigbahin sa misyon sang Dios) ni Cristo. Kaangay nga ang Dios nagapakamaayo sa aton, mangin alagyan man kita sang mga pagpakamaayo sa iban.

Dapat ang pagtamud lamang yara sa Dios, indi sa aton kaugalingon (Heb. 12:1, 2). Paagi sa aton pagpakig-angot sa Iya, ang Dios makahatag sa aton sang ikasarang agud masunod ang Iya mga panudlo, nga nagakahulugan sang pagtuman sa Iya Pulong. Indi katingalahan nga ang henerasyon sang mga sumulunod ni Cristo sa katapusan nga tion ginalaragway bilang katawohan “nga nagabantay sang mga sogo sang Dios kag sang pagtoo ni Jesus” (Bug. 14:12).

Sa pagkamatuud, simple lamang ini: ginahigugma naton ang Dios, kag, halin sa sina nga gugma, ginatuman naton Sia.

_*Ton-i ang leksyon sang sini nga semana sa pag-aman sa Adlaw nga Inugpahuway, Septyembre 6._