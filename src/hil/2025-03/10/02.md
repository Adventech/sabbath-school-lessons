---
title:  Ang Tulun-an kag ang Dugo
date:   31/08/2025
---

`Basaha ang Exodo 24:1−8. Ano nga mga katungdanan ang mahimo sa pagbasa sang Pulong sang Dios kag sa pagwisik sang dugo sa pagpalig-on sang katipan sa tunga sang Dios kag sang Iya katawohan?`

Ang buhi nga Dios sang Biblia Dios sang mga pagpakigrelasyon. Ang importante nga elemento para sa aton Ginoo indi butang ukon agenda kondi ang persona mismo. Gani, ang Dios nagatamud sing maayo sa katawohan, kag ang pinakauna nga katuyoan sang Iya hilikuton amo ang pagtukud sang personal nga pagpakigrelasyon sa katawohan. Kon aton talupangdon, ang Dios nga “gugma” kinahanglan mangin Dios nga nagaulikid nahanungud sa pagpakigrelasyon, kay paano bala ang pagluntad sang gugma kon wala sang pagpakigrelasyon?

Si Jesus nagsiling: “Kag ako, kon bayawon gikan sa duta, magabuyuk sang tanan nga tawo sa akon kaugalingon” (Juan 12:32). Ang Dios interesado indi lamang sa aton pamatasan, husto nga doktrina, ukon sa nagakaigo nga mga binuhatan, kondi, labaw sa tanan, sa personal kag hapiit nga pagpakigrelasyon sa aton. Ang duha ka institusyon sa pagpanuga (Genesis 1−2) nagapatuhoy sa pagpakigrelasyon: ang una nahanungud sa nagapatindug nga pagpakigrelasyon sa Dios (ang Adlaw nga Inugpahuway) kag ang ikaduha nahanungud sa nagapahigda nga pagpakigrelasyon sa tunga sang katawohan (pag-asawahay).

Ang pagpalig-on sang katipan sa Sinai amo ang pagpabakud sa pinasahi nga relasyon nga gusto maangkon sang Dios upud sa Iya katawohan. Sa seremonya, ang katawohan kaduha nagsinggit nga sundon nila ang Dios sa tanan nga Iya ginapatuman. “Ang tanan nga pulong nga napamolong sang Ginoo himoon namon,” ila ginpahayag. Serioso sila sini, apang wala nila nahibaloan ang ila kaluyahon, pagkamahuyang, kag kakulang sang gahum. Ang dugo sang katipan ginwisik sa katawohan, nga nagapakita nga paagi lamang sa merito ni Cristo nga ang Israel makasunod sa mga panudlo sang Dios.

Indi naton mabaton nga ang aton tawohanon nga kinaiya mahuyang, maluya, kag masinalaypon. May duna kita nga huyog sa kalautan. Agud makahimo sang maayo, kinahanglan naton sang bulig halin sa gowa sang aton mga kaugalingon. Ang ini nga bulig nagahalin lamang sa ibabaw, halin sa gahum sang bugay sang Dios, halin sa Iya Pulong, kag halin sa Balaan nga Espiritu. Kag bisan ang mga ini magamit naton sa bisan ano nga oras, mahapos lang ang pagpalapit sang kalautan sa aton, indi bala?

Amo ina ang rason kon ngaa ang hapiit kag personal nga pagpakigrelasyon sa Dios pareho ka kinahanglanon sa katawohan didto sa Sinai kag sa aton man subong.

`“Ang tanan nga pulong nga napamolong sang Ginoo himoon namon” (Exo. 24:3). Mga pila na ka beses imo nahambal ini, apang nagakapaslawan ka lang gihapon? Ano lamang ang solusyon sa sini?`