---
title:  Napun-an Sang Espiritu Sang Dios
date:   04/09/2025
---

Ang Dios nagtudlo kay Moises sa tagsa ka detalye bilang preparasyon para sa mga pag-alagdan sa kayangkayang. Ang mga sacerdote kinahanglan may panapton nga pang sacerdote, apang ang pinakamataas nga sacerdote magasuksuk sang pinasahi nga efod, nga nagaunud sang mga ngalan sang kaanakan nga lalaki sang Israel. Magasuksuk man sia sang limbutong, nga nagaunud sang Urim kag Tumim kag mangin yara ini sa iya dughan (Exodo 28). Ang tanan nga sacerdote kinahanglan nga mapakabalaan (Exodo 29). Ang iban nga kagamitan nga dapat mahanda sing mahinalungon amo ang halaran sang incienso, ang batiya nga palanghinawan, ang inughaplas nga lana, kag ang incienso (Exodo 30).

`Basaha ang Exodo 31:1−18. Ano ang pinasahi nga bulig ang nahatag sang Dios agud ang tanan nga detalye sang kayangkayagn kag naangot nga mga pag-alagdan mahanda kag mahimo paagi sa isa ka matahum kag nagakaigo nga pamaagi?`

Sa una nga tion sa Kasulatan, mabasa nga ang Dios magapuno sa isa ka persona sang Espiritu sang Dios. Ano ang buut silingon sina? Si Bezalel ginhatagan sang pinasahi nga kusug sa pag-obra sing mainalamon kag may katahum sa kayangkayang. Ginpuno sia, buut silingon, ginsangkapan sia sang bag-o nga mga abilidad, paghangup, kag kaalam nga kinahanglanon sa pagpamanday. Dugang pa, ang Dios naghatag kay Oholiab kag sa iban pa nga mga panday sang pareho man nga Espiritu agud magbulig sa sini nga buluhaton.

Sa tunga sini tanan nga pagkasampaton kag pagkamapahitoon, ang Adlaw nga Inugpahuway sang Dios ginpahayag bilang tanda sa tunga sang Dios kag sang Iya katawohan nga ang Ginoo nagahimo sa ila nga balaan. Ini nagakahulugan nga ang pagbantay sang ikaapat nga sogo ginalakipan sang pagpakabalaan. Si Ezequiel nagpahayag sang olihi: “Labut pa ginhatag ko man sa ila ang akon mga inugpahuway, nga mangintanda sa tunga nakon kag nila, agud nga makilala nila nga ako nga Ginoo nagpakabalaan sa ila” (Ezeq. 20:12).

Ang Adlaw nga Inugpahuway nagapahanumdum nga ang Ginoo indi lamang aton Manunuga (Gen. 2:2, 3), Manunubos, kag Dios (Deut. 5:15; Mar. 2:27, 28) kondi amo man ang Isa nga Balaan. Ginabag-o Niya ang katawohan paagi sa Iya presensia; paagi sa Iya Espiritu kag Pulong nagatubo sila agud magpakita sang mahigugmaon, maalwanon, dimaiyaiyahon, kag mapinatawaron nga karakter.

Ang katapusan nga ginhatag sang Dios kay Moises amo ang Decalogue (Exo. 31:18). Ang Dios mismo ang nagsulat kag naghatag sang duha ka tapitapi nga bato nga may napulo ka kasogoan (Exo. 31:18, Deut. 9:9−11). Ang ini nga mga tapitapi dapat ibutang sa Pinakabalaan nga Hulut kag sa sulud sang kaban sang katipan, nga yara sa idalum sang pakilooyan (Exo. 25:21).

`Ang dinalan nga “pakilooyan” halin sa Hebreo nga pulong, nga ang kahulugan amo ang “pagtubos.” Ngaa, niyan, ang ining “pakilooyan” ipahamtang sa ibabaw gid sang kasogoan sang Dios? Ano nga paglaum ang aton makita sa sini nga kamatooran?`