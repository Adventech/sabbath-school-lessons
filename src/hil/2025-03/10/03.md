---
title:  Pagkakita sa Dios
date:   01/09/2025
---

`Basaha ang Exodo 24:9−18. Ano ang matahum nga eksperiensya ang ginhatag sa mga Israelinhon diri?`

Pagkatapos sang pagpalig-on liwat sang katipan sa Dios, nagsaka liwat si Moises sa Bukid sang Sinai. Sa umpisa sang sini nga pagsaka, wala nagaisahanon si Moises. Upud niya ang pinakaale nga grupo sang 73 ka lider sang Israel. Para sa sini nga mga lider, amo ini ang pinakamataas nga eksperiensya: nakita nila ang Dios (theophany), kag duha ka beses nga nagpatalupangud ang teksto bahin sa sining matahum nga eksperiensya. Panahon man yadto para sa mga pangulo, sa pagkaon sing dungan, sa pagpat-in sang ila katipan upud sa Dios. Isa ini ka sinalosalo, kag ang Dios sang Israel amo ang ila Manug-amoma. Ang ini nga mga lider ginhatagan sang mataas nga pagpasidungug sang Dios.

Didto sa Natung-an nga Sidlangan sa panahon sang Biblia (kag amo man ini gihapon subong sa pipila ka bahin), ang pag-udanay sa pagkaon indi malipatan nga eksperiensya, daku nga dungug, kag pribiliheyo. Nagatanyag ini sang pagpatawad kag nagapalig-on sang pag-inabyanay. Nagapakita ini sang suporta sa isa kag isa kag pag-unungay sa panahon sang krisis kag mga problema. Paagi sa pagkaon sing tingub, nagasaad sila sa isa kag isa, bisan wala sang ginahambal, nga kon may matabo sa isa ka partido, ang isa obligado nga magkadto kag magbulig. Ang maagda sa pagkaon isa ka espesyal nga pagtamud nga wala ginahatag sa bisan kay sin-o.

Ang pagpangindi naman sa pangagda ginakabig nga isa sa pinakamalala nga sahi sang insulto. Ang ini nga kaalam nagabulig sa aton sa paghangup sang mga istorya sa Bag-o nga Katipan sa diin si Jesu-Cristo nakaangkon sang tuman nga kritisismo tungud sa Iya pagkaon upud sa mga makasasala (Luc. 5:30). Kon ang mga tumuloo nagasaulog sang Panihapon sang Ginoo, ginapalig-on man nila ang ining hapiit nga paghugpong upud sa iban nga mga tumuloo nga mga makasasala kaangay nila. Sa tion sang sini nga pagkaon, ginasaulog naton ang pagpatawad kag kaluwasan nga aton naangkon paagi kay Jesus (tan-awa ang Mat. 26:26−30, Mar. 14:22−25, 1 Cor. 11:23−29).

Sing makasulubo, ang iban nga mga lalaki nga nakaupud kay Moises pasaka nagpakasala sang olihi kag napatay (Lev. 10:1, 2, 9). Bisan tama pa ka hapiit ang ila eksperiensya upud sa Dios didto, wala sila nabag-o ukon naliso sa sina nga eksperiensya. Daku ini nga leksyon kon paano nga ang pag-angkon sang kamatooran kag sagrado nga mga pribilehiyo wala gilayon nagakahulugan sang pagkaliso. Sa naagyan nila, ang ining kalalakin-an amo dapat ang pinakakatapusan nga makahimo sang makasulubo nga ila nahimo sang olihi.

`Magpamalandong sing dugang sa istorya sang sining kalalakin-an nga nakaangkon sang daku nga pribilehiyo, bisan pa ang mga anak nga lalaki ni Aaron. Ano nga paandam ang mahatag sini sa aton bilang mga Adventista, nga, bangud sa kapawa nga ginsalig sa aton, daku gid ang pribilehiyo?`