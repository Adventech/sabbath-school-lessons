---
title:  Sa Tunga Sang Iya Katawohan
date:   03/09/2025
---

Ang Dios nagtudlo sa Iya katawohan paagi sa nagkalainlain nga pamaagi, kag ang isa sini amo ang paagi sa santuario. Ang tanan nga pag-alagdan sini nagpatuhoy kay Jesus; mga importante sila nga leksyon sa plano sang kaluwasan, nga matuman paagi kay Jesus pagkaligad sang madamu nga siglo.

`Basaha ang Exodo 25:1−9. Ano ang importante, praktikal, kag teolohikal nga mga kamatooran ang makita sa sini nga mga bersikulo?`

Bisan pa nga ang Dios nagtuytuy na sa mga Israelinhon kag hapiit na Sia sa ila, ginmandoan Niya si Moises nga magtukud sang santuario: “Kag himoan nila ako sing santuario, agud nga ako makapuyo sa tunga nila” (Exo. 25:8). Gusto sang Dios nga ipakita sa ila sa pisikal nga pamaagi nga sa pagkamatuud nagaupud gid Sia sa ila. Bisan pa nakahimo sila sang sayop sa madamu na nga beses, wala Niya sila ginpatumbayaan, kag “pagkatapos sini ginkahamut-an sila liwat sang Dios” (Ellen G. White, Patriarchs and Prophets, p. 343), ginhatagan sila sang langitnon nga mando, kag nagsugod ang proseso sa pagpatukud sang santuario.

Ang Biblia nagapasiguro sa aton nga ang Dios wala nagapuyo sa mga templo ukon mga tinukud nga ginhimo sang tawo (Bin. 7:47-50) bangud nga mas daku Sia sang sa langit sang mga langit, kag ang langit indi makapaigo sa Iya. Didto sa Areopago, si Pablo nagapahayag sini: “Ang Dios nga naghimo sang kalibutan kag sang tanan nga butang nga yara sa sini, sanglit sia Ginoo sang langit kag duta, wala nagapuyo sa mga templo nga ginhimo sang tawo” (Bin. 17:24). Subong man, si Haring Salomon nagapahayag: “Apang matuud gid bala nga ang Dios magapuyo sa duta? Yari karon, ang langit kag ang langit sang mga langit indi makaigo sa imo; daw ano pa gid kadiotay ining balay nga akon ginpatindug!” (1 Hari 8:27). Ang santuario mangin amo ang duug sa diin ang Dios magapahayag sang Iya presensia sa ila.

Ang mga Israelinhon magadala sang buluntaryo nga halad para sa pagtukud sang santuario. Dapat sila maghatag sang malahalon nga mga dolot, lakip na ang bulawan, pilak, saway, kahoy nga acacia, nagkalainlain nga sahi sang mapino nga tela, lana sang olibo, kag mga panimpla.

Sa Exodo 25:10−27:21, nahatagan kita sang mga detalye nahanungud sa kayangkayang kag ang mga pag-alagdan sini. Ang Dios naghatag kay Moises sang sulundan nga nagaunud sang sibo nga mga pagtudlo kon paano tukuron kag humanon ang kayangkayang, lakip na ang kaban sang katipan, ang latok sang tinapay nga pahayag, kandelero, mga halaran, mga kumbung, ang mga duag, kag ang mga kadakuon ukon mga talakson.

Kinahanglan nga tukuron ni Moises ang kayangkayang sono sa sulundan nga ginpakita sang Dios sa iya (Exo. 25:9, 40; Exo. 26:30), nga landong sang langitnon nga santuario (Heb. 8:1, 2; Heb. 9:11). Ang santuario sa duta may tama ka importante nga hilikuton tubtub sa kamatayon ni Jesus kag sang Iya pagministerio sa langitnon nga santuario, nga nagpauntat sa pag-alagdan sang santuario sa duta, kamatooran nga ginsimbolohan paagi sa pagkagisi sang kumbung sa Pinakabalaan nga Hulut sang napatay si Cristo (Mat. 27:51; Mar. 15:38).