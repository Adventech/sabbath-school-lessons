---
title:  Pagpadayon Paagi sa Pagtoo
date:   06/08/2025
---

`Basaha ang Exodo 14:13−31. Walay sapayan sang kakulang sa pagtoo, ano ang ginhimo sang Dios para sa kaanakan sang Israel?`

Bangud nga si Moises nagsalig sing bug-os sa Dios kag sa Iya Pulong, ginpabaskug niya ang katawohan. Nagpahayag sia sang apat ka importante nga punto kon ano ang himooon sa mabudlay nga mga sitwasyon:

1. “Dili kamo magkahadluk” (Exo. 14:13). Ang una nga pangabay amo ang pagsalig sa Ginoo, bangud sa sini lamang nga paagi madaug nila ang kahadluk. Si Isaias nagapahanumdum sa aton sang sini nga kamatooran paagi sa pagpahayag nga ang mga tumuloo yara sa mga kamut sang Dios, kag magabulig Sia sa ila kon batonon nila Sia bilang ila Dios kag Ginoo: “Dili ka mahadluk, kay ako nagaupud sa imo, dili ka magkahangawa, kay ako ang imo Dios. . . . Kay ako ang Ginoo nga imo Dios, magauyat sang imo kamut nga too; nagasiling sa imo, Dili magkahadluk, magatabang ako sa imo” (Isa. 41:10, 13).
2. “Pahimonong” (Exo. 14:13). Ang “pagpahimonong” wala lamang nagakahulugan nga mag-untat sa pagkumud kag magpaabut sang dalagku nga mga butang, kondi nga magsalig sa Dios kag maghulat sing mapailubon para sa Iya gamhanan nga pagpatunga, bangud magapanghikot gid Sia.
3. “Tan-awa ang kaluwasan sang Ginoo, nga himoon niya karon nga adlaw sa inyo” (Exo. 14:13). Para magtubo ang aton pagtoo, importante nga kilalahon ang pagpanguna kag bulig sang Dios kag mangin mapinasalamaton para sa Iya saad nga magbulig. Ang “pagtan-aw” nagakahulugan sa pagbukas sang aton mga mata (bangud ang pagkadimatinoohon bulag). Ang Dios lamang ang makahatag sang kadalag-an, siguridad, kag kaluwasan. Ang Dios yara permi para sa aton, nga nagakabalaka kag nagasakdag kon ano ang kinahanglanon sa nakagaigo nga tion.
4. “Ang Ginoo magapakig-away tungud sa inyo” (Exo. 14:14). Nagapakita ini kon ano ang pagahimoon sang Dios: Sia personal nga magapakig-away para sa Iya katawohan. Ang Kalbaryo amo ang pinakadaku nga pagpamatuud sang sini nga realidad, tungud didto sa krus gindaug ni Cristo si Satanas agud makahatag sa aton sang kabuhi nga walay katubtuban (Juan 5:24; Heb. 2:14: Bug. 12:10, 11). Sang olihi, bisan pa ang mga Egiptohanon nagkilala nga ang Ginoo ang nagpakig-away para sa mga Israelinhon (Exo. 14:25).

Maathag ang mando sang Dios kay Moises: “Magpadayon.” Ang Dios nagpahayag sang Iya plano nga pagahimoon sing amat-amat: (1) ang Manugtunda sang Dios kag ang haligi nga panganud nagsaylo halin sa atubangan sang kampo sang Israel pakadto sa likod nila, nga nagapangapin sa ila halin sa mga hangaway sang Egipto; (2) pinaagi sa pagtoo kinahanglan ni Moises nga mag-untay sang iya kamut sa ibabaw sang dagat; (3) ang Ginoo nagtunga sang tubig kag nagpamala ini paagi sa mabaskug nga hangin; kag (4) ang resulta amo nga ang mga Israelinhon nagtabok sa dagat nga hilway paagi sa mamala nga duta. Ang mga Egiptohanon naglagas sa ila nga, tungud nga wala nila nakita nga ang Dios naghimo sang tumalagsahon nga mga butang para sa Iya katawohan; kon sayoron, wala nila nakita ini tubtub nga nangin olihi na ang tanan, sono sa ila napahayag nga pagtuad nga makita sa Exodo 14:25.