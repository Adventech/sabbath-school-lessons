---
title:  Pagtabok sa Dagat nga Mapula
date:   02/08/2025
---

### Basaha Para sa Pagtoon Sini nga Semana

Exo. 12:31-36; Sant. 2:17−20; Exo. 13:1−14:31; Heb. 11:22; Exo. 15:1−21; Bug. 15:2−4.

> <p>Salauluhon nga Teksto</p>
> “Kag si Moises nagsiling sa katawohan, ‘Dili kamo magkahadluk, pahimonong, kag tan-awa ang kaluwasan sang Ginoo, nga himoon niya karon nga adlaw sa inyo; kay ang mga Egiptohanon nga inyo nakita karon nga adlaw, indi na ninyo nga mas-a makita liwat. Ang Ginoo magapakig-away tungud sa inyo, kag kamo magpahimonong lamang’ ” (Exo 14:13, 14).

Ang Exodo amo ang pinakamadrama kag pinakamahimayaon nga eksperiensya sang katawohan sang Dios sa Daan nga Katipan. Ang ini nga hitabo amo ang langitnon nga modelo kon paano ginlutos sang Dios ang mga kaaway sang Hebreo kag gindala sila sing madinalag-on sa Dutang Saad. Isa man ini ka simbolo sang kaluwasan kag pagtubos ni Cristo.

Halin sa tawohanon nga pagtamud, ang kaanakan sang Israel yara sa walay paglaum kag imposible nga sitwasyon nga kon sa ila lamang nga kaugalingon indi gid sila maluwas. Kon sila pagaluwason, mangin paagi gid ini sa langitnon nga binuhatan. Pareho ini sa aton kag sa sala: kon sa aton lang kaugalingon, yara kita sa walay paglaum nga sitwasyon. Kinahanglan naton sang mas madrama pa sang sa Exodo. Kag naangkon na naton ini: ang krus ni Cristo, kag ang nahimo ni Cristo didto para sa aton.

Ang mga hitabo tuhoy sa paggowa sang Israel halin sa duta sang Goshen nga namitlang sa Exodo 12, tubtub sa ambahanon ni Moises, nga gin-amba sing malipayon sa Exodo 15, makahalawhaw kag makatilingala. Ang mga tanda sang Dios, mga kalatingalahan, kag makatalanhaga nga mga binuhatan sang pagtubos yara sa pinakaputukputukan sini.

Apang ang mga ini indi makomparar sa nahimo ni Cristo sa krus para sa aton, sa diin ang mga hitabo sa Exodo isa lamang ka landong sini.

_*Ton-i ang leksyon sang sini nga semana sa pag-aman para sa Adlaw nga Inugpahuway, Agosto 9._