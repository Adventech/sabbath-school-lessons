---
title:  Dugang nga Pagtoon
date:   08/08/2025
---

Basaha ang sinulatan ni Ellen G. White, “The Exodus,” pp. 281-290, sa Patriarchs and Prophets.

Ang Dios nagadampig gihapon sa mga Israelinhon bisan gamay lang ang ila pagtoo. Nagahandum Sia nga tudloan kag giyahan sila kon paano maghunahuna kag maggawi bilang Iya pinili nga katawohan. Ang Dios mapailubon nga nagtuytuy kag nagtudlo sa ila sa lugar sa diin pipila lamang nga kabudlayan ang ila maatubang. Si Ellen G. White nagapaathag: “Gamay lang ang nahibaloan sang mga Israelinhon nahanungud sa Dios kag gamay man ang ila pagtoo sa Iya, kag sila kuntani mahadlukan kag maluyahan. Wala sila sang hinganiban kag indi anad sa inaway, ang ila mga espiritu napung-awan sa madugay nga pagkaulipon, kag nadugang sa ila lulan ang kababayin-an kag kabataan, mga panong kag kasapatan. Sa pagtuytuy sa ila paagi sa Dagat nga Mapula, ang Ginoo nagpahayag sang Iya kaugalingon bilang Dios nga maloloy-on kag Dios sang paghukom.”—Ellen G. White, Patriarchs and Prophets, p. 282.

Nahanungud naman sa Ambahanon ni Moises, ang Andrews Commentary Bible nagasiling: “Ang pagkapat-ud sang sining nagatubos nga binuhatan sang Dios sa kasaysayan nagpasiguro sa aton nga wala kita sing dapat nga kahadlukan para sa palaabuton. Ang katapusan nga dinalan nagapatuhoy sa palaabuton nga mga kaaway nga pagaatubangon sa pagdaug sang Canaan. Bangud sang gamhanan nga ‘butkon’ sang Dios, mangin ‘matinong sila subong sang bato’ (ber. 16). Kon makaatubang kita sang mga imposible sa kabuhi, kon mabatyagan naton nga nasiod na kita kag wala nakahibalo kon diin makadto, makakita kita sang kasiguruhan sa ‘Ambahanon ni Moises,’ bangud nga nagapahanumdum ini sang daku nga hitabo sa kasaysayan sang katawohan sang Dios.”—Andrews Bible Commentary, “Exodo” (Andrews University Press, 2020), p. 214.

**Mga Palamangkutanon nga Pagadiskusyunan:**

`Ngaa nga makita naton permi ang aton kaugalingon sa sitwasyon sang mga Hebreo pagkatapos sang ila makatilingala nga kaluwasan halin sa Egipto, apang antes ang panghangkat sang Dagat nga Mapula? Kon sayoron, sa atubangan sang tama ka damu nga ebidensia bahin sa kaayo sang Dios sa aton kag sang Iya gahum, ngaa tama lang gihapon kahapos sa aton nga magpakita, kag magpahayag pa gani, sang kakulang sa pagtoo?`

`Bisan pa pagkatapos sang tanan nga natabo, lakip na ang pagkapatay sang panganay nga mga lalaki, ngaa ginlagas gihapon si Faraon ang Israel? Ano ang masugid sini sa aton nahanungud kon daw ano ka delikado para sa bisan kay sin-o sa aton nga mapatig-a sa sala (ukon sa pagpakasala)?`

`Bisan makaatubang kita tanan sa malala nga mga pagtilaw, madamu sa aton ang may (kag sa gihapon may) tuman ka maayo nga inadlaw, maayo nga tinion, nga wala sang malain nga matabo sa aton ukon sa aton mga hinigugma. Ngaa dapat naton kabigon ining mga tinion bilang pagpamatuud sang bugay kag proteksyon sang Dios bangud aton nahangpan nga nagakabuhi kita sa teritoryo sang “kaaway”? Ngaa dalayon naton nga dayawon ang Dios sa maayo nga tinion, bangud wala kita nakahibalo kon ano nga kalamidad ang aton nalikawan?`