---
title:  Komento Sang Manunudlo
date:   08/08/2025
---

### Bahin I: Kabilogan nga Panan-aw

**Sadsaran nga Teksto:** Exodo 14:13, 14, 30, 31

**Sentro Sang Pagtoon:** Exodo 12:31−15:21

**Panugod:** Sa kasaysayan sang katawohan sang Dios, ang Exodo halin sa Egipto amo ang pinakatumalagsahon nga istorya sa Daan nga Katipan, sa diin ang Dios nagapatunga sa pinakatalalupangdon nga paagi. Pagkatapos kaonon ang cordero sa Pascua, ang mga Israelinhon handa na nga magbiya sa Egipto. Sa katapusan si Faraon naghatag na gid man sang iya pagpahanugut. Sa grabe gid nga kalisud, naghatag sia sang mando kay Moises kag Aaron nga maglakat kag magsimba sa ila Dios. Nalakip ang tanan—kalalakin-an, kababayin-an, kabataan, kaupud ang ila kasapatan kag mga panong. Antes sini, si Moises nagpangindi nga maghalin kon ang mga Israelinhon indi pagpahanugutan nga magbiya bilang kompleto nga pamilya, upud ang ila kasapatan. Dugang pa, ang Dios nagahatag sang mga pagsakdag para sa palaabuton para sa Iya katawohan: wala sila nagbiya sa Egipto nga wala sing dala.

Bisan pa nga ang mga Egiptohanon nagpakilooy sa mga Israelinhon nga magbiya na sa ila pungsud, ginhatagan nila sila sang tanan nga kagamitan nga ila ginpangayo: pilak, bulawan, kag panapton, sono sa ginhambal ni Moises. Ang ini nga kagamitan bayad para sa sweldo nga gindingot sa ila sing dimakatarungan. Sa olihi, ang mga Israelinhon magaatubang sa pagpili kon paano gamiton ang ining mga dolot, ayhan paagi sa paghatag sang tela, malahalon nga mga ornamento, bulawan, pilak, kag iban pa nga mga metal agud magtukud sang kayangkayang (Exo.25:1−7) ukon paagi sa paghatag sang bulawan nga mga alahas kay Aaron agud himoon nga rebulto sang bulawan nga baka nga tinday (Exo. 32:1, 2).

Ang tema sang aktuwal nga “paggowa” napatalupangud sa sinugdan sang istorya (Exo. 12:37−41), sa dalayon nga hitabo sini (Exo. 13:21, 22), kag sa panghingapus sini, sa diin ginpatalupangud nga “ang Ginoo nagluwas sa Israel” (Exo. 14:30, 31).

### Bahin II: Komentaryo

**Kasaysayan sa Likod Sini**

Para mahangpan ang kasaysayan sa likod sang Exodo 12, talupangda ang masunod nga duha ka punto:

A. Pagkatapos sang 430 ka tuig nga pagpuyo sa Egipto, ang Israel hilway na subong sa pagpanglakaton padulong sa Dutang Saad. Tungud sa doble nga hitabo sang Hebreo nga pulong wayehi, “nahabu ini,” “sa amo gid,” sa Exodo 12:41, ang teksto nagapahangup nga sa sini nga tinion paagi sa pagpahayag nga

“Sa pagkamatuud [ukon hoo], sa amo gid nga adlaw, naggowa sila.” Una, si Jose lamang ang yara sa Egipto; sunod sina nag-abut ang bug-os nga panimalay ni Jacob. Sa ginsuguran, may 70 lamang ka tawo (Exo. 1:5), apang karon “mga anum ka gatus ka libo ka lalaki nga naglakat, walay labut ang kababayin-an kag kabataan” (Exo. 12:37; ipaanggid sa Exo. 38:26), nagakahulugan nga may mga duha ka milyon ka tawo ang nagamartsa paggowa sa Egipto. Si Moises sigurado nga nahanas tuhoy sa pamaagi sang mga hangaway sa panahon nga yara pa sia sa palasyo ni Faraon, gani nakahibalo sia kon paano mag-organisar sang kaangay sina kadamu nga katawohan. Ang teksto sa Biblia nagamitlang nga nagmartsa sila sang “ginpagowa. . .sa duta sang Egipto sono sa ila mga kasoldadosan” (Exo. 12:51; ipaanggid sa Exo. 6:26, NIV; Exo. 7:4, NIV; Exo. 12:17, 41, NIV), nga nagakahulugan bilang mga yunit sang “hangaway” ukon mga batalyon. Ang Exodo naorganisar sing maayo; apang, dapat naton dumdumon nga ang ila organisado nga grupo makalakat lamang sono sa pinakadasig nga malakat sang ila “pinakamaluya” nga mga miyembro, nga amo ang kabataan, katigulangan, kapanongan, kag kasapatan.

B. Ang Exodo ayhan natabo sang Marso 1450 B.C., sono sa pinakamaayo nga pagsuma sang konserbatibo nga mga eskolar, nga nagakahulugan nga ang 430 ka tuig magabalik sa 1880 B.C. Paano naton hangpon ining takna sang panahon? May duha ka panan-aw sa tunga sang konserbatibo nga mga escolar: (1) 430 ka tuig, naisip halin sa panahon ni Jose pakadto sa Exodo, kag (2) 430 ka tuig, halin kay Abraham tubtub sa Exodo. (Para sa paghinun-anon nahanungud sining duha ka importante nga posisyon bahin sa malawig ukon malip-ot nga pagpuyo sa Egipto [sa “duta sang Egipto” lamang, sono sa Hebrew Masoretic nga teksto, ukon sa sining duha “sa duta sang Egipto” kag “sa duta sang Canaan,” sono sa ginatawag nga Samaritan Pentateuch kag sa Griego nga pagbadbad sang Septuagint], kag para sa ebidensia nga nagapabor sa malip-ot nga pagpabilin sa Egipto, tan-awa ang The SDA Bible Commentary, tom. 1, pp. 183−187, 313−315, 557.)

**Ang Dios Magapakig-away Para sa Inyo; Magpahimonong!**

Ang mga Israelinhon nakorner sa ila lokasyon: Sa atubangan nila yara ang Dagat nga Mapula. Sa isa ka kilid nila yara ang mga bukid, kag sa likod nila yara ang mga nahanas sing maayo kag tama kadamu nga hangaway ni Faraon (para sa detalye tan-awa ang sinulatan ni Ellen G. White, “The Exodus,” p. 284, 287, sa Patriarchs and Prophets). Sa sini nga sitwasyon, sa tawohanon nga pagpamulong, imposible na nga makapalagyo pa sila.Tuman gid ang kahadluk sang katawohan. Amo ina kon ngaa nga paagi kay Moises, ang Dios nagpadasig sa ila nga nagasiling, “Dili kamo magkahadluk, pahimonong, kag tan-awa ang kaluwasan sang Ginoo” (Exo. 14:13). Sa tuudtuud lang, indi kita kahibalo magpahimonong kag maghulat sa pagpatunga sang Dios. Gusto naton magpakig-away sa tion nga dapat kita kuntani maghulat sa Dios, magpahimonong, kag magpadayon paagi sa Iya bugay kag gahum.

Napuno sang tuman nga kahadluk ang katawohan nga daw mabatyagan nila ini sing pisikal. Ano ang mangin reaksyon sang katawohan? Matahum ang pagpasunod sang mga hitabo: ang Dios naghatag sang mando nga magpadayon.

Ang haligi nga panganud, nga nagarepresentar sa indi makita nga presensia sang Dios, nagsaylo halin sa atubangan pakadto sa likod nila tanan, “nga nagatunga sa kasoldadosan sang mga Egiptohanon kag sa kasoldadosan sang Israel” (Exo. 14:20). Ginbayaw ni Moises ang iya sungkud. May hangin halin sa sidlangan nga nagtunga sang tubig kag nagporma sang mamala nga duta. Ang mga Israelinhon nagmartsa sa tunga sang pasilyo sang tubig sa dagat. Ang mga Egiptohanon nagtinguha sa paglagas sa ila. Apang ang Ginoo nagpalisang kag nagpalibug sa mga ulo sang mga hangaway ni Faraon, kag ang bug-os nga hangaway nalumos samtang ang mga Israelinhon luwas na sa pihak sang Dagat nga Mapula. Gani, naeksperiensiahan nila ang gamhanan nga kadalag-ang sang Dios sa pagluwas sa ila.

Ang Egipto nagatindug para sa sadtong nagapamatok kag nagasikway sa Dios. Ang mga Egiptohanon napaslawan sa duha ka rason: (1) matig-a nila nga ginpamatokan sang buhi nga Ginoo, kag (2)ginhandum man nila nga bihagon kag himoon nga mga ulipon ang mga Israelinhon. Ang paghamkon kag kapintas nagdul-ong sa ila sa kalaglagan. May daku nga kinalain sa tunga sang pag-alagad sa Ginoo, nga nagahatag sang bugay, kahilwayan, kag kaluwasan, kag ang pag-alagad kay Faraon, nga nagadul-ong sa pagtuman sang bisan ano nga mando nga wala sang pulupamangkot, makahaladuk nga mga mando, pagkaulipon, kag sa katapusan, kamatayon.

**Ang Ginoo Nagaluwas**

Sa pinakasentro sang libro sang Exodo yara ang importante nga tinaga: “Ang pagluwas sang Ginoo sang Israel” (Exo. 14:30), nga amo ang teolohikal nga magnet, sentro, kag tuburan sang bug-os nga libro bangud ang tanan nga butang nagailig sa sini kag halin sa sini. Ang ini nga hitabo amo lamang ang tion nga ang ini nga dinalan nagamit sa Exodo. Ang kaluwasan halin sa Ginoo. Ang teolohikal nga pulong sa Hebreo nga yasha‘ nagakahulugan “luwas, “salba,” “tubos,” kag makita sa ngalan ni Jesus (subong man sa ngalan ni Josue kag Isaias), nga nagakahulugan “ang Ginoo magaluwas” (tan-awa ang Mat. 1:21). Ginluwas sang Dios ang bug-os nga Israel, wala sang isa ka nakulang, baliskad sa mga hangaway ni Faraon bangud “wala sing nabilin sa ila bisan isa” (Exo. 14:28); ang tanan napatay sa Dagat nga Mapula. Ang kadalag-an sang Ginoo nangin madinalag-on kag kompleto.

Ang mga Israelinhon nagsabat sing positibo sa kaluwasan nga ila naangkon paagi sa pagkahadluk sa Dios kag pagsalig sa Iya (Exo. 14:31). Ang teksto nagmitlang nga ang ining positibo nga sabat natabo sang nakita nila ang pagpahayag sang daku nga gahum sang Ginoo batok sa mga Egiptohanon. Ang handum ni Faraon kag sang iya hangaway amo ang pagpatay sang madamu nga Israelinhon bilang isa ka pagpakita sang ila gahum kag maulipon liwat ang iban sa ila. Ang ina nga plano wala natabo bangud sang mahigugmaon kag makatarunganon nga pagpatunga sang Dios. Ang sabat sang Israel amo ang pagdayaw nga napahayag paagi sa isa ka ambahanon.

**Ang mga Ambahanon ni Moises kag Miriam**

Sa makahalawathawat nga kahingapsan sa Exodo nga milagro, si Moises nagtudlo sa mga Israelinhon nga dayawon ang Ginoo paagi sa malipayon nga binalaybay, nga nagagamit sang malaragwayon nga paglaragway (ang sentro sang sining hinimoan napaathag sa Exodo 15:19). Ang mga ambahanon ni Moises kag Miriam mga kalantahon sang kadalag-an kag pagpasalamat. Ang Ginoo ginpahayag bilang isganan nga Mangangaway. Ang katapusan nga tinaga amo sini “Ang Ginoo magahari sa gihapon kag sa gihapon” (Exo. 15:18), kag bangud nga Sia ang ginbayaw sing mataas kag walay katubtuban nga Hari, si Moises nagpahayag nga Sia amo ang iya kusug, ambahanon, kaluwasan, kag Dios; gani magadayaw kag magapasidungug sia sa Iya (Exo. 15:1, 2). Wala sang pareho sa Iya: Sia “mahimayaon sa pagkabalaan, makahaladluk sa mga kadayawan, nagahimo sing mga kalatingalahan” (Exo. 15:11). Si Moises nagpatuhoy sa Ginoo kag naghimaya sa Iya: “Sa kadaku sang imo pagkataas ginadaug mo ang imo mga kasumpung” (Exo. 15:7) kag nagpadayon: “Ikaw sa imo malig-on nga paghigugma nagdumala sang katawohan nga gintubus mo, gintuytuyan mo sila sa imo kusug tubtub sa imo balaan nga puluy-an” (Exo. 15:13). Ang ini nga duug, nga ginpatuhuyan sa Exodo 15:17, gintawag nga “santuario,” nga nahamtang “sa bukid sang imo panublion.” Ang binalaybay tagnaanon nga ambahanon, nga nagahanduraw sang templo sa Jerusalem.

Ang ambahanon may pito ka dinalan nga magkapareho ang tema: (1) mga bersikulo 1-3, ang mga pagpasidungug sang Ginoo; (2) mga bersikulo 4, 5, ang kadalag-an sang Ginoo kay Faraon; (3) mga bersikulo 6, 7, ang mahimayaon nga pagkahalangdon sang Ginoo; (4) mga bersikulo 8-10, ang gahum sa pagpanuga kag paghukom sang Ginoo; (5) bersikulo 11, ang pagkapinasahi sang Ginoo; (6) mga bersikulo 12-16a, ang gugma kag pagtubos sang Ginoo halin sa mga kaaway; kag (7) mga bersikulo 16b-18, ang Ginoo amo ang Hari kag nagahatag sang kapahuwayan sa Iya katawohan sa Dutang Saad. Sa Exodo 15:6, 11, kag 16, duha ka dinalan ang masami nga ginasulitsulit para sa pagpatalupangud. Ang binalaybay nagapahanumdum sa hitabo bahin sa Pagpanuga nga makita sa Genesis 1 kag 2, kag gani nagamarka sang bag-o nga pagsugod para sa katawohan sang Dios, ang pagtuga sang nahilway nga pungsud sang Israel.

Si Miriam ginkabig bilang isa ka propeta. Ang iya malip-ot nga ambahanon (Exo. 15:21) nagasulit sang madamu nga hitabo sa ambahanon ni Moises (Exo. 15:1). Apang ang isa ka importante nga detalye may kinalain. Si Miriam mabinatyagon nga nagdumala sa tanan nga kababayin-an sa pag-amba (gramatikal nga mando!) sa Ginoo, nga gin-updan sang tonog sang mga tamborin. Ang iya tagiposoon nagaalawas-awas sang pagpasalamat, kag gintuytuyan niya ang iban agud makapabutyag man sang pareho nga balatyagon. Mahimo nga ginkanta man nila ang bug-os nga ambahanon, nga napalip-ot sa nasulat nga rekord, ang nahauna nga mga dinalan nagaserbe bilang titulo.

Sa dagat nga salaming, ang mga tinubos magakanta sang ambahanon ni Moises kag sang Cordero (Bug. 15:2−4). Ang ini nga mga himno mga ambahanon sang kaluwasan kag kadalag-an, kag nagapakita sang gugma, hustisya, kag gahum sang Dios.

Sa olihi, sa Bag-ong Katipan, si apostol Pablo magagamit sang laragway tuhoy sa pagtabok sa tubig sang Dagat nga Mapula bilang paanggid sang bautismo sang Israel sa iya ni Cristo (Tan-awa ang 1 Cor. 10:2).

### Bahin III: Aplikasyon sa Kabuhi

1. Ang pagsalig sa Ginoo kag sa Iya mga saad masami nga mabudlay, ilabi na gid sa panahon sang daku nga mga katalagman kag indi makita ang iya pagbulig kag wala gilayon nagaabut. Ano ang buut silingon sang “magpahimonong” agud makita ang kaluwasan sang Dios?
2. Ang Ginoo nagpamulong kay Moises nga indi lamang magpangamuyo kondi nga magpadayon. Ang Dios nagapakig-away bala para sa aton sa tanan nga sitwasyon sa aton kabuhi, ukon nagapaabut Sia sa aton nga maghimo sang mga butang bilang sabat sa Iya pagtuytuy? Paano mo mahibaloan kon san-o ka maghulat kag san-o maghimo sang mga tikang?
3. Ngaa nga sa masami kinahanglan sang Dios nga magpadumdum, kag magpadasig sa aton paagi sa mando nga, “Indi magkahadluk”? Ngaa nga tama lang kadali sa aton nga maluyahan?
4. Paano maangkon sang Dios ang himaya paagi sa kapierdihan ni Faraon kag sang iya mga hangaway? Ano ang himaya sang Dios? Paano ang mga Egiptohanon makahibalo nga ang Ginoong Dios yara sa tunga sang tanan nga mga kalamidad nga nag-abut sa ila duug?