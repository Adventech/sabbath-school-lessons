---
title:  Pagtabok sa Dagat nga Mapula
date:   05/08/2025
---

`Basaha ang Exodo 13:17−14:12. Paano gin-giyahan sang Dios ang mga Israelinhon sang nagbiya sila sa Egipto, kag ano ang sunod nga natabo?`

Sa pagsunod sa mando sang Dios kay Moises, ang mga Israelinhon nagbiya sa Egipto bilang isa ka tama ka organisado nga hangaway. Ang Hebreo nga mga tinaga tsaba’ kag makhaneh nagapamatuud sa sina nga paglaragway, nga gintawag, “hangaway,” “dibisyon,” “kampo,” “kag kasoldadosan” (Exo. 6:26; Exo. 7:4; Exo. 12:17, 41, 51; Exo. 14:19, 20; ipaanggid sa Exo. 13:18). Ginbahinbahin sila sa mga yunit kag nagmartsa kaangay sang hangaway. Sang olihi nakita ni Balaam halin sa pukatod sang Moab nga ang Israel “nagapuyo sono sa ila mga kabikahan” (Num. 24:2).

Sa amo man nga tion, “Gindala ni Moises ang mga tul-an ni Jose upud sa iya” (Exo. 13:19). Tama ini ka importante nga detalye sa teksto, kag nagpahayag ini sa katumanan sang pagtoo ni Jose sa mga saad sang Dios. Wala gid ni Jose nadula ang iya panan-aw sa Dutang Saad, bisan pa nagkabuhi sia sa kadungganan kag mga pribiliheyo sang Egipto. Nagpangabay sia nga ang iya mga tul-an pagadal-on sa duta sang Canaan (Gen. 50:24, 25). Sigurado sia nga ang Ginoo magabisita gid sa mga Israelinhon nga yara sa Egipto kag pagadal-on sila sa duta, sono sa Iya nasaad (Heb. 11:22). Sa pag-abut sang Israel sa Canaan, ang mga tul-an ni Jose “ginlubong sa Siquem” (Jos. 24:32).

Ang haligi nga panganud kag haligi nga kalayo mga tanda nga makita tuhoy sa presensia sang Dios sa tunga sang Iya katawohan. Ang Ginoo nagpuyo didto kag nagpamulong man halin sa panganud (Exo. 14:24; Num. 12:5, 6).

Sa sini man nga tion, si Faraon nagpahayag sang matuud nga mga motibo sang iya tagiposoon. Wala sia naliso, kag wala gid sia naghinulsul. Ang iya pagpangabay sa Dios nga pakamaayohon sia isa ka pakunokuno, ayhan pagdaya sa iya kaugalingon nga tagiposoon. Gintipon niya ang iya mga hangaway, kag ginlagas nila ang ila naggowa nga mga ulipon. Daw ano nga nabulagan sang sala ang ini nga tawo.

Sang nakita sang katawohan nga nagapadulong ang mga hangaway ni Faraon, nagpamulong sila kag nagpabutyag sang mga sentimento nga igapahayag nila indi lang isa ka beses: “Bangud nga wala sing mga lulubngan sa Egipto gindala mo bala kami sa malayo nga mapatay sa kamingawan? Ngaa bala nga ginhimoan mo kami sing subong, sa pagpagowa sa amon sa Egipto?” (Exo. 14:11).

Kon sayoron, bisan pa nakita na nila ang talalupangdon nga mga pagpahayag sang gahum sang Dios, nga ginlakipan sang pagluwas sa ila kaugalingon nga mga panganay nga anak nga lalaki, nagpakita pa gihapon ang katawohan sang makahalawhaw nga kakulang sa pagtoo.

`Hunahunaa ang pinakaolihi nga tion nga nakaatubang ka sa malala nga sitwasyon. Ano ang una mo nga reaksyon: pagtoo sa Dios ukon kakulang sang pagtoo? Ano nga mga leksyon ang imo dapat naton-an halin sa sina nga sitwasyon nga makabulig sa imo kon may magaabut naman (kag sigurado nga magaabut gid ini)?`