---
title:  Lakat, kag Simbaha ang Ginoo
date:   03/08/2025
---

Sa kagab-ihon sang Pascua, ang paghukom sang langit nahulog sa sadtong wala natabonan sang dugo (Exo. 12:1−12). Wala sang nakalikaw tungud sa posisyon, edukasyon, estado sa sosyodad, ukon kasarian. Ang silot nag-igo sa tanan nga pamilya, halin kay Faraon pakadto sa mga ulipon, kag bisan pa ang panganay sang mga kasapatan. Ang bugal sang Egipto nalutos na kag wala na sing pulus.

`Basaha ang Exodo 12:31−36. Ano ang makatilingala nga pangabay ang ginhimo ni Faraon kag ngaa nga naghatag na sia sang pahanugut sa ila tanan nga magbiya sa Egipto?`

Daw ano ka makagalanyat nga sa iya pagsiling sa mga Hebreo nga maglakat kag magsimba, si Faraon nagdugang sang sini nga pangabay: “Kag pakamaayoha man ako.”

Kag pakamaayoha man ako?

Ngaa nga sia, ang hari sang Egipto, isa ka “dios” sa duta sa tunga sang iya katawohan, nangayo sina? Nagapakita lang ini nga daw nagpati na sia sa gahum sang Dios sang mga Hebreo kag gusto nga makabenepisyo sa sini. Apang, paano sia pakamaayohon sang Dios samtang nalatom pa sia sa pagrebelde, pagkabatinggilan, sala, kag bugal? Hoo, nagpahanugut na sia sang olihi, apang indi yadto halin sa pagpanugyan sa kabubut-on ni Yahweh. Sa baylo, halin yadto sa kapierdehan. Indi sia mahinulsulon—kaangay sa igapahayag sang iya ginhimo sang olihi. Gusto lamang niya nga mauntat ang kalaglagan nga nagaguba sa iya ginharian.

Nahuy-an si Faraon. Kag, bangud sang malala nga sitwasyon halin sa pinakamasakit sa tanan nga kalalat-an, nagpahanugut sia nga makalakat na ang Israel halin sa Egipto. Ang tanan nga iya ginbalibaran nga pasugtan sang una, kag bisan ano pa man nga pag-antus ang nadolot sang iya binuhatan sa iya katawohan, ginapahanugutan na niya karon.

Kag ang katawohan sang Egipto, sing mahinangpanon, nagadali nga maglakat na ang mga Hebreo. Sono sa ginsiling nila, palihog lakat na kamo, kay basi “mapatay kami tanan.”

Samtang wala pa, ang Dios naghimo sang pamaagi agud ang mga Israelinhon indi maglakat nga wala sing dala, kondi bitbit ang mga butang nga ila mangin kinahanglanon, nga sa olihi, nangin mas malawig ang ila pagpanglakaton sang sa ila ginpaabut. Ang mga Egiptohanon naghatag sa mga Judio sang sining bilidhon nga mga butang agud lamang nga mapadali ang katawohan nga magbiya sa ila pungsud, apang ang ini nga mga butang mga sweldo nga wala ginhatag sa mga Israelinhon sa malawig nga tinuig bilang ulipon. Sigurado gid nga para sa mga Egiptohanon, ang bili sa pagpagowa sang mga Hebreo sa ila duta barato na.

`Daw ano kasunson nga kita “naghinulsul” sang aton mga binuhatan bangud sang indi maayo nga mga resulta sini kag indi tungud sayop mismo ang mga binuhatan? Ngaa indi ina matuud nga paghinulsul? Paano naton maton-an ang paghinulsul para sa mga sala nga, sa isa ka bahin, “wala kita madakpan” ayhan sa malip-on nga panahon?`