---
title:  Ang Ambahanon ni Moises kag ni Miriam
date:   07/08/2025
---

Ang bug-os nga mga Egiptohanon napukan; wala sang bisan isa nga nakaluwas, lakip na si Faraon (tan-awa ang Sal. 136:15). Isa yadto ka makahalawhaw nga kapierdehan para sa mga Egiptohanon kag bug-os nga kadalag-an para sa katawohan sang Dios. Indi katingalahan nga sa bug-os nila nga kasaysayan, kag bisan pa sa subong nga adlaw, ang mga Judio nagadumdum sang sini nga istorya.

`Basaha ang Exodo 15:1−21. Ano ang kaundan sang ambahanon ni Moises?`

Ang ini nga ambahanon nagadayaw sa Ginoo tungud Sia gamhanan nga hangaway nga nagalutos sa mga nagapamatok sa Iya katawohan. Si Moises personal nga nagdugang sa pagpaathag sa sini nga tema paagi sa pagpahayag nga ang Ginoo, ang iya Dios, amo man ang iya kusug, ambahanon, kag kaluwasan. Wala sing kaangay sa Iya, “mahimayaon sa pagkabalaan, makahaladluk sa mga kadayawan, nagahimo sing mga kalatingalahan” (Exo. 15:11).

Ang ambahanon ni Moises nahanungud tanan sa Dios, kon sin-o Sia kag kon ano ang Iya ginahimo. Ang Ginoo ginabayaw, ginadayaw, kag ginapasidunggan tungud sang Iya talalupangdon nga binuhatan para sa Iya katawohan. Ang pagpasalamat kag pagsimba natural nga mga resulta sang pagkaayo sang Dios sa aton. Ang pag-apresyar sang Iya paghigugma kinahanglanon para sa mapagsik nga pagkabuhi espirituhanon. Ang malig-on nga paghigugma sang Dios napahayag kag nahimaya sing pinasahi bangud Iya pagagiyahan ang katawohan nga Iya natubos, kag pagatuytuyan Niya sila sa balaan nga duug. Si Moises nagtagna nga ang Dios magatukud sang santuario sa bukid sang Iya panublion (Exo. 15:17), ang tanan nagapatuhoy sa Zion kag sa Templo sa Jerusalem.

Sa Bugna 15:2−4, ang mga tinubos nagakanta sang ambahanon ni Moises kag ambahanon sang Cordero. Mapanan-aw mo bala kon ano ang mangin tunog sini sa langit, ining pagdayaw sa Dios tungud sang Iya daku kag gamhanan nga mga binuhatan, kag pagdayaw sa Dios tungud sang Iya matarung kag matuud nga mga paghukom, kag pagdayaw sa Dios tungud sang Iya matarung nga mga binuhatan kag Iya pagkabalaan?

Talupangda ang katapusan nga dinalan sang ambahanon. “Kay ang tanan nga pungsud magakari kag magasimba sa imo, kay ang imo mga paghukom napahayag.” Buut silingon, kon ang tanan nga paghukom sang Dios—ilabi na gid ang Iya mga paghukom sa kalautan kag pagpangpigos nga wala masilotan sa linibo ka tuig—mapahayag na, ang mga tinubos sang mga pungsud magadayaw sa Iya tungud sa sina nga mga paghukom.

`Si Immanuel Kant nagsiling nga kon ang Dios makatarunganon, niyan may yara gid nga kabuhi sa pihak sang kamatayon. Ngaa matuud ang ina nga dinalan, kag paano kita makatoon sa pagsalig nga magaabut ang adlaw sa diin ang hustisya nga dugay na nga wala sa aton magaabut? Paano ka makakuha sang pagpaumpaw halin sa sina nga paglaum?`