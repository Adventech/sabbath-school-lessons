---
title:  Pagbalaan Sang Panganay
date:   04/08/2025
---

Ang ginsaad nga tion sang pagtubos, sang kaluwasan, nagahilapit na. Ang katawohan kinahanglan nga maghanda. Dapat nga indi lamang sila magtoo kondi nga ipakita gid nila sa buhat ang ila pagtoo. Ang Dios nagtudlo sa ila kon ano ang ila dapat himoon; paagi sa pagtoo, nga kinahanglan na nila himoon subong. Bisan lain ang konteksto sa ginsulat ni Santiago, ang prinsipyo nagasanto gid: “Apang buut ka bala nga makahibalo, O tawo nga buangbuang, nga ang pagtoo nga walay binuhatan patay?” (San. 2:17−20).

`Basaha ang Exodo 13:1−16. Ang mga panganay sang Israel naluwas paagi sa grasya sang Dios sa tion sang katapusan nga kalalat-an. Ngaa amo ini ang padayon nga mando, kag ano ang mangin kahulugan sini para sa aton subong?`

Ang Dios maloloy-on nga nagbantay sa mga pamilya sang Israel nga yara sa idalum sang dugo tungud, paagi sa pagtoo, ginmarkahan nila ang ila mga bakalan sa balay. Ang ining bag-o nga pagtuytuy naghalin sa Ginoo paagi kay Moises: “Pakabalaan sa akon ang tagsa ka panganay” nga lalaki (Exo. 13:2). Ang ini nga kasogoan para sa tawo, subong man para sa kasapatan.

Ang isa ka prinsipyo sa likod sang sini nga mando amo nga ang tagsa ka butang Iya ginapanag-iyahan tungud nga Sia ang aton Manunuga kag ang Tag-iya sang tanan nga butang: “Ang duta iya sang Ginoo kag ang iya kabug-osan, ang kalibutan kag ang mga nagapuyo sa sini” (Sal. 24:1). “Ang pilak akon, kag ang bulawan akon, nagasiling ang Ginoo sang mga kasoldadosan” (Hag. 2:8). Ang panganay nga mga lalaki sang Israel amo ang una mga bunga sang pagpakamaayo sang Dios, nga Iya ginbobo sa ila; mga tanda man sila sang ila bug-os nga pagpanugyan sa Iya kag sang ila paghangup nga ang tanan nga ila naangkon naghalin gid lamang sa Iya.

Subong man, makita naton diri ang ideya sang pagtubos kag sang kaluwasan. Ang panganay nga mga lalaki naluwas sa kamatayon bangud natabonan sila sang dugo. Natubos sila halin sa kamatayon, kaangay nga ang tanan yara sa idalum sang dugo ni Jesus. Kaangay sang nasulat ni Pablo nahanungud kay Jesus: “nga sa iya gintubus kita paagi sa kapatawaran sang aton mga sala” (Col. 1:14).

Sa sini man nga bahin, ang mga pagsulundan ginhatag kon paano idolot ang ini nga dedikasyon, ang pagsaulog sang ila kaluwasan halin sa pagkaulipon sa Egipto. Dapat sila maghalad sang mga sapat, apang ang ila mga anak nga lalaki pagaluwason (Exo. 13:12, 13, 15).

`Ang Exodo 13:16 nagasugid kon ano ang dapat nila ibutang sa ila mga kamut kag sa tunga sang ila mga mata. Paano ini nagasimbolo sang importante nga kamatooran nga, bisan ano pa man ka daku sang aton pagtoo, dapat ipakita naton ini sa buhat?`