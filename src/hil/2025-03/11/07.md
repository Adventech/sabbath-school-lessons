---
title:  Dugang nga Pagtoon
date:   12/09/2025
---

Basaha ang sinulatan ni Ellen G. White, “Idolatry at Sinai,” pp. 315-327, sa Patriarchs and Prophets.

Ang leksyon sa sini nga semana nagapresentar sang pinasahi nga pagpatuhoy sa pagpanghikot sang Dios sa mga tumuloo. Ang Ginoo makahimo sa aton sing “lakas kabugana labaw sa tanan nga aton ginapangayo ukon ginahunahuna” (Efe. 3:20). Indi kita dapat magpatuhoy sa aton kaugalingon kag busgon ang aton personal nga mga kailigbon, bangud nagadul-ong ini sa idolatriya. Sa baylo, ang aton pagtamud dapat nasentro sa Dios kag sa Iya gahum. Nagahatag Sia sa aton sang gahum, nga nagadul-ong sa bag-o kag madinaugon nga pagkabuhi (Fil. 4:13; Jud. 1:24, 25).

“Ang gugma pareho man sa hustisya nagkinahanglan nga ipatuman ang paghukom sa sini nga sala. Ang Dios amo ang manugbantay kag hari sang Iya katawohan. Ginapapas Niya yadtong nagpauyon sa pagrebelde, agud indi nila madala ang iban padulong sa kalaglagan. Sa pagluwas sang kabuhi ni Cain, ang Dios nagpakita sa uniberso sang mangin resulta sa pagpahanugut nga indi masilotan ang sala. Ang inpluwensia nga naglambot sa iya mga kaliwatan paagi sa iya kabuhi kag panudlo nagdul-ong sa kagarukan nga nagkinahanglan sang paglaglag sang bug-os nga kalibutan paagi sa anaw. . . . Samtang nagalawig ang pagkabuhi sang tawo, nagadugang man ang ila kalautan. Kaangay man sini ang apostasiya didto sa Sinai. Kon indi mapadali ang pagsilot sa mga paglapas, ang kaangay gihapon nga mga resulta ang makita liwat.”—Ellen G. White, Patriarchs and Prophets, p. 325.

**Mga Palamangkutanon nga Pagadiskusyunan:**

`Pamalandungi sing labi pamangkot sa katapusan sang Lunes nga pagtoon. Ano ang mga sitwasyon nga kita makasimba sa tinuga mismo, nga baliskad sa Manunuga? Halimbawa, paano kita makatinguha nga mangin maayo nga tulugyanan sang duta kag mapangapinan ang palibut nga indi magsimba sa sini ukon himoon ini nga diosdios mismo?`

`Aton mahangpan ang kabug-aton sang sitwasyon paagi sa mga resulta sang aton binuhatan ukon paagi sa pagkaserioso sang reaksyon sa hitabo. Ngaa ginmando ni Moises ang pagpatay sa mga batinggilan nga nagdumili sa paghinulsul kag nagpadayon sang ila pagrebelde batok sa Dios kag sa Iya mga panudlo?`

`Ngaa ang nagatal-us nga pagtubos lamang ang husto nga modelo sang pagtubos? Ngaa ang bisan ano nga teoriya sang pagtubos nga nagapanginwala, ukon nagapakanubo, tuhoy sa nagatal-us nga pundasyon sang maayong balita tama ka daku nga sayop sa teolohiya? Basaha ang 1 Pedro 2:24. Paano ini nagapahayag sang ideya bahin kay Jesus bilang aton Tal-us?`