---
title:  Napakyas nga Pagpamuno
date:   07/09/2025
---

Ang Dios nagtawag kay Moises nga magpakig-upud sa Iya. Ang 40 ka gab-i kag 40 ka adlaw ayhan malip-ot lamang nga tion para kay Moises, apang daw tama gid kalawig para sa mga Israelinhon. Wala ang ila makita nga lider. Naglibog sila, natak-an, nahadluk, kag nangin indi sigurado. Gusto nila nga may makita nga dios nga magadumala sa ila, ang “dios” nga nakita nila sa bug-os nila nga pagkabuhi sa Egipto.

`Basaha ang Exodo 32:1−6. Paano nangin tama ka pakyas ang pagpamuno ni Aaron?`

Si Aaron wala nagtindug nga malig-on sa sini nga sitwasyon. Napakyas sia sa pagpugong sang hitabo kag himoon ang husto. Sa baylo nga magsalig sa Ginoo, nagpauyon sia sa kadam-an. Ang katawohan nagpangayo sang indi mapatihan: “Tindug ka, himoi kami sing mga dios, nga magauna sa amon” (Exo. 32:1), kag nagpasugot sia.

Ang katawohan sing kinabubut-on naghatag sang bulawan agud maghimo sang diosdios, kag wala sila ginpunggan ni Aaron. Sa pagkamatuud, gin-agda pa gani niya sila nga maghatag. Sunod sina nagbulig pa sia sa pag-obra sang sining dimatuud nga dios. Pagkatapos, ang katawohan nagpahayag: “Ini sila amo ang imo mga dios, O Israel, nga nagpagowa sa imo gikan sa duta sang Egipto” (Exo. 32:4). Tama ka makasasala, malaut, kag malip-ot sing panan-aw. Bag-o lang nila nahimo ang ini nga diosdios kag niyan nagpahayag nga ang ini, ang diosdios, amo ang nagluwas sa ila. Indi bala katingalahan kon paano ang masinalaypon nga handum makapatiko sang aton panghunahuna kag mga binuhatan? Ang katawohan nagasaulog sang ila kaugalingon nga mga tinuga, kag ang ila pagkatawo kag moralidad nadagtaan sa sini nga sitwasyon.

“Ang kaangay sina nga krisis nagkinahanglan sang tawo nga malig-on, may panindugan, kag indi mationg nga kaisug; tawo nga nagbayaw sang dungug sang Dios labaw sa bantug nga mga pagpahamuut, personal nga kahilwayan, ukon sa kabuhi mismo. Apang ang presente nga lider sang Israel wala sang sini nga karakter. Si Aaron may mahuyang nga pagsaway sa katawohan, gani ang iya pagpangduhaduha kag kahadluk sa kritikal nga tion nagpaisug pa gid sa ila nga padayunon ini. Nagdugang ang kagamo. Isa ka nabulagan, kag wala napunggan, nga pagwaldas ang nagbuyok sa kadam-an. May pipila nga nagpabilin nga matutum sa ila pagpakigkatipan sa Dios, apang ang daku nga bahin sang katawohan nagbuylog sa apostasiya. Ginhadlukan si Aaron basi indi maamligan ang iya kabuhi; kag sa baylo nga magtindug nga maisugon para sa dungug sang Dios, nagpauyon sia sa ginpangayo sang kadam-an.”—Ellen G. White, Patriarchs and Prophets, pp. 316, 317.

`Paano si Aaron, nga isa ka lider, nangin tama kaluya? Sa ano nga mga paagi nga kuntani napakamatarung ni Aaron sa iya tagiposoon ang iya indi maayo nga nahimo?`