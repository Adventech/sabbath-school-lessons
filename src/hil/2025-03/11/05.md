---
title:  Ang Matarung nga Kasingkal Sang Dios
date:   10/09/2025
---

`Basaha ang Exodo 32:9–29. Ano ang reaksyon ni Moises sa ginpamulong sang Dios nga laglagon ang Israel?`

Samtang didto pa si Moises sa Bukid sang Sinai, ang Dios nagsiling nga laglagon Niya ang mga nagrebelde kag himoon ang palaabuton nga mga kaliwatan ni Moises nga daku nga pungsud. Apang indi amo sina ang gusto ni Moises. Sa baylo, nagpangabay sia sa Ginoo, nga nagapatuhoy nga ang mga Israelinhon indi katawohan ni Moises—kondi katawohan sang Dios. Si Moises wala nagpagowa sa ila halin sa Egipto, kondi ang Dios pinaagi sa Iya gamhanan nga mga binuhatan. Kag gani, si Moises nagpangabay sa Dios, nga nagpadumdum sa Iya sang Iya nahauna nga mga saad sa ila mga ginikanan. Si Moises nangin manugpatunga sa tunga sang Dios kag sang katawohan.

Pagkatapos nga “ang Ginoo nagkalisud sang malaut nga iya ginsiling nga buut niya himoon sa iya katawohan” (Exo. 32:14), si Moises nagbalik sa ila. Wala sang rekord—indi pareho sang matabo sa Exodo 34:29, 30—nga ang iya nawung nagsilak halin sa presensia sang Ginoo. Ayhan ang iya nawung nagpakita sang iya kaakig.

“Kag sang malapit na sia sa dologan kag nakita ang bulawan nga tinday nga baka kag ang sinaut, nagdabdab ang kaakig ni Moises, kag ginpus-ang niya ang mga tapitapi gikan sa iya mga kamut kag naboong sila sa konsaran sang bukid” (Exo. 32:19). Ang pagboong sang mga tapitapi nga nagaunud sang napulo ka sogo dayag nga tanda sang pagboong sang kaundan sini. Ang Dios nagsabdong kay Moises tungud sini, apang sang olihi ginmandoan Niya si Moises nga magtigib sang duha ka tapitapi agud maislan “ang nahaunang mga tapitapi nga imo ginboong” (Deut. 10:2). Ang Dios mismo ang magasulat liwat sang kasogoan.

Ginsabdong sing tuman ni Moises si Aaron tungud sang iya pagpauyon sa ginpangayo sang katawohan. “Ano bala ang ginhimo sa imo sining katawohan nga gindala mo ang dakong sala sa ila?” (Exo. 32:21). Si Aaron nagtinguha nga marasonan ang iya paglapas paagi sa (1) pagbasol sa iban, kag (2) paagi sa milagro: “ginpilak ko ini [ang bulawan] sa kalayo, kag naggowa ining tinday nga baka!” (Exo. 32:24). Ang nagpalala pa sang sini nga butang amo nga si Aaron mismo napasidunggan sing daku sang Dios, nga nahatagan sang madamu nga pribilehiyo, nga ginlakipan sang pagsaka sa bukid upud kay Moises kag 70 ka pangulo (Exo. 24:1).

Tuman na kalala ang ini nga sitwasyon! Pinaagi sa pag-angkon nga may milagro nga natabo, buut ni Aaron nga dayaan ang iya utud (talupangda kon paano ang isa ka sala nagadul-ong sa isa pa gid ka sala; sa sini nga bahin, ang idolatriya pakadto sa pagbinutig). Apang, wala nadayaan si Moises tungud nakita niya kon daw ano kagaris ang paggawi sang katawohan. Ang negatibo nga mga resulta maathag, kag kinahangalan ni Moises nga pauntaton gilayon ang ila pagrebelde.

`Ano ang matudlo sa aton sang sini nga istorya nahanungud sa gahum sang pangamuyo para sa iban? Sin-o ang dapat mo nga pangamuyoan subong?`