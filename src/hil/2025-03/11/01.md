---
title:  Pagtalikod sa Pagtoo kag Pagpatunga
date:   06/09/2025
---

### Basaha Para sa Pagtoon Sini nga Semana

Exo. 32:1−6; Sal. 115:4−8; Isa. 44:9, 10; Rom. 1:22−27; Exo. 32:7−32; Isa. 53:4.

> <p>Salauluhon nga Teksto</p>
> “Gani si Moises nagbalik sa Ginoo kag nagsiling, ‘O, ining katawohan nakasala sing daku nga sala; kag naghimo nga sa ila sing mga dios nga bulawan. Apang karon, kon patawaron mo ang ila sala−kag kon indi, panasa ako, ginaampo ko sa imo, sa imo tolon-an nga nasulat mo’ ” (Exodo 32: 31, 32).

Si Moises nadula sa kampo sang Israel sa sulud lamang sang 40 ka adlaw kag ano ang natabo? Ang katawohan sang Dios nagtalikod sa Iya kag nagsimba sa ginhimo sang tawo nga diosdios, ang bulawan nga tinday nga baka. Pagkatapos sang madamu kag gamhanan nga mga tanda, mga eksperiensya, kag mga milagro, paano nila nahimo ini?

Ayhan may madamu nga sabat, kag mahimo nga may pipila ka kamatooran sa mga sini. Ang katawohan bala wala nakahangup kon sin-o gid ang Dios? Ukon ang ila gamhanan nga mga eksperiensya upud sa Iya nalabawan sang ila tawohanon kag masinalaypon nga mga handum? Wala bala nila naapresyar ang nahimo sang Dios para sa ila kondi sa baylo, ginbalewala lang nila ini tanan? Ang ila bala nga paghangup nadulman, ukon napatiko bangud sang ila ginahimo adlawadlaw kag masinalaypon nga panghunahuna sang una? Nangin indi lang bala sila mapinasalamaton sa maloloy-on nga binuhatan sang Dios para sa ila? Nalipat bala sila gilayon sang gamhanan nga mga binuhatan sang Dios (Sal. 106:13, 21−23)? Ukon mabasol bala ini sa kapaslawan sang pagdumala ni Aaron? “Kag ang Ginoo naakig sing tama kay Aaron sa paglaglag sa iya” (Deut. 9:20).

Bisan ano pa man ang mga rason para sa sining malala nga pagtalikod sa pagtoo, ano nga mga leksyon ang aton makuha halin sa sini, indi lamang nahanungud sa pagkamakasasala sang tawo kondi nahanungud sa bugana nga gugma sang Dios para sa katawohan, walay sapayan sang ila pagkamakasasala?

_*Ton-i ang leksyon sang sini nga semana sa pag-aman sa Adlaw nga Inugpahuway, Septyembre 13._