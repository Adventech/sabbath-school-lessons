---
title:  Idolatriya kag Kalautan
date:   08/09/2025
---

`Basaha ang Exodo 32:6. Sa diin sila gindul-ong sang ila pagsimba sa diosdios? (Tan-awa man ang Sal. 115:4−8; Sal. 135:15−18; Isa. 44:9, 10.)`

Ang bulawan nga tinday nga baka nagakaanggid sa toro nga baka nga dios sang mga Egiptohanon nga gintawag Apis, ukon ang baka nga dios nga gintawag Hathor. Isa ini ka dayag nga paglapas sa una kag ikaduha nga kasogoan (Exo. 20:3−6). Ang ini nga paglapas indi puwede nga wala sang silot bangud hayag ini nga nagguba sang ila pagpakigrelasyon sa buhi nga Ginoo. Sa baylo nga magsimba sa ila Manunuga, ang mga Israelinhon nagsimba sa ila kaugalingon nga hinimoan, nga indi makakita, indi makabati, indi makapanimaho, indi makahambal, indi makaatipan, indi makahigugma ukon makadumala.

Ang pasunod sang Pagpanuga nabaliskad: sa baylo sang paghangup nga gintuga sila sa dagway sang Dios, naghimo sila subong sang isa ka dios, nga indi gani sono sa ila kaugalingon nga dagway—nga malain na gani kaayo—kondi dagway pa gid sang sapat. Amo ini ang dios nga gusto nila alagaran? Gani, nakasala sila sing tuman kadaku batok sa Ginoo (Isa. 31:7; Isa. 42:17).

`Sa ano nga mga paagi nga ang apostasiya sa bulawan nga tinday nga baka nagapakita kon ano ang nasulat sa Roma 1:22−27?`

Ang idolatriya nagapanginwala sa teolohikal nga paghangup nga ang Dios Dios kag ang tawo tawo. Ang idolatriya nagapanas sang kal-ang ukon giha sa tunga sang Dios kag sang tawo (Man. 5:2) kag nagautud sang pagpakig-angot sa Iya. Bisan pa ini hayag kag bukas ukon butang nga natago sa tagiposoon, ang idolatriya insigida nga nagabungkag sang aton relasyon sa Ginoo kag nagadul-ong sa nagapaubos nga moralidad. Indi katingalahan nga ang teksto nagapamulong kon ano ang ila nahimo pagkasunod nga adlaw: pagkatapos nagdolot sang halad sa mga diosdios, nagsugod sila sa pagsinadya, nga ginlaragway ni Ellen G. White bilang “isa ka pag-ilug sa mapasipalahon nga kapiestahan sang Egipto.”—Patriarchs and Prophets, p. 320.

Ang katawohan mga henyo sa paghimo sang ila kaugalingon nga mga diosdios. Nagatuga sila sang ila kaugalingon nga mga dios, nga sa sini palang malain na, apang niyan naglakat sila kag nag-alagad sa sadtong mga dios. Ang Manunuga ginbuslan sang mga butang nga, sa indi madugay, nagadolot sang pagnubo sa ila moralidad.

`Ano ang mga pamaagi subong nga ang katawohan nagasimba sa tinuga sa baylo sang sa Manunuga?`