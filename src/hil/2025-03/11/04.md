---
title:  Pagdagta Sang Ila Kaugalingon
date:   09/09/2025
---

`Basaha ang Exodo 32:7, 8. Ngaa ginpabalik sang Dios si Moises sa kampo sang Israel?`

Paagi sa pagsimba sa diosdios, ang mga Israelinhon nagsugod na sa pagpakigbulag sa matuud nga Dios, ang Isa nga nagluwas sa ila halin sa Egipto. Ang Ginoo direkta nga nagbutang sang pagbasol sa ila, kag nagsiling nga sila ang “nagdunut sang ila kaugalingon” (Exo. 32:7)—nga ginpasidunggan pa nila ang larawan nga amo kuno ang nagluwas sa ila halin sa Egipto. Direkta yadto nga pagsumpaki sa ginpamulong sang Dios sa ila (Exo. 20:2)! Ining pagpanginwala sa presensia sang Dios kag sang Iya gamhanan nga mga binuhatan serioso kaayo. Ang ila panghunahuna kag balatyagon napatiko kag nadagtaan sing lubos.

Para sa kay propeta Ezequiel, ang pagsimba sa diosdios amo ang sentro sang tanan nga kasubo kag pag-antus sang katawohan sang Dios, kag halin sa sina nagatuhaw ang iban pa nga mga kasal-anan (tan-awa, halimbawa, ang Ezeq. 8:1−18; Ezeq. 20:1−44; Ezeq. 22:1−12). Sa masami nagakatingala kita kon ngaa ang dumaan nga mga tumuloo tama ka ignorante kag indi matudloan sang nagsimba sila sa nagkalainlain nga diosdios nga hinimoan lamang sang tawo. Sigurado kita nga indi gid naton paghimoon ang kaangay sina. Hilway gid bala kita sa mga diosdios? Ang mga diosdios subong ayhan may nagkalainlain nga mga dagway kag mga porma, apang may kaanggid nga pagpaganyat.

Ang diosdios bagay nga nagabulos sa Dios, kag bisan pa nahibaloan na naton nga indi ini husto, ginasimba pa gihapon naton ini, kag sa masami ginasulitsulit pa. Ginaagaw sini ang aton imahinasyon, huyog, tinion, kag panghunahuna labaw sang sa Dios. Makapaulipon pa gani ini sa aton panghunahuna. Sa pagkamatuud, mangin amo kita kon ano ang aton ginatolok, kag indi kita makalabaw sa “dios” nga aton ginaalagad.

Kon ang Dios indi sentro sang imo kabuhi, niyan ang iban nga dios ang magapuno sang Iya lugar. Kon wala kita nagakalipay kag nagapauswag sa buhi nga Presensia sang Dios, magakalipay kita kag magapatuhoy sang aton kabuhi sa iban nga butang ukon sa iban nga tawo. Ang aton ginabulos kay Cristo ayhan may nagkalailain nga dagway: bugal, pagkamaiyaiyahon, kuwarta, kagamhanan, pagpakighilawas, pagkaon, telebisyon, droga, alkohol ukon makahulubog nga ilimnun, mahigko nga panghunahuna, pornograpiya, paglingawlingaw, trabaho, hinampang, pamilya, mga hampang sa video, mga pelikula, pagpamakal, mga ideya, politika, musika, posisyon, titulo, grado, kag iban pa. Wala sang katapusan ang listahan.

Tama kita ka mainalamon, mapahitoon, kag maayo mag-imbento tuhoy sa sini bagay. Masarangan naton nga himoon ang bisan ano nga butang nga maayo, matahum, kag makahulugan nga idolo. Ang idolatriya sobra ka makatalagam bangud ginabag-o sini ang aton personalidad, ang aton panghunahuna, ang aton huyog, kag ang aton pagkabuhi sa sosyodad. Ginabag-o man sini ang aton pagkatawo kag ginabuslan ang matuud kag personal nga pagpakigrelasyon sang hapaw kag walay kabilinggan nga pagpakig-angot nga, sa olihi, indi makaluwas sa aton.