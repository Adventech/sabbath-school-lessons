---
title:  Pagpatunga
date:   11/09/2025
---

`Basaha ang Exodo 32:30−32. Tubtub sa diin nakalab-ot ang pangamuyo ni Moises para sa mga makasasala?`

Bangud sang ila pagrebelde, tama kalala nga butang ang natabo sa kampo sang Israel, lakip na ang kamatayon sang madamu nga tawo (Exo. 32:28). Pagkasunod nga adlaw, si Moises nagpahayag sa katawohan: “Nakasala kamo sing daku nga sala. Kag karon magataklad ako pakadto sa Ginoo; ayhan makahimo ako sing katumbasan tungud sa inyo sala” (Exo. 32:30).

“Gani si Moises nagbalik sa Ginoo kag nagsiling, ‘O, ining katawohan nakasala sing daku nga sala; kag naghimo nga sa ila sing mga dios nga bulawan. Apang karon, kon patawaron mo ang ila sala—kag kon indi, panasa ako, ginaampo ko sa imo, sa imo tolon-an nga nasulat mo” (Exo. 32:31, 32).

Indi katingalahan nga si Moises ginkabig nga isa ka sahi ni Cristo! Bangud sang iya pangamuyo para sa mga makasasala kag sang iya pagkahanda nga itanyag ang iya kaugalingon nga kabuhi para sa ila, napakita gid niya kon ano ang pagahimoon ni Cristo para sa aton tanan. Daw ano ka huwaran sang kalooy para sa mga malinapason! Napakita niya ang iya bug-os nga dedikasyon sa Ginoo kag ang Iya masinakripisyohon nga gugma para sa katawohan. Ang libro sang Exodo wala nagpahayag kon daw ano kadugay si Moises nga nagpabilin upud sa Ginoo didto sa bukid sa sining partikular nga tion, apang ang libro sang Deuteronomio nagapahayag nga didto sia sa Sinai sa sining tion sa sulud sang 40 ka adlaw (tan-awa ang Deut. 9:18).

Sa Exodo 32:32, ang pulong nga ginbadbad “patawaron” halin sa pulong nga ang kahulugan amo ang “pagdala” ukon “pagpas-an,” kaangay sang sa Isaias 53:4, nga mabasa (nahanungud kay Jesus): “Sa pagkamatuud ginapas-an niya ang aton mga kalisud.” Pareho ini nga pulong—sa ginbadbad nga “patawaron” sa Exodo 32:32, kag “gindala” sa Isaias 53:4. Daw ano ka gamhanan ini nga ihibalo bahin sa proseso sang kaluwasan kag kapatawaran kag kon ano ang nadolot sini sa Dios para maluwas kita.

Sa pagkamatuud, ginpangabay ni Moises ang Ginoo nga “pas-anon” ang sala sang katawohan, nga sa pagkamatuud amo gid ang Iya ginhimo sa krus pagkaligad sang linibo ka tuig. Ang Exodo 32:32 nagapakita indi lamang sang ideya bahin sa nagatal-us nga pagtubos kondi subong man sa naghimo sang pagtal-us: ang Dios mismo.

Ang ini nga teksto nagapakita kon paano magaabut ang pagpatawad. Ang Dios paagi kay Cristo nagpas-an sang aton mga sala, amo lamang ini ang paagi nga mapatawad kita. Daw ano ka gamhanan ini nga pagpahayag sang plano sang kaluwasan kag pagpakita sa aton kag sa bug-os nga uniberso kon ano ang nadolot sang Dios agud maluwas kita.

`Si Moises nagpangabay mismo sa Dios nga pas-anon ang mga sala sang katawohan, kag sa olihi, paagi kay Jesus, nahimo Niya ang kaangay sina. Paano naton mapabilin sa aton panghunahuna ang ining matahum nga kamatooran? Ano ang masugid sini sa aton nahanungud sa gugma sang Dios para sa nagpakasala nga katawohan?`