---
title:  Komento Sang Manunudlo
date:   12/09/2025
---

### Bahin I: Kabilogan nga Panan-aw

**Sadsaran nga Teksto:** Exodo 32:31, 32

**Sentro Sang Pagtoon:** Exodo 32:1−35

**Panugod:** Sang nagtalikod sa pagtoo ang Israel, si Moises upud sa Ginoo didto sa Bukid sang Sinai. Ang katawohan nagpahug sa iya utud nga lalaki nga si Aaron, nga patyon, gani si Aaron nagpauyon sa ila kag naghimo sang diosdios. Niyan ang katawohan nagpahayag: “Ini sila amo ang imo mga dios, O Israel, nga nagpagowa sa imo gikan sa duta sang Egipto!” (Exo. 32:1), gani hayag sila nga nagsikway sa Ginoo bilang ila Dios kag nagguba sang ila pagpakigkatipan sa Iya. Importante ang pagtalupangud nga ang Ginoo nagpahayag kay Moises antes ang iya pagpanaug sa kampo halin sa Bukid sang Sinai nga ang mga Israelinhon nagtalikod sa Iya kag nagsimba sa isa ka diosdios. Gani, ang Israel katawohan na karon ni Moises, kag si Moises ang nagluwas sa mga Israelinhon halin sa Egipto. Ang Ginoo nagsiling: “Magdulhog; kay ang imo katawohan, nga ginpataklad mo pagowa gikan sa duta sang Egipto, nagdunut sang ila kaugalingon” (Exo. 32:7). Sang nagligad, ang Ginoo, subong man si Moises kag Jetro, nagpahayag nga ang Ginoo amo ang nagpagowa sa Israel halin sa Egipto (Exo. 3:8, 17; Exo. 12:17, 51; Exo. 13:3, 9, 14, 16, 18; Exo. 16:6, 32; Exo. 18:1, 10; Exo. 19:4; Exo. 20:2). Ang Dios sa karon wala na nag-angkon sa Israel bangud nga ang mga Israelinhon wala nagkilala sa Iya bilang ila Ginoo. Daw ano ka makasulubo nga sitwasyon!

Pagkatapos sadto, ang Ginoo nagtanyag nga himoon si Moises nga “isa ka dakung pungsud” (Exo. 32:10). Isa yadto ka daku nga pagsulay para kay Moises nga batonon ang gintanyag kag mangin bantug. Apang ginpakita niya ang pagkahalangdon sang iya karakter paagi sa pagpangindi sa tanyag. Ang iya dimaiyaiyahon nga interes sa kauswagan sang katawohan nagpangibabaw nga malig-on; wala sang personal nga mga ambisyon ang makaliso sa sini. Si Moises nagpatunga para sa Israel kag nagpangabay sa Ginoo paagi sa pagpakita nga ang Dios amo ang nagluwas sa Israel. Ang ini nga katawohan “imo katawohan, nga ginpagowa mo gikan sa duta sang Egipto sa dakung gahum kag sa makusug nga kamut” (Exo. 32:11). Bangud sang pagpatunga ni Moises, ang Ginoo “nagkalisud sang malaut nga iya ginsiling nga buut niya himoon sa iya katawohan” (Exo. 32:14). Tama gid ka makagagahum ang yara sa nagapatunga nga pangamuyo!

Pagkatapos nga si Moises nagbalik sa kampo kag nakita ang pagrebelde nila, ginbuka niya ang duha ka tapitapi nga bato nga nagaunud sang Napulo ka Saad nga ginhatag sa iya sang Dios, buhat nga nangin hayag nga tanda sa nahimo sang mga Israelinhon sang ginsikway nila ang Ginoo bilang ila Lider. Sunod sina gin-guba ni Moises ang bulawan nga tinday nga baka. Bisan pa sa presensia ni Moises, ang katawohan nangin “magansal” kag “indi makontrol” (Exo. 32:25, NIV), gani kinahanglan niya nga magpatunga. Yadtong matig-a nga nagpadayon sa pagrebelde kinahanglan nga mawala, gani ang Dios, paagi kay Moises, nagmando nga pamatyon sila. Ining pagpatay kinahanglanon; kay kon indi, ang katawohan sang Dios magapadulong sa indi na mapunggan nga kalaglagan (nahanungud sa sini nga pagpatay, basaha ang sinulatan ni Ellen G. White sa Patriarchs and Prophets, mga pahina 324−327). Pagkasunod nga adlaw, nagsaka liwat si Moises sa Bukid sang Sinai kag nagpatunga para sa Israel, nga nagpangabay sa ila maloloy-on nga Dios para patawaron ang Iya katawohan tungud sa ila malaut nga pamatasan.

### Bahin II: Komentaryo

**Ang Apostasiya sa Bulawan nga Tinday nga Baka kag si Aaron**

Malikawan kuntani ni Aaron ang apostasiya sa bulawan nga tinday nga baka kon nagtindug sia sing malig-on para sa Ginoo kag sa Iya kamatooran. Wala sia kuntani nagpauyon sa mga pamilit sang katawohan nga maghimo sang makita nga dios ukon mga dios. Kon mapakita ang indi pagrespeto sa Dios kag sa Iya alagad nga si Moises, dapat kuntani ginpunggan ini gilayon ni Aaron. Sa baylo, namati sia sa mga nagrebelde kag naghimo sang sayop nga panugda. Sa panahon nga wala si Moises, si Aaron dapat ang nangin malig-on nga lider, nga indi magkahadluk bisan pagapatyon sia. Ang Dios dalayon nga nagapatunga sa pag-apin sang Iya buluhaton, kag si Aaron dapat kuntani nagsalig sa Iya.

Ang kabalaka ni Moises para sa kauswagan sang katawohan sang Dios napakita sa iya pamangkot sa iya utud nga si Aaron: “Kag si Moises nagsiling kay Aaron, ‘Ano bala ang ginhimo sa imo sining katawohan nga gindala mo ang dakung sala sa ila?’ ” (Exo. 32:21). Ang pagpauyon ni Aaron sa sayop nga pangabay nagdul-ong sa makahalanusbo nga mga resulta. Agud marasonan ang iya nahimo, nag-imbento si Aaron sang milagro: “Kag nagsiling ako sa ila, ‘Ang bisan sin-o nga may bulawan paluson nila ini’; gani ginhatag nila ini sa akon, kag ginpilak ko ini sa kalayo, kag naggowa ining tinday nga baka’ ” (Exo. 32:24). Si Aaron nagpatuhoy sa milagro agud mapakalma ang kaakig ni Moises. Ang sala nagapabulag, kag ang mga istorya sa masami ginahimohimo agud matabunan ang paglapas.

“Kag ang Ginoo naakig sing tama sa kay Aaron” (Deut. 9:20), apang naluwas ang iya kabuhi bangud nagpatunga si Moises para sa iya. Si Aaron sinsero nga naghinulsul sang iya tama ka daku nga sala, napasag-uli sa iya posisyon bilang lider, kag sang olihi ginhaplas bilang mataas nga sacerdote (Exo. 40:12−15). Tama katahum ang bugay kag kalooy sang Dios!

**Nagapatunga nga Pangamuyo**

May apat ka sadsaran nga sahi sang pangamuyo. Una, amo ang “pangamuyo sang pagdayaw” ukon “pangamuyo sang pagpasalamat,” sa diin nagapasalamat kita sa Dios tungud sa makatalanhaga nga mga butang nga Iya nahimo. Sa pangamuyo sang pagpasalamat, ginapabutyag naton ang aton pagpasalamat para sa kon sin-o ang Dios kag kon ano ang Iya nahimo sa aton kabuhi kag sa kabuhi sang Iya katawohan, gani nagadayaw sa Iya nga may kalipay tungud sang Iya madamu nga pagpakamaayo. Ikaduha, amo ang “pangamuyo sang paghinulsul,” sa diin mapainubuson kita nga nagapangayo sa Dios sang kapatawaran sa aton mga sala. Ikatatlo, amo ang “pangamuyo sang pagpangabay,” sa diin nagapangamuyo kita sang sibo nga mga butang para sa aton kaugalingon, kaangay sang kaalam, presensia sang Balaan nga Espiritu, kalipay, gugma, ikaayong lawas, paghidait, pagpailub, espirituhanon nga mga hiyas, pinansial nga kinahanglanon, pagkaon, kahilwayan, proteksyon, kag iban pa. Ang katapusan, amo ang “pangamuyo sang pagpatunga,” sa diin nagapangamuyo kita, indi para sa aton kaugalingon kondi para sa iban, nga nagapangabay sa Dios nga magpatunga sing maloloy-on kag maghatag sa ila sang pinasahi nga “mga pagpakamaayo” ukon “kinahanglanon nga mga butang,” kaangay sang pagtuytuy, pagpaliso, kabataan, mga ginikanan, pag-asawahay, pamilya, mga komunidad, mga institusyon, kauswagan, kadalag-an, kag iban pa. Nagapangamuyo man kita para sa mga masakiton, ginahingabut, ginasakit, imol, mga estudyante, mga upud sa trabaho, mga bautismo, mga manugdumala, gobierno, kag iban pa. Ang pangamuyo ni Moises pangamuyo sa pagpatunga para sa makasasala, bangud nagpangamuyo sia para sa sadtong mga nakasala, nga nagapangabay sa Dios nga patawaron sila sa ila sala kag indi pagsikwayon ang Iya katawohan (Exo. 32:31, 32).

Bisan importante man sila, ang mga pangamuyo sa pagpatunga nalikupan sang misteryo. Sa isa ka bahin, ang Dios magahimo sang pinakamaayo para sa tagsa ka persona ukon katawohan agud maluwas sila bangud palangga Niya sila. Sa pihak naman nga bahin, ang nagapatunga nga pagpangamuyo nagapahanugut sa Dios nga makahimo sang dugang pa gid para sa katawohan sa ila sitwasyon. Isa ini ka pagsumpakilay, kag indi naton masulbad ining tensyon. Ang maayong balita amo nga indi naton kinahanglan nga himoon ini. Gani, indi na naton kinahanglan nga hibaloon kon ano gid kasibo ang pagpanghikot sang nagapatunga nga pagpangamuyo, apang ang pulong sang Dios nagapamatuud nga nagakatuman gid ini, kag ang aton eksperiensya nagapamatuud sini. Ang aton lang dapat himoon amo ang pagpangamuyo bilang matinumanon nga sabat sa Iya mga pagtudlo. Indi na naton kinahanglan nga mahangpan ang tagsa ka makalilibog sa kabuhi agud magpangamuyo! Kinahanglan naton nga batonon ang pagtuytuy sang Dios, magsalig sa Iya, magsunod, kag magpangamuyo.

Ang Dios nagarespeto sa mga pagpili sang katawohan bangud ang Dios wala nagapilit sa bisan kay sin-o nga magsunod sa Iya. Nagagarantiya Sia para sa ila kahilwayan; apang, ginapadasig kita nga magpangamuyo para sa katawohan, bisan pa para sa aton mga kaaway. Isa pa ini ka maathag nga pagsumpakilay nga indi naton masolbar ukon mapaathag bangud indi naton makita ang yara sa likod sini, sa diin nagakatabo ang espirituhanon nga inaway. Halos indi na naton mahangpan ini kon pamalandungan naton ini sa kaundan sang daku nga pagsumponganay, samtang nagaobserbar kita sa espiritwal nga inaway sa tunga sang mga puwersa sang maayo kag malaut, kamatooran kag butig, kapawa kag kadulum, Cristo kag ni Satanas. Ang ining mga paghibalo makabulig sa aton sa pagsalig nga ang aton Ginoo magahimo sang Iya pinakamasarangan agud maluwas ang tanan.

Sa likod sang kumbong sang indi makita nga kalibutan yara ang mga pagsulundan nga nagakontrol kon paano nagapanghikot ang mga puwersa sang maayo kag malaut. Ang mga mangin-alamon sa teolohiya nagapamulong nahanungud sa Dios nga “nagapahanugut” sa kay Satanas nga maghimo sang iya buluhaton. Si John Peckham nagtawag sining mga regulasyon bilang “mga patakaran sang pagpakig-away.” (Tan-awa ang sinulatan ni Peckham, Theodicy of Love: Cosmic Conflict and the Problem of Evil [Grand Rapids, MI: Baker Academic, 2018], p. 58). Ang yawa ginpahanugutan sa pahimo sang iya tinutuyo, kag may matuud sia nga gahum, bisan pa nga ginlimitahan, sa idalum sang sining “patakaran sang pagpakig-away” (tan-awa ang Job 1; Job 2:6). Ining patakaran nadesisyonan na, nga may opinyon halin sa konseho sang langit (may representasyon ang tanan nga mga langitnon nga persona), si Satanas, kag ang Dios. Ang ining regulasyon nagakahulugan nga ang Dios naghatag kay Satanas sang pipila ka “mga pribilehiyo,” ukon mas maayo “pagpahanugut,” agud mapakita sing bug-os kon mangin ano ang iya “pagdumala,” nga nagapahanugut sa tanan nga makomparar ang duha ka bahin.

Ang ining mga patakaran nagakahulugan man nga indi permi makuha sang Dios ang Iya ginahandum (Isa. 30:15, 18; Isa. 66:4; Ezeq. 18:23; Mat. 7:21; Mat. 18:14; Mat. 23:37; Luc. 7:30). Dugang pa, ang Dios nalimitahan sa Iya mga mahimo. Ang Dios indi puwede makapamatok sa sining “patakaran sang pagpakig-away” bangud ginahuptan Niya ang Iya mga saad. “Ang matuud nga pagpakigrelasyon sa gugma makaresulta sa posibilidad nga ang mga tinuga mahimo nga makasikway sa pinakamaayo nga kabubut-on sang Dios.”—Peckham, Theodicy of Love, p. 139. Ang Dios indi magdumili sang aton kahilwayan sa pagpili nga magdampig sa isa ka bahin ukon sa pihak bangud magapugong ini sa pagpauswag sang gugma sa tunga sang Dios kag sa Iya mga tinuga. Indi kita makasolbar sang sining maathag nga pagsumpakilay bangud indi naton makita ang yara sa likod sang sining espirituhanon nga inaway. Apang, ang Dios nagsaad sa “pagpatubo sang gugma kag nagapakigkatipan nga patakaran sa pagpakig-away.”—Peckham, Theodicy of Love, p. 140.

Nakahibalo kita sang pipila ka butang nahanungud sa Dios, apang ang iban nga mga butang indi maathag ukon makalilibog para sa aton. Si Pablo nagapahayag nga “ang aton pagkilala dihimpit kag ang aton panagna dihimpit,” kag “nagatolok kita sing dimaathag” (1 Cor. 13:9, 12). Nakahibalo kita nga ang Dios nagahigugma sa aton, nagaluwas sa aton, kag gusto nga luwason ang tanan. Nakahibalo kita nga makasalig kita sa Iya kag makasandig sa Iya mga saad, pag-atipan, kag bulig. Nakahibalo kita nga gusto Niya ang pinakamaayo para sa aton. Nakahibalo kita nga ginapamatian Niya ang aton mga pangamuyo kag indi kita makamaniobra sa Iya. Nakahibalo kita nga importante ang pangamuyo, kag si Satanas nagakurog kon magpangamuyo ang katawohan sang Dios bangud nga may nagakatabo gid kon nagapangamuyo kita. Indi naton mahangpan kon ngaa ang iban nga mga pangamuyo ginsabat gilayon, ang iban madugayan, ang iban indi masabat sono sa aton mga paghangup.

Ang Dios nagaagda sa aton nga magpangamuyo, indi bangud nga nahangpan naton ang nagakatabo sa likod sang mga senario ukon kon paano mapamatian ang aton pangamuyo. Wala kita sang kontrol sa pangamuyo, apang ginaagda kita sa pagpangamuyo, ginmandoan pa gani sa paghimo sini. Kon magapangamuyo ang katawohan sang Dios, nagakurog ang ginharian sang yawa, kag ang buluhaton sang Dios mapauswag sing makatalanhaga.

### Bahin III: Aplikasyon sa Kabuhi

1. Ngaa malip-ot lamang ang aton memoria nahanungud sa dalagku nga mga butang nga nahimo sang Dios para sa aton? Malilipaton gid kita! Paano naton mapabuhi ang aton paglakat upud sa Dios kag dumdumon sa kritikal nga mga tinion sang aton kabuhi ang kaayo sang Dios agud makahimo kita sang nagakaigo nga mga desisyon kag indi mapakasala batok sa Iya?
2. Ano ayhan ang bulawan nga tinday nga baka sa aton kabuhi?
3. Paano kita mangin mas mabinantayon kag mas mabinuligon sa katawohan nga nagakinahanglan sang aton mga pangamuyo? Ginadala kita sang pangamuyo sa Dios agud makahimo Sia para sa aton, kag paagi sa aton, sang mga milagro sang pagbag-o.
4. Si Moises nagpangamuyo para sa mga makasasala kag nagtanyag sang iya kabuhi para sa ila. Isa ini ka pagsulundan kon paano kita magpangamuyo para sa sadtong nakasala sa tunga naton. Maghinun-anon kaupud sa imo klase sang nagakalainlain nga sitwasyon kag kon paano kita makapangamuyo para sa isa kag isa sa kaangay sina nga sitwasyon?
5. Ang pangamuyo sang pagpatunga ni Cristo para sa Iya mga gintoton-an kag para sa aton bilang modelo kon paano magpangamuyo para sa iban (Basaha ang Juan 17). Indi kinahanglan ni Moises nga mapatay agud nga ang mga makasasala makaeksperiensia sang kapatawaran. Sa sitwasyon ni Jesus, nga amo ang aton Matuud nga Manugpatunga, ang Iya kamatayon kinahanglanon para sa aton. Ngaa man?
6. Paano kita makapangamuyo para sa isa kag isa nga indi makapasakit ukon mangin dimatinahuron?