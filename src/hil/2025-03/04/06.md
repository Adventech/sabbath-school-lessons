---
title:  Graniso, mga Apan, kag Kadulum
date:   24/07/2025
---

`Basaha ang Exodo 9:13−10:29. Daw ano ka madinalag-on ang ining mga kalalat-an sa pagpabag-o sa desisyon ni Faraon?`

Si Nut amo ang Egiptohanon nga diosa sang kahawaan kag mga langit kag masami nga ginalaragway nga amo ang nagagahum sa kon ano ang nagakatabo sa idalum sang kahawaan kag sa ibabaw sang duta. Si Osiris amo ang dios sang mga pananum kag pagkamabungahon. Sa Biblia, ang graniso (hail) masami nga ginaupdan sang paghukom sang Dios (Isa. 28:2, 17; Ezeq. 13:11−13). Sa tion sang sini nga kalalat-an, yadtong mga nagtago sang ila propiedad sa pasilungan nga malayo sa katalagman pagaamligan (Exo. 9:20, 21). Ang kada isa ginatilawan sa sina nga tion: sila bala magapati kag magasunod sa Pulong sang Dios ukon indi?

Ang Dios nagpahayag nga ang Iya tuyo sa pagbuhi kay Faraon amo nga ang bug-os nga duta makakilala sa Iya (Exo. 9:16). Ang hari sang Egipto nagtuad na karon nga nakasala sia, apang sang olihi nagbag-o ang iya desisyon.

Ang Egiptohanon nga dios sang bagyo, inaway, kag kagamo gintawag nga si Seth. Upud kay Isis, ginakabig sila nga mga dios sang agrikultura. Si Shu amo ang dios sang kahanginan, si Serapis ang nangin tiglawas sang langitnon nga himaya, pagkamabungahon, pag-ayo, kag kabuhi sa pihak sang kamatayon. Wala sang bisan isa sa mga dios sang Egipto ang makapauntat sa mga paghukom sang Dios (Exo. 10:4−20) tungud ang mga diosdios wala sing pulus kag wala sing mahimo (Isa. 44:9, 10, 12−17).

Ang mga alagad ni Faraon naglaygay sa iya nga palakton nalang ang mga Israelinhon, apang nagpangindi sia liwat. Nagtanyag sia sang kompromiso, nga ginsikway gilayon ni Moises tungud ang kababayin-an kag kabataan importante kag indi maseparar nga kabahin sang pagsimba kag sa komunidad sang pagtoo.

Sa katapusan, si Ra amo ang pinakamataas nga dios sang Egipto, ang dios sang adlaw. Si Thoth amo ang dios sang bulan. Wala sa ila sang makahatag sang kasanag. Si Faraon nagtinguha liwat nga mag-ayo, apang wala ini nangin madinalag-on. Ang tatlo ka adlaw nga kadulum nag-abut sa Egipto, apang may kapawa kon sa diin nagapuyo ang mga Israelinhon. Ang kinatuhay tama gid ka tumalagsahon.

Apang, bisan ano pa nga kasakit ang naangkon sang iya pungsud, si Faraon determinado nga magbato kag indi gid magpasugot. Bisan wala kita nakahibalo sang iya madalum nga motibo, sa isa ka punto mahimo nga tungud ini sa iya bugal. Bisan ano pa ka gamhanan ang mga ebidensia, bisan ano pa kaathag ang nagakatabo (bisan pa ang iya mga alagad nagpahayag, “Tubtub pa bala san-o nga ining tawo manginsiod sa aton? Tuguti sa paglakat ang mga tawo, agud nga mag-alagad sila sa Ginoo nga ila Dios; wala ka pa bala makahangup nga ang Egipto nalaglag?” (Exo. 10:7), kag bisan pa nga ang husto nga desisyon yara na sa iya—pagkatapos sang isa ka walay klaro nga paghambal, si Faraon sa gihapon nagdumili nga magpanugyan sa kabubut-on sang Dios kag palakton ang Iya katawohan.

Daw ano kadaku nga ehemplo sang mga pulong nga, “Ang bugal nagauna sa kalaglagan, kag ang palabilabihon nga espiritu nagauna sa pagkapukan” (Hul. 16:18).