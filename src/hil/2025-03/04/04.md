---
title:  Ang Una nga Tatlo ka Kalalat-an
date:   22/07/2025
---

Ang pulo ka kalalat-an sa Egipto gintuyo indi para sa katawohan sang Egipto kondi sa ila mga dios. Ang tagsa ka kalalat-an nag-igo sa indi magnubo sa isa sa ila.

`Basaha ang Exodo 7:14−8:19. Ano ang natabo sa sini nga mga kalalat-an?`

Ang Dios nagpamulong kay Moises nga ang pagpakigsugilanon kay Faraon mangin mabudlay kag daw imposible (Exo. 7:14). Apang, gusto sang Dios nga ipahayag ang Iya kaugalingon kay Faraon kag sa mga Egiptohanon. Gani, nagdesisyon Sia nga magpakigsugilanon sa ila sa pamaagi nga ila mahangpan. Subong man, ang mga Hebreo makabenepisyo halin sa sining pagpakig-atubang tungud makatoon sila sing dugang nahanungud sa ila Dios.

Ang una nga kalalat-an gintuyo batok kay Hapi, ang dios sang Nilo (Exo. 7:17−25). Ang kabuhi sa Egipto nagadepende sing bug-os sa tubig halin sa Nilo. Kon sa diin may tubig, may kabuhi. Ang tubig nangin halalinan sang kabuhi, gani gin-imbento nila ang ila dios nga si Hapi, kag ginsimba sia bilang manugsakdag sang kabuhi.

Sa pagkamatuud, ang buhi nga Dios lamang ang Halalinan sang kabuhi, ang Manunuga sang tanan nga butang, lakip na ang tubig kag kalan-on (Gen. 1:1, 2, 20-22; Sal. 104:27, 28; Sal. 136:25; Juan 11:25; Juan 14:6). Ang pagbaylo sang tubig sa dugo nagasimbolo sa pagbaylo sang kabuhi pakadto sa kamatayon. Si Hapi wala nakasakdag kag nakapangapin sang kabuhi. Posible lamang ini paagi sa gahum sang Ginoo.

Niyan ang Dios naghatag sang isa pa ka kahigayonan kay Faraon. Sa sini nga tion ang paka nga diosa nga si Heget direkta nga gin-atubang (Exo. 8:1-15). Sa baylo sang kabuhi, ang Nilo nagpagowa sang mga paka, nga ginakahadlukan, ginadumtan, ginakaugtan, kag ginakangil-aran sang mga Egiptohanon. Gusto nila nga madula ang mga ini. Ang pinakasibu nga tion nga nakuha ang ini nga kalalat-an nagpakita nga ang gahum sang Dios makita sa likod sang sini nga kalalat-an.

Ang ikatatlo nga kalalat-an may pinakamalip-ot nga paglaragway (Exo. 8:16−19). Ang sahi sang insekto diri (Heb. kinnim) indi maathag (ang mga ini bala hamlok, lamok, utol, kuto?). Ginpatuhoy ini batok sa dios nga si Geb, ang Egiptohanon nga dios sang duta. Halin sa yab-ok sang duta (nagapahanumdum sang biblikanhon nga istorya bahin sa Pagpanuga) ang Dios nagdala sang mga hamlok, nga naglapta sa bug-os nga duta. Bangud indi makopya ang ini nga milagro (ang Dios lamang ang makatuga sang kabuhi), ang mga salamangkero nagpahayag, “Tudlo sang Dios ini” (Exo. 8:19). Apang si Faraon, sa gihapon, wala nagbag-o sang iya desisyon.

`Hunahunaa kon ano katig-a sang tagiposoon ni Faraon. Ang sulitsulit nga pagsikway sa panawagan sang Dios nagpalala lamang sini. Ano ang leksyon para sa matag-isa sa aton nahanungud sa padayon nga pagsikway sa pagpanghikot sang Ginoo?`