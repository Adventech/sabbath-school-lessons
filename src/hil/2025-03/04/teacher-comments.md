---
title:  Komento Sang Manunudlo
date:   25/07/2025
---

### Bahin I: Kabilogan nga Panan-aw

**Sadsaran nga Teksto:** Exodo 9:35

Patuhuyan sang Pagtoon: Exodo 7:8−10:29

**Panugod:** Sa aton pagtoon sa sini nga semana, nakita naton ang Dios sang mga milagro, kag ang mga tanda kag mga katingalahan nga Iya nahimo. Dugang pa, talupangdon naton ang siyam sa pulo ka kalalat-an nga Iya ginbobo bilang langitnon nga paghukom sa Egipto. Ipahayag ang ini nga mga elemento sa imo klase sa kaundan sang daku nga pagsumponganay—ang espirituhanon nga inaway sa tunga sang mga puwersa sang maayo kag malaut, kapawa kag kadulum, ni Cristo kag ni Satanas, sang buhi nga Dios kag sang mga diosdios. Ang ining espirituhanon nga inaway nagsugod sa duta didto sa Hardin sang Eden sang si Adam kag si Eva nagpakasala. Ang Dios nagsaad sang madinalag-on nga resulta sa sini nga inaway agud nga indi kita mangin tulukbon sang yawa sa walay katubtuban (Gen. 3:15). Halin sa pagsugod sini, ang pagsumponganay nagtuhaw sa tunga sang nagasimba sa Manunuga nga Ginoo kag sa sadtong nagasimba sa tinuga sa sarisari nga porma sini. Ang pagsimba sa Manunuga nagahilway sa katawohan kag nagapagowa sa ila halin sa pagkaulipon sa sala. Ang pagsimba sa tinuga nagadul-ong sa pagpanubo sang moralidad sang katawohan, nga natuga sa dagway sang Dios, kag nagdolot sang pagkaulipon sa ila.

Sa Exodo 7:8−10:29, nangin mainit ang pag-atubangay sa tunga sang buhi nga Dios kag ni Faraon. Si Faraon gusto magpakita nga sa pagkamatuud isa sia ka dios, kaangay sa ginapatihan sang mga Egiptohanon nga amo sia. Gani, nagtinguha sia nga mangin nagapangibabaw nga hari, nga amo ang nagakontrol kag nagadesisyon kon ano ang husto kag sala. Sa pihak nga bahin, gusto sang Dios nga luwason ang Iya katawohan halin sa pagkaulipon sa Egipto, apang, sa amo man nga tion, gusto Niya matudloan ang mga Egiptohanon kon sin-o Sia kag mahilway sila halin sa pagkaulipon sa ila mga dios.

Isa ka butang ang dapat mangin tuman kaathag: ang Dios wala nagapamatok sa mga Egiptohanon; palangga Niya sila kaangay sang Iya pagpalangga sa kada isa, upud ang Iya walay katubtuban kag mainalwanon nga gugma. Sa amo man nga bahin, ang Soberano nga Ginoo nagatindug batok sa mga dios sang Egipto. Ginatuyo Niya nga mapakita nga ang ining “mga dios” ginpahito lamang sang tawo, nga nagadul-ong sa mga tawo nga mahadluk kag maulipon. Dugang pa, ang panguna Niya nga handum amo ang pagbungkag sang pagkadepende sang Egipto sa sining ginhimohimo lamang nga mga dios agud nga mag-alagad sila sa buhi nga Manunuga kag Manunubos nga Dios. Apang, kon ang katawohan magapadayon sa pagpakig-upud kag pagsimba sa sining dimatuud nga mga dios, magaabut sa ila ang paghukom sang Dios, indi lamang sa ila mga dios kondi subong man sa ila. Ang ila tayuyun nga pagsimba sa mga diosdios magaresulta sang pagsilot sa ila kag, sa olihi, kalaglagan nila.

Ang Dios maathag nga nagapahayag: “Batok sa tanan nga mga dios sang Egipto magahukom ako” (Exo. 12:12); ang paghukom sang Dios batok sa mga dios sang Egipto ginaisip bilang isa ka makasaysayan nga kamatooran sa Numeros 33:4. Ang tagsa ka kalalat-an, ukon paghukom, sa masami ginapatuhoy batok sa madamu nga mga dios sang Egipto nga nagkuha sa imahinasyon, panghunahuna, kag balatyagon sang katawohan; nag-inpluwensia sa ila pagginawi kag pagkabuhi sa sosyodad; kag nagdul-ong sa ila kahiolipnan sa sala sa masangkad nga pamaagi. Ang bug-os nga pagkatawo nabihag. Pagkatapos sina, ang panghunahuna nagkabuhi sa bug-os nga pagpanugyan sa idolatroso nga kinabatasan. Ang ining estilo sang pagkabuhi, nga nadumalahan sang mahika, nagpamatok sa kahilwayan sang pagsimba nga halin sa buhi, mahigugmaon, kag Manunuga nga Dios.

### Bahin II: Komentaryo

**Mga Tanda kag mga Katingalahan**

Sa Exodo 7:3, mabasa naton nga ang Ginoo magapadamu sang “mga tanda kag mga katingalahan” sa atubangan sang tanan nga katawohan agud mahangpan nila kon sin-o Sia. Ang Exodo 7:3 amo lamang ang teksto sa Exodo sa diin ang ining duha ka tinaga “mga tanda” kag “mga katingalahan,” gintingub. Ang pulong nga “tanda” ukon “mga tanda” makita sing 16 ka beses sa tolon-an sang Exodo (Exo. 3:12; Exo. 4:8 [kaduha], 9, 17, 28, 30; Exo. 8:19, NABRE (New American Bible Revised Edition); Exo. 10:1, 2; Exo. 12:13 (NIV); Exo. 13:9, 16; Exo. 31:13, 17). Sa sining mga hitabo, gin-gamit ini agud mapatalupangud ang duha ka butang: nga si Moises magahimo sang nagkalainlain nga mga tanda sa atubangan ni Faraon (Exo. 10:1, 2), kag nga ang dugo sang Pascua mangin tanda sang kabuhi, nga magadolot sa manuglaglag nga manugtunda nga maglikaw sa mga puluy-an nga naamligan sini (Exo. 12:13). Ang tinaga nga “katingalahan” ginagamit sa pagpatuhoy sa kon ano ang pagahimoon sang Dios sa atubangan ni Faraon, walay sapayan sang pagpatig-a sang iya tagiposoon (Exo. 4:21). Sa konteksto sang mga kalalat-an, ang ini nga tinaga importante bangud nagapakita ini sing duha ka beses sa pamuno sang siyam ka kalalat-an (Exo. 7:3, 9) kag, sa liwat, kaduha sa katapusan sang ikasiyam nga kalalat-an (Exo. 11:9, 10).

May importante nga mga kinaiya ang mga kalalat-an:

1. Ang una nga siyam ka kalalat-an puwede matunga sa tatlo ka hugpong, ukon grupo, sang tagtatlo ka kalalat-an. Ang ikapulo nga kalalat-an pinasahi kag lain kay sa iban. Ang katawohan magakinahanglan sang pinasahi nga tion kag paggiya para maatubang ini.
2. Ang una nga siyam ka kalalat-an nag-apekto sa tanan nga tatlo ka duug nga gintuga sang Dios sa Genesis 1: ang mga kalangitan (ikapito tubtub sa ikasiyam nga kalalat-an), ang duta (ikatatlo tubtub ikaanum nga kalalat-an), kag ang tubig (una kag ikaduha nga kalalat-an). Sa kabug-osan, ang ining mga kalalat-an nagapatuhoy sa paglaglag sang tinuga.
3. Ang una nga siyam ka kalalat-an nagadugang nga nagadugang sa kabaskug kag nagalala pa gid sa paglakat sang panahon, samtang si Faraon nagmatig-a sa pagdumili nga pahanugutan ang katawohan nga maglakat agud nga makasimba sila sing hilway sa ila Ginoo nga Manunuga. Ang una nga tatlo ka kalalat-an malumo, madasig, kag wala nagdolot sang kamatayon. Ang sunod nga tatlo ka kalalat-an (ikaapat pakadto sa ikaanum) mas seryoso kag makahalalit, bangud naglaglag ini sang kasapatan kag nagsakit kag nagpapiot sa katawohan paagi sa hubag sa panit. Ang nagsunod nga tatlo ka kalalat-an (ikapito tubtub ikasiyam) nangin mas malala, kay naglakip ini indi lang sa kamatayon sang katawohan kag mga kasapatan kondi kalaglagan man sang mga pananum.
4. Sa kabilogan, ang tagsa ka kalalat-an napadala pagkatapos sang isa ka maathag nga paandam kag pangabay nga magtugyan sa mando sang Ginoo. May mga sorpresa nga natabo, apang ang kalaglagan ginpahibalo na nga daan antes pa sini kag puwede kuntani malikawan. Nahatag ang tumalagsahon nga paandam antes ang una nga duha ka kalalat-an kag ang ikapulo, apang makita man naton ang maathag nga mga paandam sa mga panugod sang ikaapat, ikalima, ikapito, kag ikawalo nga kalalat-an.
5. Antes ang ikatatlo, ikaanum, kag ikasiyam nga kalalat-an, may gamay tubtub wala nga pagpakigbais kay Faraon.
6. Ang una nga tatlo ka kalalat-an nahulog sa mga Egiptohanon kag sa mga Israelinhon, apang ang tanan nga nabilin nga kalalat-an nag-abut lamang sa mga Egiptohanon.
7. Antes sang pagkatabo sa una nga kalalat-an, ang Dios naghimo sang milagro sa atubangan ni Faraon: ang sungkud ni Aaron nangin man-ug nga naglamon sa tanan nga man-ug sang mga salamangkero. Apang, “nagtig-a ang tagiposoon ni Faraon” (Exo. 7:13).
8. Ang katapusan nga kalalat-an amo ang pinakamakalaglagon bangud nga ang tagsa ka pamilya nga wala naidalum sa proteksyon sang dugo sang cordero naapektohan paagi sa kamatayon sang panganay nila nga anak nga lalaki. Antes ginhulog ang katapusan nga kalalat-an, ang Dios, sa Iya kalooy, naghatag sa katawohan sang tatlo ka adlaw nga kadulum para makapanghunahuna, makapamalandong, kag makahinulsul, subong man ang paggiya kon paano makalikaw sa katapusan nga kalaglagan.
9. Sa pagkatapos sang ikaanum nga kalalat-an nga ang rekord nagapahayag nga “ginpatig-a sang Ginoo ang tagiposoon ni Faraon” (Exo. 9:12; tan-awa man ang Exo. 10:1, 20, 27; Exo. 11:10; kag subong man ang Exo. 14:4, 8, 17). Sa tion sang una nga lima ka kalalat-an, si Faraon ang nagpatig-a sa iya tagiposoon (Exo. 7:13, 14, 22; Exo. 8:15, 19, 32; Exo. 9:7; Exo. 9:35). Antes nahanabo ang istorya nahanungud sa 10 ka kalalat-an, may duha ka tagna ang Dios nga nagapahayag nga Sia, ang Ginoo, magapatig-a sang tagiposoon ni Faraon (Exo. 4:21, Exo. 7:3).
10. Ang mga salamangkero makailug lamang sang una nga duha ka kalalat-an. Sang natabo ang ikatatlo nga kalalat-an, nagpahayag sila sing maathag: “Tudlo sang Dios ini” (Exo. 8:19). Sang olihi sila mismo nag-antus sang mga hubag (Exo. 9:11; tan-awa man ang dalayon nga pangabay sang “mga opisyal” ni Faraon (Exo. 10:7).
11. Ang mga kalalat-an matingub man sing pares-pares: ang una kag ikaduha nga kalalat-an konektado sa suba sang Nilo; ang ikatatlo kag ikaapat nga kalalat-an mga nagalupad nga insekto (mga hamlok/mga lamok kag mga langaw); ang ikalima kag ikaanum nga kalalat-an magkaanggid sa isa kag isa, nga may balatian nga nag-abut sa kahayupan kag hubag sa katawohan; ang ikapito kag ikawalo nga kalalat-an naglaragway sang kalaglagan sa mga pananum; ang ikasiyam kag ikapulo nga kalalat-an naangut sa kadulum—isa sa pisikal nga kadulum kag ang isa ang pinakamadulum nga kadulum, ang kamatayon sang panganay nga lalaki.
12. Makagalanyat sa pagtalupangud nga ang Ginoo nagpangabay gid kay Faraon sang pito ka beses nga “Tuguti sa paglakat ang akon katawohan” (Exo. 5:1; Exo. 7:16; Exo. 8:1, 20; Exo. 9:1, 13; Exo. 10:3) kag sing isa ka beses naggamit sang negatibo nga tinaga nga may kondisyon: “Kon ikaw indi magtugut sa pagpalakat sang akon katawohan, yari karon, magapadala ako…” (Exo. 8:21). Si Faraon nagpasugot pagkatapos sang ikaduha, ikaapat, ikapito, kag ikasiyam nga kalalat-an (Exo. 8:8, Exo. 8:25−28, Exo. 9:28, Exo. 10:24), apang, sa olihi, nagpangindi nga palakton ang katawohan agud magsimba sa Ginoo (Exo. 8:15, Exo. 8:32, Exo. 9:35, Exo. 10:27). Ginpangabay pa gani niya si Moises sa pagpangamuyo nga mauntat ang gusto niya nga kalalat-an nga mauntat kag magpangamuyo man para sa iya (Exo. 8:8, 28; Exo. 9:28; Exo. 10:16, 17). Pagkatapos lamang sang ikapulo nga kalalat-an nga iya ginpatawag si Moises kag si Aaron kag nagmando sa ila: “Tindug kamo, halin kamo gikan sa tunga sang akon katawohan, kamo kag ang katawohan sang Israel; kag lakat kamo, alagda ang Ginoo, sono sa ginsiling ninyo. Kuhaa ang inyo panong kag ang inyo kabakahan, sono sa ginsiling ninyo, kag maglakat; kag pakamaayoha man ako” (Exo. 12:31, 32).

Kaangay sang aton na nasiling, ining tanan nga kalamidad naangot sa paghukom sang Dios batok sa mga diosdios sang Egipto kag sa sadtong mga nagsalig sa ila. Indi dapat pagkalipatan ang kamatooran nga sa tunga sini tanan nga kalamidad amo ang deklarasyon sang gamhanan nga presensia sang Dios sa duta sang Egipto. Gusto Niya mapaathag nga may kinalain sa tunga sadtong nagasunod sa Iya kag sa sadtong nagapamatok sa Iya: “Kon ikaw indi magtugut sa pagpalakat sang akon katawohan, yari karon, magapadala ako sing dagaya nga mga langaw sa imo kag sa imo mga alagad kag sa imo katawohan, kag sa imo mga balay. . . . Apang sa sadtong adlaw painon ko ang duta sang Gosen, diin nagapuyo ang akon katawohan, agud nga didto wala sing dagaya nga mga langaw; agud nga mahibaloan mo nga Ako ang Ginoo sa tunga sang duta” (Exo. 8:21, 22).

Si propeta Isaias nagapamulong nahanungud sa gugma sang Dios kag sa palaabuton Niya nga mga plano para sa Egipto sa makahalawhaw nga mga pulong: “Sa sadto nga adlaw may dalan nga daku gikan sa Egipto pa Asiria, kag ang Asiriahanon nagakadto sa Egipto, kag ang Egiptohanon sa Asiria, kag ang mga Egiptohanon magasimba upud sang mga Asiriahanon. Sa sadto nga adlaw, ang Israel mangin-ikatlo upud sa Egipto kag sa Asiria, isa ka pakamaayo sa tunga sang duta, kay ang Ginoo sang mga kasoldadosan nagpakamaayo sa ila, nga nagasiling, ‘Bulahan ang Egipto nga akon katawohan, kag ang Asiria nga binuhatan sang akon mga kamut, kag ang Israel nga akon panublion’ ” (Isa. 19:23−25).

**Pagpatig-a Sang Tagiposoon ni Faraon**

Ang pagpatig-a sang tagiposoon ni Faraon nagapaganyat sa mga nagatoon sang Biblia. Dapat naton ipatalupangud nga ang Dios wala nagatalana nga daan sang pagahimoon nga mga desisyon ni Faraon. Ang pagpili yara sa iya. Wala sia gintalana nga magmatig-a sa pagpangindi nga sundon ang mando sang Dios kag magpadulong sa kalaglagan. Ang Dios nagahatag sang kahilwayan sa pagpili sa tagsa ka tawo kag nagapasarang sa ila nga magsabat sa Iya mensahe sang gugma kag tanyag sang bugay. Wala Niya ginapuwersa ang katawohan nga magtuman ukon maglapas sa Iya.

Ang kompleto nga pag-usisa sa mga teksto bahin sa pagpatig-a sang tagiposoon ni Faraon (tan-awa ang punto #9 sa nagligad nga seksion) naghatag sang masunod nga resulta: sa proseso sang pagpatig-a, sa una nga bahin, si Faraon mismo ang nagpatig-a nga magpangindi sa pagpaubos sang Iya kaugalingon sa atubangan sang Dios (Exo. 10:3). Desisyon yadto niya, iya kinabubut-on nga indi magtuman, nga nagdul-ong sa punto nga wala na sang pagliso pa. Napat-ud na ang iya karakter. Ang langitnon nga panawagan sa iya nga palakton ang mga Israelinhon kag magsimba sa buhi nga Dios nagdugang lamang sang kainit sa iya nagakalayo nga tagiposoon, nga nabuyok nga magpamatok sa Makagagahum nga Dios kag sa Iya alagad nga si Moises.

### Bahin III: Aplikasyon sa Kabuhi

1. Nagatumpok ang ebidensia nga ang Ginoo nagapangibabaw nga Dios nga gusto magluwas sa Iya katawohan kag dumalahan sila paggowa sa Egipto. Ano ang yara sa aton mga tagiposoon kag kabuhi nga ayhan magadolot sa aton matig-a nga pagpangindi sa bug-os nga pagpanghikot sang Dios nga maghinulsul kag magsunod sa Iya?
2. Ano ang tama ka makagalanyat nahanungud sa idolatriya? Ngaa tama kabudlay para sa mga Egiptohanon nga magbiya sa ila pagsimba sa mga diosdios, bisan pa pagkatapos nga nakita na nila kon daw ano nga sahi sang kalaglagan ang ginadolot sini?
3. Ang katawohan tama ka mainalamon nahanungud sa paghimo sang ila kaugalingon nga mga diosdios. Halos tanan nga butang mahimo nga mangin diosdios. Ano bala ang diosdios? Paano kita makahimo sang aton kaugalingon nga mga dios kag magyaub sa atubangan nila? Ano nga mga prinsipyo ang malaragway kag matalupangdan sang tawo sa likod sang kaangay sinang nagapanubo nga pamatasan? Ngaa ang Dios matigdas gid ang pagpamatok sa pagsimba sa mga diosdios?