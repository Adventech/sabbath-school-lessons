---
title:  Sin-o ang Nagpatig-a sa Tagiposoon ni Faraon?
date:   21/07/2025
---

`Basaha ang Exodo 7:3, 13, 14, 22. Paano naton hangpon ang ini nga mga teksto?`

Siyam ka beses sa Exodo, ang pagpatig-a sang tagiposoon ni Faraon ginpatuhoy sa Dios (Exo. 4:21; Exo. 7:3; Exo. 9:12; Exo. 10:1, 20, 27; Exo. 11:10; Exo. 14:4, 8; tan-awa man ang Roma 9:17, 18). Ang isa pa nga siyam ka beses nagpahayag nga si Faraon mismo ang nagpatig-a sang iya tagiposoon (Exo. 7:13, 14, 22; Exo. 8:15, 19, 32; Exo. 9:7, 34, 35).

Sin-o ang nagpatig-a sa tagiposoon sang hari—ang Dios, ukon si Faraon mismo?

Importante ang pagtalupangud nga sa kasaysayan sang Exodo tuhoy sa pulo ka kalalat-an, sa tagsa ka una nga lima ka kalalat-an, si Faraon lang gid mismo amo ang nagpatig-a sang iya tagiposoon. Gani, sia ang nagpatigayon sa pagpatig-a sang iya kaugalingon nga tagiposoon. Apang, halin sa ikaanum nga kalalat-an pataas, ang teksto sa Biblia nagpahayag nga ang Dios ang nagpatig-a sa tagiposoon ni Faraon (Exo. 9:12). Ang buut silingon sini amo nga ang Dios nagpabakud ukon nagpatudok sa pinili nga desisyon ni Faraon, ang iya hungud nga panghikot, sono sa ginpamulong sang Dios kay Moises nga Iya pagahimoon (Exo. 4:21).

Buut silingon, ang Dios nagpadala sang mga kalalat-an agud buligan si Faraon nga maghinulsul kag mahilway sia halin sa madulum kag sayop niya nga painoino. Ang Dios wala nagtuga sang bag-o nga kalautan sa tagiposoon ni Faraon; sa baylo, gintugyan lamang niya si Faraon sa iya kaugalingon nga balatyagon. Ginpabayaan sia nga wala sang nagapugong nga bugay sang Dios kag gani ginpasugtan sia sa iya kaugalingon nga kalautan (tan-awa ang Roma 1:24-32).

Si Faraon may kahilwayan sa pagpili—puwede sia makadesisyon sing pabor ukon batok sa Dios—kag nagdesisyon sia sang batok sa Dios.

Maathag ang mga leksyon diri. Ginhatagan kita sang ikasarang sa pagpili sa tunga sang husto kag sayop, maayo kag malaut, pagtuman kag paglapas. Halin kay Lucifer sa langit, pakadto kay Adam kag Eva sa Eden, padulong kay Faraon sa Egipto, kag sa aton subong—bisan sin-o aton dampigan, nagapili kita sa kabuhi ukon kamatayon (Deut. 30:19).

Isa ka pagpaanggid: handurawa ang adlaw nga nagasilak sa mantikilya kag lunang ukon daga (clay). Ang mantikilya natunaw apang ang daga (clay) nagtig-a. Ang init sang adlaw pareho lang, apang may duha ka nagkalainlain nga reaksyon sa init, kag duha ka nagkalainlain nga resulta. Ang epekto nagadepende sa materyal. Sa kahimtangan ni Faraon, mahimo isiling nga nagdepende ini sa mga panimuut sang iya tagiposoon sa Dios kag sa Iya katawohan.

`Ano nga (mga) kahilwayan sa pagpili ang imo pagahimoon sa masunod nga adlaw ukon sa sunod pa gid? Kon nahibaloan mo ang dapat himoon, paano mo mahanda ang imo kaugalingon para mahimo ini?`