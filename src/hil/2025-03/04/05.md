---
title:  Mga Langaw, Kasapatan, kag mga Hubag
date:   23/07/2025
---

`Basaha ang Exodo 8:20−9:12. Ano ang matudlo sa aton sang sini nga hitabo nga bisan ano ang pagkadaku sang pagpahayag sang gahum kag himaya sang Dios, ang katawohan sa gihapon may kahilwayan sa pagsikway sa Iya?`

Ang dios sang Egipto nga si Uatchit amo ang dios sang langaw kag ang sang sapasapa, pasil, kag katunggan. Ang dios nga si Khepri (sang nagabutlak nga adlaw, pagtuga, kag pagkatawo liwat) ginlaragway nga may ulo sang bagangan. Ang ini nga “mga dios” nalutos sang Ginoo. Sa sini nga hitabo (Exo. 9:20−24), samtang nagaantus ang mga Egiptohanon, naamligan naman ang mga Hebreo. Sa pagkamatuud, wala sang iban pa nga mga kalalat-an ang nakaapekto sa ila.

Sa liwat, ini tanan pahayag sang Dios agud ipahibalo kay Faraon nga “Ako ang Ginoo sa tunga sang duta” (Exo. 8:22).

Gani, si Faraon nagsugod na sa pag-ayo kag pag-areglo. Sa wala sing panghudahuha tama kadaku ang pag-ipit sa iya. Nagpasugot na sia nga makasimba ang mga Israelinhon sa ila Dios kag makahalad sa Iya, apang didto lamang sa duta sang Egipto (Exo. 8:25). Ang iya kondisyon indi mahimo tungud kay ang iban nga mga kasapatan ginakabig nga sagrado sa Egipto, kag ang paghalad sa ila magadolot sang kasingki batok sa mga Hebreo. Subong man, indi amo sini ang plano sang Dios para sa Israel.

Sa amo man nga tion, ang sunod nga kalalat-an (Exo. 9:1−7) nagtupa sa mga kasapatan. Si Hathor, ang diosa sang gugma kag proteksyon sang mga Egiptohanon, ginlaragway nga may ulo sang baka. Ang toro nga dios nga si Apis tama man ka bantug kag ginatahud sa dumaan nga Egipto. Gani, sa sining ikalima nga kalalat-an, nadugangan ang panguna nga mga dios nila nga nalutos sang nagkalamatay ang mga kasapatan sang mga Egiptohanon.

Sa ikaanum nga kalalat-an (Exo. 9:8−12), napahayag ang kabug-osan nga kapierdihan ni Isis, ang diosa sang medisina, mahika, kag kaalam. Makita man naton ang kapierdihan sang mga dios kaangay kay Sekmet (diosa sang inaway kag epidemia) kag Imhotep (dios sang medisina kag pag-ayo). Wala nila naprotektahan ang ila kaugalingon nga manugsimba. Sing makahalam-ut, ang mga salamangkero kag mga babaylan sa karon tuman gid nga nahalitan sa bagay nga indi sila makakadto sa palasyo, nga nagapakita nga wala sila sang mahimo batok sa Manunuga sang langit kag duta.

Sa pinakauna nga tion diri sa istorya nahanungud sa napulo ka kalalat-an, ang teksto nagsiling nga “ginpatig-a sang Ginoo ang tagiposoon ni Faraon” (Exo. 9:12). Bisan ano pa ka makalilibog ang ini nga tinaga, kon hangpon ang bug-os nga kaundan, nagapahayag ini liwat nga ang Ginoo magapahanugut sa aton nga maangkon ang mga resulta sang aton padayon nga pagsikway sa Iya.

`Ang problema ni Faraon indi ang kapigaw sang ikasarang sa paghunahuna; may nagakaigo sia nga ebidensia sa paghimo sang husto nga desisyon. Sa baylo, problema ini sang iya tagiposoon. Ano ang masugid sini sa aton ngaa dapat naton bantayan ang aton tagiposoon?`