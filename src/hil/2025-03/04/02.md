---
title:  Ang Dios vs. mga Diosdios
date:   20/07/2025
---

`Basaha ang Exodo 7:8−15. Ano nga mga leksyon ang yari diri sa una nga pag-atubangay sa tunga sang Dios sang mga Hebreo kag sang mga diosdios sang Egipto?`

Ang nagahilapit nga mga inaway mangin yara sa tunga sang buhi nga Dios kag sa mga “dios” sang Egipto. Ang nagpalala pa gid amo nga si Faraon nagkabig sang iya kaugalingon nga isa sa mga dios. Ang Ginoo wala nagpakig-away batok sa mga Egiptohanon, ukon sa Egipto mismo, kondi batok sa ila mga diosdios (ang mga Egiptohanon may sobra sa 1,500 ka dios kag diosa). Maathag ang teksto sa Biblia: “Sa tanan nga mga dios sang Egipto magahukom ako: Ako amo ang Ginoo” (Exo. 12:12). Sang olihi, ginpatalupangud ini liwat, sang ang panlakatan sang mga Israelinhon halin sa Egipto ginpadumdum: “Ginhukman sang Ginoo ang ila mga dios” (Num. 33:4).

Ang ehemplo sang sining paghukom sa ila mga dios nalaragway sing maayo paagi sa milagro sang sungkud nga nangin man-ug (Exo. 7:9-12). Sa Egipto, ang diosa sang Uraeus nga si Wadjet gintiglawasan sang isa ka kobra kag nagarepresentar sang nagapangibabaw nga gahum sa Lower Egypt. Ang simbolo sang kobra makita sa korona ni Faraon, tanda sang iya gahum, pagkadios, pagkahalangdon, kag langitnon nga awtoridad tungud ang ini nga diosa nagabuga sang dalit sa iya mga kaaway. Ang mga Egiptohanon nagapati man nga ang sagrado nga man-ug magagiya sa Faraon didto sa iya pihak nga kabuhi.

Sang ang sungkud ni Aaron nangin man-ug kag naglamon sang tanan nga man-ug sa atubangan sang hari, napahayag ang pagkalabaw sang buhi nga Dios sa mahika, pagkadiwata, kag pagkababaylan sang Egipto. Ang simbolo sang pagkagamhanan ni Faraon indi lamang nadaug, apang gin-uyatan ini ni Aaron kag Moises sa ila mga kamut (Exo. 7:12, 15). Ang una nga pag-atubanganay nagpakita sang gahum kag pagkaginoo sang Dios labaw sa Egipto. Si Moises, bilang tiglawas sang Dios, may mas daku nga awtoridad kag gahum sang sa “dios” nga si Faraon mismo.

Tama man ka importante nga ang dumaan nga mga Egiptohanon nagkabig sang man-ug nga dios nga si Nehebkrau (“sia nga nagakontrol sa mga espiritu”), bilang sagrado, talahuron, kag silimbahon. Sono sa ila mitolohiya, ang ining man-ug nga dios may daku nga gahum tungud gintulon niya ang pito ka kobra. Gani, ang Dios nagpaalinton sa mga Egiptohanon nga Sia, indi ang man-ug nga dios, ang may bug-os kag nagapangibabaw nga gahum kag awtoridad. Pagkatapos sang sining gamhanan nga pag-atubangay, nahangpan na nila gilayon kag sing maathag ang ini nga mensahe.

`Paano naton mapahanugutan ang Ginoo nga mag-angkon sang pagkalabaw sa bisan ano nga mga “dios” nga nagatinguha nga magapangibabaw sa aton kabuhi?`