---
title:  Ang mga Kalalat-an
date:   19/07/2025
---

### Basaha Para sa Pagtoon Sini nga Semana

Exo. 7:8−10:29; Num. 33:4; Rom. 1:24−32; Sal. 104:27, 28; Isa. 28:2, 12−17; Isa. 44:9, 10, 12−17.

> <p>Salauluhon nga Teksto</p>
> “Gani ang tagiposoon ni Faraon nagtig-a, kag wala niya pagtuguti sa paglakat ang katawohan sang Israel; sono sa napamolong sang Ginoo paagi kay Moises” (Exo. 9:35).

Ang isa ka mangunguma nagtinguha nga mapalakat ang iya asno; ang ini nga sapat indi gid maghulag. Gani, ang mangunguma nagkuha sang madamul nga sanga kag ginbakol ang asno. Tapos ginhambalan niya liwat ang asno, nga sa gilayon nasugod sa paglakat.

Sang may namangkot sa mangunguma kon ngaa nag-obra ang iya ginhimo, nagsabat sia, “Kinahanglan nga makuha mo anay ang iya atensyon.”

Kon indi naton paghunahunaon ang isyu nga mahambal sang iban nahanungud sa pagpamintas sa kasapatan, may punto nga mahimo diri, ilabi na gid sa kaundan sang Exodo sang mga Hebreo halin sa Egipto. Si Moises nahatagan na sang ipatuman sa iya nga mga mando kag nagkadto sia kay Faraon dala ang bantug nga mga pulong sang Dios, shalach et ami, nga nagasiling, “Tuguti sa paglakat ang akon katawohan!”

Apang, indi gusto ni Faraon nga palakton ang katawohan sang Dios. Ang Kasulatan wala gid nagpaathag kon ngaa si Faraon nagpaganut gid, sa pihak sang peligro nga ginakahadlukan sang mga Egiptohanon nga puwede himoon sang mga Hebreo (tan-awa ang Exo. 1:10). Mahimo nga tungud lamang ini sa ekonomiya, nga sa masami amo ang sitwasyon sa pagpang-ulipon. Manubo lang ang ila ginasweldo, amo nga indi si Faraon gusto nga madula ang bisan ano nga mga bentaha sa ila ekonomiya bangud sining mga ulipon. Gani, kinahanglan lang niya ang dugang nga panghaylo indi lamang agud makuha ang iya atensyon kondi sa pagbag-o man sang iya desisyon.

_*Ton-i ang leksyon sang sini nga semana sa pag-aman para sa Adlaw nga Inugpahuway, Hulyo 26._