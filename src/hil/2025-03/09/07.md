---
title:  Dugang nga Pagtoon
date:   29/08/2025
---

Basaha ang sinulatan ni Ellen G. White, “The Law Given to Israel,” pp. 310-314, sa Patriarchs and Prophets.

Bangud nga nagakabuhi kita sa teritoryo sang aton kaaway, indi katingalahan nga kon kaisa masakitan kita sa matuud nga pagkabuhi paagi sa iya mainalamon kag madayaon nga mga padihot. Sin-o bala sa aton ang wala nakabatyag sang kasakit kag pag-antus, nga tanan nadolot bangud sang sala kag sang masinalaypon nga kalibutan nga aton ginapuy-an? Ang makasulubo amo nga kabahin lang ini sang aton kabuhi subong. Apang, ang Dios nagahatag sa aton sang gahum para malampuwasan ini.

“Ang bilidhon nga Manluluwas magapadala sang bulig sa tion nga kinahanglanon na naton ini. Ang dalan palangit ginpakabalaan sang Iya mga tikang. Ang tagsa ka tunok nga nagapilas sa aton mga tiil nagpilas na sang Iya mga tiil. Ang tagsa ka krus nga ginapapas-an sa aton ginpas-an na Niya una sa aton. Ang Ginoo nagapahanugut sang mga pagsumpakil ukon mga pagbinangigay, agud mahanda ang kalag para sa paghidait. Ang tion sang kagamo mabudlay nga agihan para sa katawohan sang Dios; apang amo ini ang tion para sa tagsa ka tumuloo nga maghangad paibabaw, kag paagi sa pagtoo mahimo nga makita niya ang balangaw sang saad nga nagapalibot sa iya.”—Ellen G. White, The Great Controversy, p. 633.

**Mga Palamangkutanon nga Pagadiskusyunan:**

`Ang katawohan sa sulud sang mga siglo nabudlayan sa kamatooran nga ang Ginoo nagpagowa sa sadtong mga pagano halin sa ila duta, kag kon kaisa ginalaglag pa sila. Sa pagkamatuud, makatulublag ini. Apang, paano ang pagrealisar nga ang gugma sang Dios dapat man magpakita sang hustisya makabulig sa aton nga magsalig nga, bisan sa sining mga hitabo, ang Iya man gugma, kag indi lamang ang Iya hustisya, ang napahayag?`

`Magpamalandong sing dugang sa kamatooran nga pagkatapos sang tanan nga mga pulong ni Jesus nahanungud sa paghigugma sa iban, bisan pa ang aton mga kaaway, kag bisan pa yadtong nagadumot sa aton, nagasiling Sia sa aton, “Busa, magpakahimpit kamo, subong nga himpit ang inyo langitnon nga Amay” (Mat. 5:48). Ngaa nga ginsunod gilayon ni Jesus ang ini nga mando pagkatapos dayon sang iban nga mga mando? Ano ang ginahambal Niya sa aton diri nahanungud sa kahulugan indi lamang nga mangin “himpit” kondi mangin himpit subong nga ang “inyo Amay sa langit himpit”?`

`Si apostol Pablo may positibo kag makapalig-on nga pagtamud sa kasogoan sang Dios kag sa mga katungdanan sini, apang nagapamatok sia sa sayop nga paggamit sang kasogoan. Ano ang buut silingon sang iya tinaga nga “indi kamo sa idalum sang kasogoan kondi sa idalum sang bugay” (Roma 6:14)? Ano ang mga pamaagi nga magamit naton sing sayop ang kasogoan?`

`Ano ang kinalain sa tunga sang hustisya kag pagtimalus? Lain gid bala sila nga mga konsepto ukon nagkalainlain lang ang pagpahayag sang pareho nga ideya? Paano naton mahibaloan kon ang aton handum para sa hustisya indi handum para sa pagtimalus?`