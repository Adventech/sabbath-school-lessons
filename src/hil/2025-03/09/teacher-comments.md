---
title:  Komento Sang Manunudlo
date:   29/08/2025
---

### Bahin I: Kabilogan nga Panan-aw

**Sadsaran nga Teksto:** Exodo 20:22−24

**Sentro Sang Pagtoon:** Exodo 20:21−23:33

**Panugod:** Dugang sa moral nga kasogoan, nga ginakilala man bilang Decalogue, ukon ang Napulo ka Saad, nga sa kinaandan ginatawag ang Napulo ka Sogo, ang Ginoo naghatag man kay Moises sang mishpatim—sa literal mga paghukom—nga ginbadbad man bilang mga ordinansa, mga pagsulundan, mga kasogoan, ukon mga regulasyon. Ang ining mga kasogoan praktikal nga gin-aplikar ang mga prinsipyo sang Decalogue sa matag-adlaw nga kabuhi sang mga Israelinhon. Ang ining bahin sang kasogoan, nga ginsulat ni Moises sa tolon-an nga linokot, gintawag nga “ang Tolon-an sang Katipan” (Exo. 24:7), kag ang ining “Pagsulundan sang Katipan” ginpasangkad sa Exodo 20:22−23:19. Nagsunod ang malip-ot nga sermon sang Dios kon paano, kag sa ano nga mga kondisyon, Sia magatuytuy sa Iya katawohan padulong sa Dutang Saad (Exo. 23:20−33).

**Mga Tema Sang Leksyon**

Ang Dios nagapasangkad kag nagapaathag sang Napulo ka Saad ukon ang Napulo ka Pulong sa Iya katawohan sa Pagsulundan sang Katipan. Ang ini nga pagpabaskug sang pat-ud nga mga kasogoan direkta nga makita sa masunod nga mga teksto:

1. Ang una nga saad nahanungud sa pinasahi kag buhi nga Dios yara sa Exodo 20:23a kag Exodo 23:13.
2. Ang ikaduha nga saad nahanungud sa matuud nga pagsimba kag pagpangindi sa mga diosdios yara sa Exodo 20:23b, Exodo 22:30, kag Exodo 23:24, 32b, 33.
3. Ang ikatatlo nga saad nahanungud sa pagtahud sa Dios kag kon ano ang Iya ginarepresentahan yara sa Exodo 22:28a.
4. Ang ikaapat nga saad nahanungud sa Adlaw nga Inugpahuway yara sa Exodo 23:10−12.
5. Ang ikalima nga saad nahanungud sa pagpasidungug sa mga ginikanan yara sa Exodo 21:15, 17.
6. Ang ikaanum nga saad nahanungud sa pagrespeto sa kabuhi yara sa Exodo 21:12−14, 23, 29.
7. Ang ikapito nga saad nahanungud sa pagrespeto sa pag-asawahay yara sa Exodo 22:16, 17.
8. Ang ikawalo nga saad nahanungud sa pagrespeto sa mga pagkabutang yara sa Exodo 22:1−4.
9. Ang ikasiyam nga saad nahanungud sa pagrespeto sa mga kadunggan sang katawohan kag ang kamatooran yara sa Exodo 22:11 kag Exodo 23:1−9.
10. Ang ikapulo nga saad nahanungud sa pagrespeto sa kaugalingon paagi sa pagkaputli sa panghunahuna kag ang indi pagkaibog nagaluntad sa bug-os nga Pagsulundan sang Katipan.

Ang ining napat-ud nga mga kasogoan (casuistic ukon apodictic) nagapahayag sang Napulo ka Sogo sa mas masangkad nga paagi; halimbawa, ang tanan nga pagtudlo nahanungud sa mga pagsakit ukon pagsamad nagapatuhoy sa ikaanum nga saad kag ang mga regulasyon bahin sa pagpangawat nagapatuhoy sa ikawalo nga saad. Ang tuyo sang sining “mga paghukom” amo ang pagbulig sa mga tumuloo nga mangin lalaki kag babayi nga may integridad.

### Bahin II: Komentaryo

Ang Exodo 19-24 nagapatuhoy sa pagpapasad (Exo. 19:3−8) kag pagpabag-o, ukon pagpalig-on, sang katipan sang Dios sa Iya katawohan sa isa ka solemne nga seremonya nga ginalakipan sang pagwisik sang dugo, nga nagapakita tuhoy sa pagpat-in sang sina nga katipan (Exo. 24:3−8). Sa tunga, kaangay sa duha ka katapusan nga bahin sang libro, yara napahayag ang sadsaran nga mga prinsipyo tuhoy sa karakter sang Dios nga may kaangtanan sa katawohan. Ang ining pangkabilogan kag walay katubtuban nga talaksan, nga wala sang kultural ukon temporal nga mga limite, napahayag sa moral nga mga kasogoan, ang Decalogue ukon ang Napulo ka Saad (Exo. 20:1−17), kag sang olihi napaathag sa mas detalyado sa Pagsulundan sang Katipan (Exo. 20:22−23:33). Ang pag-aplikar kag pagpadayon sang Decalogue sa porma sang Pagsulundan sang Katipan, para sa praktikal nga mga rason, sarang maplastrar sa masunod nga mga paagi:

**Ang Panugod (Exo. 20:22—21:1)**

1. Mga Kahimtangan nga Nagalakip sa mga Ulipon nga Hebreo (Exo. 21:2−11)
2. Mga Kahimtangan nga Nagalakip sa Penalidad nga mga Kamatayon (Exo. 21:12−17)
3. Mga Kahimtangan nga Nagalakip sa Personal nga mga Pagsamad (Exo. 21:18−32)
4. Mga Kahimtangan nga Nagalakip sa Pagguba sang Propiedad, Proteksyon, kag Pagpangawat (Exo. 21:33—22:15)
5. Mga Kahimtangan nga Nagalakip sa Pagkabuhi sa Sosyodad (Exo. 22:16−31)
6. Mga Kahimtangan nga Nagalakip sa Hustisya kag mga Kaingod (Exo. 23:1−9)
7. Mga Kasogoan nga Naangot sa Sagrado nga mga Tinion (Exo. 23:10-19)

**Ang Konklusyon (Exo. 23:20−33)**

Ang mga prinsipyo sa likod sang sining mga Regulasyon sa Pagsulundan sang Katipan sarang maaplikar bisan pa sa subong nga adlaw; apang, dapat naton himoon ini nga wala sang pagpatuman sang mga penalidad ukon silot nga nalakip sa sini, bangud nga nahatag sila para, kag limitado, sa theocratic nga sistema sang Israel. Ang ini nga sistema nagtapos na, upud sa mga kasogoan tuhoy sa paghalad, paagi sa kamatayon ni Jesus sa krus (Dan. 9:25−27; Mat. 27:51; Col. 2:14) kag sa pagbato sa diakono nga si Esteban, sang a.d. 34 (Bin. 7:54−60). Ang kamatayon ni Esteban nagtanda sa katapusan sang 70 ka semana nga tagna sang Daniel 9:24−27, nga nagatuman sa kinatuhayan nga tion para sa mga Judio kag nagmarka sa pagsugod sang maayong balita nga ginabantala sa bug-os nga kalibutan para sa tanan, mga Judio kag mga Gentil (Mat. 28:18−20, Bin. 1:8).

**“Sa Tagsa ka Duug Diin Ipahanumdum Ko ang Akon Ngalan” (Exo. 20:24)**

Sa panugod sang Napulo ka Sogo, nga nagapahamtang sang pag-aman para sa kon ano ang magasunod, ang Dios nagapahayag: “Ako nagpakighambal sa inyo gikan sa langit [nagapatuhoy sa bag-o lang nga gamhanan, halangdon, oral, kag publiko nga pagbantala sang Napulo ka Saad; tan-awa ang Exo. 20:1; Deut. 5:24]. . . . sa tagsa ka duug diin ipahanumdum ko [Heb. zakar “sa pagdumdum”] ang akon ngalan magakari ako sa imo kag magapakamaayo ako sa imo” (Exo. 20:22−24). Ang ining apat ka beses nga pagpatalupangud sang langinton nga “Ako,” nahanungud sa ginhimo sang Dios, kag pagahimon pa, tama ka importante. Ang porma sang pinulongan nga “ ‘Ipahanumdum ko ang akon ngalan’ ” (Exo. 20:24) yara ang Ginoo bilang ginapatuhuyan sa sini lamang nga bersikuo. Ang Ginoo mismo gusto magpasiguro sa Iya katawohan nga magaupud Sia sa ila. Ang Dios nagasaad nga magaupud Sia sa mga duug nga Iya ginapalig-on ang Iya ngalan kag ginapapasidunggan ini; sa sini, pagapakamaayohon Niya sila.

Ining mga duug ginalakipan man sang madamu nga temporaryo nga mga duug, kag ilabi na gid sa olihi, ang templo sa Jerusalem, sa diin Sia makabaton sang matuud nga pagsimba. Ang tinaga nagapahangup nga ang katawohan dapat magasabat sing nagakaigo kag magapauswag sang relasyon sa Iya. Ang Iya presencia kag pagpakamaayo indi insigida. Mangin yara Sia sa kon diin ang Iya ngalan ginadumdum. Nagaangot ini sa aton sa pahayag sang Dios sang Iya ngalan sa kay Moises kag, paagi sa iya, pakadto sa mga Israelinhon nga sa diin dapat Sia “pagadumdumon sa tanan nga kaliwatan” (Exo. 3:15). Gani, sa teolohikal nga sentro sang altar sang mga kasogoan sa Exodo 20:24−26, ang presensia kag pagpakamaayo sang Dios ginpatalupangud. Ang Dios nakapahayag na nga yara Sia sa tunga sang Egipto, bisan pa wala Sia ginkilala nga amo sina sang mga Egiptohanon (Exo. 8:22). Apang sa karon nagabantala Sia nga mangin yara Sia sa tunga sang Israel.

**Ang Tungatunga nga Bersikulo Sang Exodo**

Sono sa Masoretic nga mga komento sa marhin sa Hebreo nga sinulatan, ang tungatunga nga bersikulo sang libro sang Exodo amo ang Exodo 22:27. Ang ini nga bersikulo nagapatuhoy sa isa sang mga sadsaran nga kinaiya sang Ginoo, nga amo ang bugay sang Dios, nga Iya ginahatag sing hilway kag ginalaragway bilang indi mapangabudlayan nga pabor nga gintanyag sa katawohan. Ang konteksto nagapamulong nahanungud sa pagkabalaka sang Dios para sa mga imol, kag ini ang nahatag nga rason: “Kay Ako maloloy-on.” Talupangda nga amo lamang ini ang kinaiya sang Ginoo sa bug-os nga Kasulatan nga nasulud sa napahayag nga pormula sang pagpakilala mismo sang Dios nga “Ako.” Amo ini kon ano Sia: ang Ginoo maloloy-on. Ang ining kinahanglanon nga kamatooran nahanungud sa Dios namitlang sang apat ka beses sa Exodo: kaduha bilang isa ka nagalaragway (adjective) nga polong (Exo. 22:27, Exo. 34:6), kag kaduha bilang berbo (verb) nga pulong (Exo. 33:19). Ang katawohan sang Dios dapat mangin maloloy-on man kaangay nga ang Dios maloloy-on kag mainalwanon, nga nagabulig sa mga nagakinahanglan.

**Ang Kasogoan sa Pagtimalus (Exo. 21:23−25)**

Ang gintawag nga lex talionis (ang kasogoan sa pagtimalus) sa masami nga ginahangup sing sayop kag ginagamit para sa pagpakalain sa karakter sang Dios kag sa mga panudlo sang Daan nga Katipan sa patinguha nga “mapamatud-an” nga ang Dios sang Daan nga Katipan matimaluson nga Dios. Ang ini nga panghunahuna malayo sa kamatooran kag paghangup sang kahulugan kag tinutuyo sang sini nga kasogoan. Ang tinutuyo amo ang paglimite sa personal nga pagtimalus ukon pagbalus, gani nagapalikaw sa persona ukon pamilya sa pagbutang sang hustisya sa ila kaugalingon nga mga kamut. Isa ini ka kasogoan nga ginhimo para sa mga hukom nga nagahukom sa nagkalainlain nga kaso kon matabo ang pagsamad ukon pagsakit sa mga tawo ukon mga sapat. Ang ini nga kasogoan amo ang nagapasiguro nga maaplikar ang nagakaigo (indi sobrasobra) nga bayad. Ang pagbayad pinansyal yara sa likod sang sini nga mga regulasyon (tan-awa para sa halimbawa ang Exo. 21:19, 22, 30, 32, 34−36) ukon paghatag sang kahilwayan halin sa pagkaulipon (Exo. 21:26, 27), agud ang komunidad sang Israel maproteksyonan kag ang kalautan malimitahan.

**Ang Pagdaug sa Canaan**

Ang Dios nagapasiguro sa mga Israelinhon nga kaangay nga nagpakig-away Sia para sa ila didto sa Dagat nga Mapula (Exo. 14:13, 14, 26−31), pagahimoon Niya ini liwat kon magasulud na sila sa Dutang Saad. Sia mismo ang magauna sa ila kag magalutos sang ila mga kaaway (Exo. 23:20−31). Ang langitnon nga “Ako” makita sang 13 ka beses sa NIV nga pagbadbad sang sini nga dinalan, sa diin ang Dios nagapahayag kon ano ang Iya pagahimoon para sa Israel, agud nga mapanubli nila ang bag-o nga teritoryo: (1) “Ginapadala ko ang manugtunda sa una nimo” (Exo. 23:20); (2) “Ako manginkaaway sa imo mga kaaway” (Exo. 23:22a); (3) “kag kasumpung sa imo mga kasumpung” (Exo. 23:22b); (4) “Papason ko sila” (Exo. 23:23); (5) “Kuhaon ko ang balatian gikan sa imo” (Exo.23:25); (6) “Tumanon ko ang kadamuon sang imo kaadlawan” (Exo. 23:26); (7) “Ipadala ko ang akon kakugmat sa una nimo” (Exo. 23:27a); (8) “Lutuson ko ang tanan nga katawohan nga imo abutan” (Exo. 23:27b); (9) “Patal-ason ko ang tanan mong kaaway gikan sa imo” (Exo. 23:27c); (10) “Ipadala ko ang alingayo sa una nimo” (Exo. 23:28); (11) “Sa amatamat sobolon ko sila gikan sa atubangan nimo” (Exo. 23:30); (12) “Ibutang ko ang imo mga dulunan” (Exo. 23:31a); kag (13) “Itugyan ko sa imo kamut ang mga pumuluyo sang duta” (Exo. 23:31b).

Ang Dios maathag man nga nagapahayag kon ano ang kinahanglan nga himoon sang Iya katawohan bilang sabat agud ila maeksperiensiahan ang kabug-osan sining langitnon nga pagpakamaayo: (1) “Talupangdon mo sia” kag “pamatii” (Exo. 23:21) ang Akon Manugtunda (amo ini ang Manugtunda sang Ginoo, ang Mensahero antes sang pagpakatawo, nga amo si Jesu-Cristo, tan-awa ang Gen. 16:7; Exo. 3:2, 4, 7; Exo. 14:19); (2) “Dili ka magbatok sa iya” (Exo. 23:21); (3) “Dili ka magyaub sa ila [mga pagano] mga dios, ukon mag-alagad sa ila, ukon maghimo sono sa ila mga binuhatan” (Exo. 23:24); (4) “kondi laglagon mo sing bug-os sila kag dugmukon ang ila mga haligi” (Exo. 23:24); (5) “Dili ka magpakigkatipan sa ila ukon sa ila mga dios” (Exo. 23:32); (6) “Dili sila pagpapuy-on sa imo duta, basi nga pakasalaon ka nila batok sa akon; kay kon mag-alagad ka sa ila mga dios, sa pagkamatuud manginsiod ina sa imo” (Exo. 23:33).

Gani, ang Dios mabinatygon nga nagpaandam sa ila nga indi magpakigkatipan sa ila kaingod nga mga pungsud ukon sundon ang ila idolatroso nga mga binuhatan paagi sa pagsimba sa ila mga dios. Ang kaangay sa sina nga mga pagpakigrelasyon kag mga binuhatan magapabulag sa Israel halin sa ila pagpakigrelasyon sa buhi nga Dios, ang ila Manunuga kag Manunubos, kag magadolot ini sang ila kalaglagan.

### Bahin III: Aplikasyon sa Kabuhi

1. Ang orihinal nga plano sang Dios amo nga, kon magtonog sing malawig ang budyong sang sungay sang carnero, ang katawohan “magatuklad sila sa bukid” (Exo. 19:13). Ano gid bala ang natabo kag ngaa nga wala naangkon sang mga Israelinhon ang ining daku nga pangagda nga gintanyag sang Dios sa ila (binagbinaga sa klase ang mga teksto kaangay sa Exodo 19:16b; Exodo 20:19; kag Deuteronomio 5:5, 25)?
2. Base sa sini nga istorya (Exodo 19), ang mga Israelinhon nahadluk kon direkta nga magpamulong ang Dios sa ila. Ano ang kinalain sa tunga sang husto nga kahadluk kag sayop nga kahadluk (Exo. 20:19−21)? Ano ang buut silingon sang ginatudlo sa Biblia nga “kahadluki ang Dios”?
3. Ngaa importante nga ang aton nagapatindug nga relasyon sa Ginoo dapat mapaalinton permi sa nagapahigda nga bahin sang aton buluhaton kag atipanon ang katawohan nga nagakinahanglan sang aton bulig kag respeto?