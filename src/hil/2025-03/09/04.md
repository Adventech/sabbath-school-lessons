---
title:  Ang Orihinal nga Plano Sang Dios
date:   26/08/2025
---

`Basaha ang Exodo 23:20−33. Ano nga mga pamaagi ang ginhandum sang Dios nga gamiton para madaug ang Dutang Saad?`

Indi tuyo sang Dios nga ang mga Israelinhon magpakig-away para sa ila bag-o nga teritoryo; igahatag lang ini sa ila. Nasaad na ini kay Abraham, Isaac, kag Jacob kag mabaton kuntani bilang pinasahi nga dolot sang Dios sa Israel.

Ang pamaagi para madaug ang Dutang Saad nalaragway sa panahon sang ila pagtabok sa Dagat nga Mapula. Ang Dios nagpakig-away para sa Iya katawohan kag naghatag sa ila sang bug-os nga kadalag-an sa sadtong nagplano sa pagpatay sa ila (Exo. 14:13, 14). Nalutos ang mga Egiptohanon bangud sang makatilingala nga pagpatunga sang Ginoo. Subong man, sa panahon sang hari sang Asiria nga si Senaquerib, ginlupig sang Dios ang tama kadamu, puno sang hinganiban, kag nahanas-sing-maayo nga mga hangaway sang Asiria, nga wala nagpakig-away ang mga Israelinhon. Ang Dios naghatag sang kadalag-an tungud nga si Haring Ezequias nagtoo sa pulong sang Dios nga ginhatag sa iya paagi sa manalagna nga si Isaias (2 Hari 19:35; Isa. 37:36).

Ang Dios nagpahibalo kay Abraham nga ang Dutang Saad indi mahatag gilayon sa iya kaliwatan, kondi pagkatapos lamang sang 400 ka tuig (Gen. 15:13−16). Ngaa man? Ang rason may kaangtanan sa kalautan sang mga nagapuyo sa duta sang Canaan. Ang Dios maloloy-on nga nagpanghikot sa sadtong katawohan kag naghatag sa ila sang isa pa ka panahon sang bugay agud maghinulsul. Apang, nagpadayon sila sa ila pagrebelde batok sa Dios kag sa Iya mga pagtudlo, gani sang napuno na ang kalautan sang sina nga mga pungsud, ang Dios handa na sa paghatag sang ila teritoryo sa mga Hebreo bilang bag-o nga puluy-anan.

Dugang pa, ang Dios nagsaad nga tabugon na Niya nga daan ang katawohan sa pungsud una sa Israel paagi sa duha ka dikinaandan apang tama ka epektibo nga mga pamaagi: (1) sa pagpadala sang kakugmat kag kahadluk sa malaut nga pungsud, kag (2) mga alingayo nga magasubol sa katawohan. Antes pa nag-abut ang mga Israelinhon sa bag-o nga teritoryo, ang ila mga kaaway magabiya na sa sina nga duug, kag “patal-ason ko ang tanan mong kaaway gikan sa imo” (Exo. 23:27, 28).

Ang importante nga papel sa pagdaug sang Dutang Saad ginhimo sang Manugtunda sang Dios. Ang ini nga Mensahero amo si Cristo, nga nagtuytuy sa Israel, nagpangdaug sa mga teritoryo, kag nagpangapin sa ila. Sia amo ang haligi nga panganud nga naggiya sa ila sa adlaw kag haligi sang kalayo nga naggiya sa ila sa kagab-ihon. Ang Israel kinahanglan nga maghatag sang mahinalungon nga pagtamud kag pagpamati sa Iya bangud may langitnon Sia nga awtoridad (Exo. 23:21). Ang pagsikway sa Iya kabubut-on kag pagsupak sa Iya pagpamuno makapugong sa ila pag-uswag.

`Ang Dios naghatag sa sadtong mga pagano sang madamu nga tinuig para magbag-o. Ano ang matudlo sang sini nga ideya sa aton nahanungud sa bugay sang Dios, apang subong man nahanungud sa limitasyon sang sina nga bugay para sa sadtong nagapamalibad sa pagbaton sini?`