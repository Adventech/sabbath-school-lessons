---
title:  Mata sa Mata
date:   27/08/2025
---

`Basaha ang Mateo 5:38−48. Paano ginpatpat ni Jesus ang kahulugan sang kasogoan bahin sa pagbalus? Paano naton maaplikar ini subong?`

Sa Iya Wali sa Bukid, si Jesu Cristo nagkutlo sang mga teksto halin sa Daan nga Katipan, mga teksto nga sunado na sang mga tawo. Apang, nagpamulong Sia batok sa nagaluntad nga mga interpretasyon sang mga Rabbi, nga sa paglabay sang mga siglo nangin malayo na halin sa orihinal nga katuyoan sang sini nga mga kasogoan. Kon sayoron, ang tawohanon nga tradisyon wala lamang naglipod sa katuyoan sang Pulong sang Dios kondi, sa iban nga sitwasyon (hunahunaa ang mga pagsulundan sang Adlaw nga Inugpahuway kag kon ano ang ila ginhimo sa kasogoan tuhoy sa Adlaw nga Inugpahuway) nagpatiko sa katuyoan kag kahulugan sini. Paagi sa Iya mga pulong, ginapasag-uli ni Jesus ang orihinal nga kahulugan sang sini nga mga kasogoan.

Didto sa Bukid sang mga Kabulahanan, paagi sa pagpatuhoy sa Iya mga tagpalamati pabalik sa orihinal nga tinutuyo kag kahulugan sang mga teksto, nagtinguha si Jesus nga matadlong ang pipila sa sining sayop nga mga pagpatpat.

Ang teksto halin sa Exodo 21:24 nga nagapamulong nahanungud sa “mata sa mata, ngipon sa ngipon” ginkutlo sa Mateo 5:38 (“nabatian ninyo. . .apang nagasiling ako sa inyo”) kag nagpatuhoy sa lex talionis, ang ginatawag nga kasogoan sa pagbalus. Ang ini nga bersikulo ginagamit man sa iban nga mga bahin sa Biblia (Lev. 24:20; Deut. 19:21).

Ang orihinal nga katuyoan sang sini nga kasogoan nahimo batok sa bisan ano nga personal nga pagtimalus. Para yadto sa pagpauntat sang madugo nga mga pag-inaway sang mga pamilya, ukon pagtimalus nga wala anay sang nagakaigo nga pagpangusisa. Ang kahalitan kinahanglan nga mabinagbinag anay sing maayo sang mga hukom, kag niyan ang nagakaigo nga balayran mapalig-on kag dapat mahatag. Ang ining buluhaton ginhimo agud mapauntat ang mga tawo halin sa “pagbutang sang kasogoan sa ila kaugalingon nga mga kamut.” Ang hustisya kinahanglan nga mapatuman, apang kinahanglan nga mahimo ini sono kasogoan sang Dios.

Si Jesu-Cristo, nga naghatag sang sining mga kasogoan sang sosyodad kay Moises, nakahibalo sa tinutuyo sang sini nga kasogoan; gani, maaplikar Niya ini sa nagakaigo nga pamaagi, sono sa orihinal nga katuyoan sini. Ang motibo sa likod sini amo ang pagdala sang hustisya kag pagpasag-uli, kag pagpabalik sang paghidait.

Ang isa ka tawo sarang makapakigbato, sa isa ka bahin, nga ang hustisya nagapahangup sang isa ka sahi sang pagtimalus. Ang nagakaigo nga pag-aplikar sang sini nga mga kasogoan isa ka pagtinguha nga makita ang husto nga balanse sa tunga sang mga ideya sang hustisya kag pagtimalus.

`Paano ang pagtalupangud nga maabut gid ang adlaw nga ang hustisya mapatuman makabulig sa imo nga maatubang ang tanan nga inhustisya nga aton makita sa kalibutan subong?`