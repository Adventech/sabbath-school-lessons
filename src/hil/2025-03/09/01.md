---
title:  Ginakabuhi ang Kasogoan
date:   23/08/2025
---

### Basaha Para sa Pagtoon sa Sini nga Semana

Exo. 21:1−32; Exo. 22:16−23:33; 2 Hari 19:35; Mat. 5:38-48; Roma 12:19; Mat. 16:27.

> <p>Salauluhon nga Teksto</p>
> “Kag ang Ginoo nagsiling kay Moises, ‘Amo ini ang isiling mo sa katawohan sang Israel: ‘Kamo gid nakakita nga ako nagpakighambal sa inyo gikan sa langit. Dili kamo maghimo sing iban nga mga dios nga pilak upud sa akon, ukon maghimo nga sa inyo sing mga dios nga bulawan’ ” (Exo. 20:22, 23).

Handum sang Dios nga ang Iya katawohan mangin pinasahi sa mga pungsud nga yara sa ila palibut. Gusto Niya nga mapundar sila bilang debotado nga komunidad sang pagtoo nga magakabuhi sa idalum sang Iya pagdumalahan kag awtoridad. Ang kada isa dapat magtuman sang Iya kagosoan. May mga hukom nga pagapilion bilang mga manugpatuman sang kasogoan, kag ang mga sacerdote magatudlo sini. Ang mga ginikanan may importante man nga katungdanan.

Sa bisan ano nga kultura, ang mga kasogoan nagapahayag sang mga pagsulundan nga walay kaangay, mga lalambuton, katuyoan, kag karakter sang manughimo sang kasogoan. Halimbawa, sang nagmando si Faraon nga patyon ang tagsa ka bata nga lalaki, ang ini nga kasogoan nagpahayag kon ano ang iya kinaiya: iya sang yawa. Baliskad sa sina, kon ang hari naghimo sang kasogoan nga ang tagsa ka 18 anyos sa ginharian pagapadyaan sang libre nga edukasyon, madamu ang magakabig sini nga ebidensia tuhoy sa pagkamainalwanon sang hari kag handum nga mag-uswag ang iya ginharian.

Ang kasogoan sang Dios nagapahayag kon sin-o Sia, kon sayoron, ang Iya kaayo, gugma, kabilihanan, mga pamatasan, pagkamatarung, kag ang Iya pagpugong batok sa kalautan. Kaangay nga ang kasogoan balaan kag matarung, amo man sini ang Dios. Samtang nagatuga sang duug para sa mabuganaon nga pagkabuhi, ang kasogoan nagabulig man nga mapangapinan kita halin sa peligro kag mga kalamidad. Ang pagrespeto sa Dios, sa isa kag isa, kag sa kabilihanan sang kabuhi mga basehanan sang Iya sistema sa layi.

_*Ton-i ang leksyon sang sini nga semana sa pag-aman sa Adlaw nga Inugpahuway, Agosto 30._