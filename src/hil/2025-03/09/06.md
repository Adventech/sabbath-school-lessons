---
title:  Pagtimalus
date:   28/08/2025
---

> <p></p>
> “Dili kamo magtimalus, mga hinigugma, kondi pabayai ini sa kasingkal sang Dios; kay nasulat na, ‘Akon ang pagtimalus, ako ang magatumbas, nagasiling ang Ginoo’ ” (Roma 12:19; tan-awa man ang Deut. 32:35).

`Ano nga saad kag mando ang makita sa sining mga bersikulo, kag paano sila suod nga naangot?`

Tubtub nga ang Ginoo magadala sang hustiya nga tuman kakulang subong, katungdanan sang mga hukom sa dumaan nga Israel ang pagpatuman sang kasogoan kag paghibalo sang makatarungan nga silot kon matabo ang paghalit kag pagsamad. Apang kinahangln nila anay ang kamatooran. Ang problema amo nga ang mga manunudlo sang kasogoan sa panahon ni Cristo nagpatuman sang sini nga kasogoan sa pamaagi nga nagbukas sang panghunahuna para sa personal nga pagtimalus. Bangud sini, ang prinsipyo ginhangup nga indi na sono sa konteksto, kag nadula na ang orihinal nga katuyoan sini. Ang resulta, ginadepensahan na nila ang kon ano ang ginadumilian sang kasogoan.

`Basaha ang Mateo 6:4, 6; Mateo 16:27; Lucas 6:23; kag 2 Timoteo 4:8. Ano ang ginasugid sa aton sang sini nga mga teksto nahanungud sa panan-aw ni Jesus sa mga prinsipyo sang padya kag silot?`

Ang Dios wala nagapamatok sa prinsipyo sang padya kag silot. Ang hustisya tuhoy lamang sa prinsipyo; importante ini nga bahin sang kabuhi. Apang, wala sang tawo nga mag-angkon sa iya kaugalingon sang katungdanan nga iya sang hukom, hurado, kag “manuglaglag” sa iya kaugalingon. Daw ano kahapos para sa aton ang pagpatiko sang hustisya! Wala sa aton ang kinamatarung nga magtimalus sa kahalitan. Kon may kalautan nga dapat patuhuyan, dapat ini himoon sang korte; trabaho ini sang mga hukom.

Sa sini nga konteksto si Jesus nagasiling sa aton nga mangin himpit “subong nga himpit ang inyo langitnon nga Amay.” Paano kita mangin kaangay ka himpit sa Dios mismo? Ang dimaiyaiyahon nga gugma amo ang kabug-osan nga karakter sang Dios. Ginatudloan Niya ang Iya mga sumulunod kon paano higugmaon ang ila mga kaaway kag sa pagpangamuyo para sa sadtong nagahingabut sa ila. Ang matuud nga pagkahimpit amo ang paghigugma, pagkamapinatawaron, kag pagkamaloloy-on (Luc. 6:36), bisan pa sa sadtong indi takus sa sini. Ang ini nga prinsipyo, kag ang mga binuhatan nga ginadala sini, amo ang kahulugan sa pagpakita sang karakter sang Dios.

`Ano ang mga pamaagi sa diin, adlawadlaw, makatoon kita sa paghigugma sa pamaagi nga sono sa ginmando sa aton? Ngaa nagalakip ini permi sang pagdumili sa kaugalingon?`