---
title:  Dugang pa nga mga Kasogoan
date:   25/08/2025
---

Sa kalooy sang Dios, gintudloan Niya ang mga hukom kon paano magpakig-atubang sa katawohan sa nagkalainlain nga mga sitwasyon tuhoy sa kinamatarung bahin sa propiedad. Madamu nga mga kaso ang ginpahayag, nga nagapakita kon ano ang himoon kon ang isa ka baka magaatake sa baka sang kaingod, kon ang mga tawo nagkawat sang hinuptanan nga sapat kag ginbaligya ini, kon ang mga sapat naghalab sa talamnan ukon ulubasan sang iban nga tag-iya, kon ang butang nga ginhulam sang tawo nakawat halin sa iya, ukon kon ang isa ka gin-arkilahan nga sapat napilasan ukon napatay (Exo. 21:32−22:15).

`Basaha ang Exodo 22:16−23:9. Ano nga mga isyu ang ginapatuhuyan sa sining mga kasogoan kag paano?`

Ang kasogoan sang Dios ginalakipan sang nagakalainlain nga mga isyu. May napat-ud na nga mga pagsulundan batok sa pagpakanubo ukon pagpakahuya sa tawo. Indi Niya gusto ang bisan ano nga sahi sang pagpangdaugdaug. Sa Iya kalooy, ang Dios nagatadlong sa masinalaypon nga mga huyog sang tawohanon nga tagiposoon kag nagapugong sa natural nga mga pagbuyok sang katawohan. Ang sosyodad kinahanglan mangin luwas sa katalagman, madula ang kalautan, kag mapauswag ang maayo nga pagpakigrelasyon. Ang hustisya kag gugma dapat magapangibabaw sa tanan nga mga binuhatan.

`Basaha ang Exodo 23:10−19. Ano ang importante nga mga isyu ang ginapatuhuyan diri?`

Ang Adlaw nga Inugpahuway kag ang mga kapiestahan nagatuhoy sa pagsimba kag mga pahanumdum nahanungud sa importante nga mga hitabo sa kasaysayan sang kaluwasan. Ang pagsimba mahinalungon nga ginadumalahan bangud amo ini ang teolohikal nga sadsaran para sa tanan nga hilikuton. Ang Adlaw nga Inugpahuway napasad sa tion sang Pagpanuga (Gen. 2:2, 3; Exo. 20:8−11), konektado sa kaluwasan kag pagtubos sang Israel (Deut. 5:12−15), kag, sa gamhanan nga pamaagi, nagapatuhoy sa pagsimba sa Dios bilang aton Manunuga, Manunubos, kag Ginoo (Mar. 2:27, 28).

Sa amo man nga bahin, may tatlo ka importante nga kapiestahan nga ginapasaulog gid sa mga Israelinhon kada tuig: (1) ang Pascua ukon ang Piesta sang Tinapay nga walay tapay sa tigpamulak (masami nga yara sa tungatunga sang Marso pakadto sa tungatunga sang Abril); (2) Ang Pentecostes ukon Piesta sang Ani (ukon ang Piesta sang mga Semana) pito ka semana pagkatapos sang nagligad nga piesta, gani nagasugod 50 ka adlaw sa olihi; kag (3) Ang Piesta sang mga Kayangkayang (ukon Payagpayag) ukon Piesta sang Pagdamisag sa tigragas (sa masami sa tungatunga sang Septyembre pakadto sa tungatunga sang Octobre; tan-awa man ang Exo. 34:18−26; Lev. 23:4−44; Num. 28:16−29:40; Deut. 16:1−16).