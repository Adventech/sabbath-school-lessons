---
title:  Ang Pagsulundan Sang Katipan
date:   24/08/2025
---

Sa Sinai, sa paghatag sang Iya kasogoan, ang Dios nagpahamtang sang pundasyon para magtudlo sa Iya katawohan kon paano, paagi sa pagpakig-angot sa Iya, sila makapangabuhi sang balaan nga pagkabuhi. Apang ang mga prinsipyo sang kasogoan kinahanglan nga maaplikar sa matag-adlaw nga kabuhi, gani ang Dios naghatag sa ila sang dugang nga mga kasogoan, ang ginatawag nga “Pagsulundan sang Katipan.” Responsibilidad sang mga hukom ang pagbantay sa sini nga mga kasogoan kag maaplikar ini sing nagakaigo.

“Ang mga hunahuna sang katawohan, nga nabulag kag nadagtaan sang pagkaulipon kag pagkapagano, indi preparado nga maapresyar sing bug-os ang lapnag nga mga prinsipyo sang napulo ka sogo sang Dios. Agud mahangpan sing bug-os ang obligasyon sang Decalogue kag mapatuman, ginhatag ang dugang nga mga pagsulundan, nga naglaragway kag nagaaplikar sang mga prinsipyo sang Napulo ka Sogo. Ang ini nga mga kasogoan gintawag nga mga paghukom, bangud pareho nga napasad sila sa walay katubtuban nga kaalam kag katarungan kag bangud nga ang mga mahistrado magahatag sang paghukom sono sa sini. Indi kaangay sa Napulo ka Sogo, ginhatag ini sing pribado kay Moises, nga amo ang magapahibalo sini sa katawohan.”—Ellen G. White, Patriarchs and Prophets, p. 310.

`Basaha ang Exodo 21:1−32. Ano ang detalyado nga mga pagsulundan ang nahatag nahanungud sa Hebreo nga mga ulipon, pagpatay, kag nasamaran nga lawas?`

Ang Pagsulundan sang Katipan nalaragway sa pila ka kapitulo (Exo. 21:1−23:19). Ang ining nga mga pagsulundan kag mga kasogoan ginhatag agud mapauntat ang paglapnag sang kalautan kag makatukud sang organisado nga sosyodad.

Ang mga kasogoan bahin sa ulipon pinasahi kag indi dapat masal-an sa mapintas kag malaut nga mga buhat nga ginahimo sang moderno ukon dumaan nga pagpang-ulipon. Sa pagkamatuud, ang Hebreohanon nga mga ulipon ginapangapinan kag ginahatagan sang bili. Sa moderno kag dumaan nga sosyodad, ang mga alagad kag ulipon propiedad sang nagapanag-iya sa ila, nga makahimo sang kon ano ang gusto sang tag-iya nga himoon sa ila. Sa pihak sina, ang mga kasogoan sa Biblia nagapatuman sang mga butang sa lain nga paagi. Ang pagserbisyo limitado lamang sa anum katuig (Exo. 21:1, 2; Jer. 34:8−22), kag sa ikapito nga tuig, ang tanan nga ulipon dapat mahilway magluwas kon gusto nila nga magpabilin sa ila agalon. Ang mga agalon makahatag man sa ila sang pahuway sa tagsa ka Sabado (Exo. 20:9, 10) kag magasakdag sang ila panguna nga mga kinahanglanon.

`Bisan pa nga sa kadam-an nga bahin sang kalibutan ang malaut nga ginahimo sang naandan nga pagpang-ulipon nawala na, sa ano nga mga pamaagi nga ang pipila ka prinsipyo sini ginahimo gihapon, kag ano ang sarang naton mahimo, sa aton limitado nga duug, sa pagpakig-away batok sa sini nga mga prinsipyo?`