---
title:  Ang Manugtunda Sang Ginoo
date:   07/07/2025
---

“Ang manugtunda sang Ginoo” nagpahayag kay Moises sa dabdab sang kalayo “halin sa tunga sang sapinit” (Exo. 3:2). Si Ginoong Jesus mismo ang nagpamulong kay Moises “gikan sa sapinit” (Exo. 3:4).

Indi maglibog sa titulo nga “manugtunda sang Ginoo” bilang paglaragway kay Jesu-Cristo. Ang tinaga nga manugtunda mismo nagakahulugan nga “mensahero” (sa Hebreo mal’akh), kag nagadepende ini permi sa konteksto kon ang ini nga maugtunda pagahangpon bilang tawo ukon langitnon (tan-awa ang Mal. 3:1). May madamu nga sitwasyon sa Biblia sa diin “ang manugtunda sang Ginoo” nagapatuhoy sa langitnon nga persona (ton-I, para sa ehemplo, ang Gen. 22:11, 15−18; Gen. 31:3, 11, 13; Huk. 2:1, 2; Huk. 6:11−22; Zac. 3:1, 2). Ang ini nga manugtunda sang Ginoo nagpamulong indi lamang sa ngalan sang Ginoo, kondi Sia gid mismo ang Ginoo. Si Jesus amo ang mensahero sang Dios sa pagpahibalo sang Pulong sang Amay sa aton

`Basaha ang Exodo 3:7−12. Paano ginpaathag sang Dios kay Moises ngaa gusto Niya magpatunga para sa mga Israelinhon tuhoy sa pagkaulipon nila sa Egipto?`

Ang pag-antus sang katawohan sang Dios sa Egipto ginlaragway sing maduagon bilang pag-ugayong kag mabaskug nga pagsinggit sa pagpangayo sang bulig. Ang Dios nakabati sang ila pagtuaw kag nagkabalaka (Exo. 2:23−25). Gintawag Niya sila nga “akon katawohan (Exo. 3:7). Kon sayoron, antes ang Sinai kag ang pagpalig-on sang katipan, mga katawohan na Niya sila, kag magapahanugut sa ila nga magpuyo kag mag-uswag (kon magtuman sila), sa duta sang Canaan sono sa nasaad sa ila mga ginikanan.

Ang Dios nagsiling kay Moises nga ipadala Niya sia sa kay Faraon para sa napat-ud nga buluhaton: “Kari, ipadala ko ikaw kay Faraon agud nga mapagowa mo ang akon katawohan, mga anak sang Israel, gikan sa Egipto” (Exo. 3:10). Sa liwat, ang Dios nagatawag sa ila “akon katawohan.”

Daku kaayo nga buluhaton ang ginpahayag sang Dios sa Iya alagad! Gani, si Moises nagsabat paagi sa pamangkot: “Sin-o bala ako?” Kon sayoron, sa iya paghangup sang kahulugan kag pagkaimportante sa matabo kag ang iya mangin papel sa sini, si Moises nakapaminsar kon ngaa ang kaangay niya amo ang napili. Sa una palang nga bahin, makita na naton diri ang iya karakter, ang iya pagkamapainubuson, kag pagbatyag nga indi sia takus sa kon ano ang ginapahimo sa iya.

`Ngaa ang pagpaubos, kag ang pagbatyag sang aton kaugalingon nga “pagkaditakus,” tama ka importante para sa bisan sin-o nga nagatinguha sa pagsunod sa Ginoo kag maghimo sang bisan ano nga butang para sa Iya?`