---
title:  Dugang nga Pagtoon
date:   11/07/2025
---

Basaha ang sinulatan ni Ellen G. White, “Moses,” pp. 251-256, sa Patriarchs and Prophets.

Ang pagtawag sa nagadabdab nga sapinit ayhan amo ang eksperiensya nga nagbaylo sing bug-os sang kabuhi ni Moises. Ang iban nga madinalag-on nga bahin sa iya kabuhi nagdepende sa iya positibo kag matinumanon nga pagsabat sa mando sang Dios sa pagdumala sang mga Hebreohanon pagowa sa Egipto kag padulong sa Dutang Saad.

Sing pat-ud, nahibaloan na naton subong kon ano ang natabo. Apang ibutang ang imo kaugaligon sa lugar ni Moises sa tion nga didto sia sa nagadabdab nga sapinit. Nalagyo sia halin sa Egipto agud maluwas ang iya kabuhi. Isa ka bag-o nga henerasyon sang mga Hebreohanon ang nadugang sa senario sa sulud sang 40 ka tuig, madamu sa ila ang posible nga gamay lamang ang nahibaloan bahin sa iya, ukon mahimo nga sayop bisan pa ang ila nabatian nahanungud sa iya, bangud sang napasa nga mga istorya nga pagkaligad sang mga panahon nasimponan na sang sayop nga pagsaysay. Apang karon, gintawag sia sang Dios agud dumalahan ang amo man nga katawohan pagowa sa gamhanan nga pungsud? Indi katingalahan nga nagpangalag-ag sia anay!

Hoo, tama kabudlay nga buluhaton, apang hunahunaa kon ano kuntani iya nadula kon nagsiling sia dayon nga “indi” sa ginmando sang Dios. Mahimo nga madula lang sia sa kasaysayan sa baylo nga—paagi sa gahum sang Dios nga nagpanghikot sa iya—nakahimo sia sang kasaysayan kag nangin isa sa pinakabantug kag pinakamainpluwensiado nga tawo, indi lamang sa Biblia kondi sa kalibutan mismo.

**Mga Palamangkutanon nga Pagadiskusyunan:**

`Sa matawhay nga tinuig nga didto sia sa kamingawan, si Moises naghimo sang kon ano ang ginsogo sang Dios sa iya: nangin pamilyado sia nga tawo, nagbantay sang mga karnero, kag nagsulat sang duha ka libro sang Biblia sa idalum sang pagtuytuy sang Dios antes sia gintawag nga mangin daku nga lider sang katawohan sang Dios. Ano ang matudlo sa aton sang eksperiensya ni Moises nahanungud sa aton mga katungdanan sa kabuhi?`

`Ang isa ka tawo sarang makapakigbais nga, kon imo tan-awon, ang mga pagpamalibad ni Moises makatarunganon, indi bala? Ngaa magpati ang mga tawo sa akon? Sin-o bala ako? Indi ako maayo maghambal. Ano ang masugid sa aton sang sini nga istorya kon paano maton-an ang pagsalig nga ang Dios makabulig sa aton nga mahimo ang kon ano ang Iya ginapahimo sa aton?`

`Pamalandungi gid ang punto nga yara sa Domingo nga pagtoon nahanungud kay Moises nga amo ang nagsulat sang libro sang Genesis kag ano ka importante ang ina nga buluhaton sa aton paghangup sa sagrado nga kasaysayan kag sa plano sang kaluwasan. Ngaa dapat kita magpakig-away batok sa tagsa ka pagpaninguha (kag madamu nga iban pa) nga mapaluya ang awtoridad sang libro, ilabi na gid ang pagpanginwala sa pagkamakasaysayan sini, ilabi na gid ang una nga 11 ka kapitulo?`