---
title:  Ang Circuncision
date:   10/07/2025
---

`Basaha ang Exodo 4:18−31. Paano naton mahangpan ining dikinaandan nga istorya, kag ano nga leksyon ang aton makuha halin sa sini?`

Ang mga nagatoon sa Biblia nagakakibot kon mabasa nila nga, pagkatapos nga gintuman ni Moises ang Ginoo kag nagsugod sa iya pagpanglakaton pabalik sa Egipto, ang Ginoo “nagtinguha sa pagpatay sa iya” (Exo. 4:24). Halin sa konteksto sang istorya, maathag nga ang isyo amo ang pagcircuncidar. Ang iya kamanghuran nga bata nga lalaki wala nacircuncidar, nga ginmando sa katipan kay Abraham.

Si Moises, bilang lider sang katawohan sang Dios, kinahanglan nga magpakita sang iya himpit nga pagpanugyan kag pagtuman sa Dios, agud mangin takus sia nga dumalahan ang iban nga tawo nga mangin matinumanon. Kinahanglan niya nga mangin modelo sang sinang bug-os nga pagpanugyan sa Dios. Ang iya asawa nga si Zipora babayi nga maabtik sa pagbuhat kag iya gincircuncidar ang iya anak nga lalaki agud maluwas ang kabuhi sang iya bana. Gintandug niya si Moises sang “napunta nga panit nga dugoon,” kag ang ini nga dugo nagrepresentar sang pagtubos, kabuhi, kag pagpat-in sang katipan. Ang kamatooran nga nahimo ini sing tama kadali nagdugang sa drama sang mga hitabo.

Isa ka importante nga leksyon ang sarang maton-an halin sa sini nga hitabo: indi gid mapaslawan sa paghimo sang kon ano nga aton nahibaloan nga husto.

“Sa dalanon halin sa Midian, si Moises nakabaton sang makakilibot kag makakulugmat nga paandam sang indi pagkahamuut sang Dios. May manugtunda nga nagpahayag sa iya nga may pamahug, nga daw laglagon niya sia sa gilayon. Wala sang paathag nga nahatag; apang nadumduman ni Moises nga ginbalewala niya ang isa sa mga ginapatuman sang Dios. . . ginpatumbayaan niya ang pagcircuncidar sa ila kamanghuran nga bata nga lalaki. Wala niya nahimo ang kondisyon sa diin ang iya anak mangin takus sa mga pagpakamaayo sang katipan sang Dios sa Israel; kag ang ina nga pagpatumbaya sa bahin sang ila napili nga lider indi makapamag-an sang langitnon nga mga pagsulundan sa katawohan. Sa kahadluk ni Zipora nga ang iya bana mapatay, ginhimo niya mismo ang ini nga seremonya, kag ang manugtunda niyan nagpahanugut kay Moises nga magpadayon sa iya panglakaton. Sa iya misyon kay Faraon, si Moises mabutang sa daku nga katalagman; ang iya kabuhi matipigan lamang paagi sa proteksyon sang balaan nga mga manugtunda. Apang samtang nagakabuhi sa pagpatumbaya sa nahibaloan na niya nga katungdanan, wala sia sang siguridad; bangud indi sia mapangapinan sang mga manugtunda sang Dios.”—Ellen G. White, Patriarchs and Prophets, pp. 255, 256.

`Ano ang masiling sa imo sang sini nga istorya kon sa pagkamatuud nakasala ka sa pagpatumbaya sa imo nahibaloan nga dapat nimo buhaton? Ano nga mga pagbag-o ang dapat nimo nga himoon, bisan pa subong dayon?`