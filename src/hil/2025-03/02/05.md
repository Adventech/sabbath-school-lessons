---
title:  Apat ka Pamalibad
date:   09/07/2025
---

`Basaha ang Exodo 4:1−17. Ano nga mga tanda ang ginhatag sang Dios kay Moises para himoon agud mapalig-on ang iya posisyon bilang mensahero sang Dios?`

Si Moises nagtinguha liwat nga magpamalibad halin sa buluhaton nga ginapahimo sa iya sang Dios (tan-awa ang Exo. 3:11). Indi sia gusto nga magkadto sa Egipto kag atubangon si Faraon. Kay man, napaslawan na sia sang iya gintinguhaan sang una, paagi sa iya kaugalingon, nga buligan ang mga Hebreo. Subong man, ang iya mismo katawohan wala nagapati ukon nagabaton sa iya bilang ila lider. Amo ina kon ngaa naghimo sia sang ikatatlo nga pagpamalibad: “Apang karon, indi sila magpati sa akon ukon magpamati sa akon tingug?” (Exo. 4:1)? Indi yadto pamangkot agud makatoon sang bag-o nga butang; isa yadto ka pagtinguha sa pagsiling nga “indi” sa responsibilidad nga ginapahimo sa iya sang Dios.

Duha ka makatilingala nga tanda ang ginhatag kay Moises nga himoon sa atubangan sang mga tigulang sang Israel kag, sa olihi, sa atubangan ni Faraon: (1) ang iya sungkud mangin man-ug kag magabalik liwat bilang sungkud, kag (2) ang iya kamut mangin aroon apang maayo ini gilayon. Ang ining duha ka milagro dapat magakombinse sa mga tigulang nga ang Dios nagapanghikot para sa ila. Apang kon indi, yara ang ikatatlo nga milagro, ang tubig mangin dugo (Exo. 4:8, 9).

Bisan pa ginhatag na sang Dios kay Moises ining tatlo ka gamhanan nga kalatingalahan, nagpabutyag pa gihapon sia sang lain naman nga pagpamalibad, ang ikaapat: indi sia maayo nga manughambal.

`Basaha ang Exodo 4:10−18. Paano nagsabat ang Dios kay Moises, kag ano nga mga leksyon ang aton makuha para sa aton kaugalingon, sa kon ano man nga sitwasyon kita nagapati nga ginatawag kita sang Dios?`

Ang ining apat ka pamalibad nagapakita sang pagpangalag-ag ni Moises tuhoy sa pagsunod sa mando sang Dios. Paagi sa “makatarunganon” nga mga pagpamatok, iya gintabonan ang iya pagkadiluyag nga magkadto. Ang una nga tatlo ka pagpamalibad nabutang sa pamangkot: (1) Sin-o ako? (2) Sin-o Ka? kag (3) Paano kon indi sila magpati sa akon? Kag (4) ang ikaapat nga pagpamatok isa ka pamulong: “Indi ako maayo maghambal.” Ginsabat sang Dios ini tanan kag naghatag sang makagagahum nga solusyon. Sa sini nga mga pagpamalibad ang Dios nagpresentar sang madamu nga mga saad nga makapalig-on.

Niyan si Moises nagpahayag sang iya ikalima kag katapusan nga pangabay kag direkta nga nagsiling: “O, Ginoo ko, ginaampo ko, ipadala ang iban nga tawo” (Exo. 4:13). Bilang sabat, ang Dios nagsiling sa iya nga ginapadala na Niya ang iya utud nga lalaki nga si Aron agud magsuporta sa iya. Sang olihi, si Moises malinong nga nagpasugot kag nagpangayo sang pagpakamaayo kay Jetro antes sia naglakat padulong sa Egipto.