---
title:  Komento Sang Manunudlo
date:   11/07/2025
---

### Bahin I: Kabilogan nga Panan-aw

**Sadsaran nga Teksto:** Exodo 3:7, 8

**Sentro Sang Pagtoon:** Exodo 3:1–4:31

**Panugod:** Ang Dios nagpahayag sang Iya kaugalingon kay Moises, nga nagtawag sa iya nga mangin Iya alagad nga magaluwas sang Iya katawohan halin sa Egipto kag magadumala sa ila padulong sa Dutang Saad. Si Moises nahalawhaw sa sining bag-o nga buluhaton kag nagpangabay sa Dios nga mangita nalang sang iban.

**Mga Tema Sang Leksyon**

Sa aton pagtoon sang Exodo 3 kag 4, talupangdon naton ang isa ka importante nga kamatooran: Kon ang Dios nagatawag sa Iya katawohan nga maghimo sang partikular nga buluhaton, ginasangkapan kag ginapasarang man Niya sila agud mahimo nila ini. Ang pagtawag kag pagsangkap nagaupdanay. Ang Ginoo nagahatag sang espirituhanon nga mga hiyas kag mga ikasarang nga kinahanglanon. Indi kita dapat magkabalaka, bisan pa nga tama kadaku sang buluhaton kag daw labaw sang sa aton masarangan. Ang Dios amo ang magamaniobra. Dapat naton pahanugutan ang Dios nga mangin Dios sa aton kabuhi kag magsalig sing bug-os sa Iya mga saad. Makasalig kita sa Iya. Responsibilidad naton nga sundon ang Iya pagtuytuy kag tumanon ini.

Ang kaundan sang sining duha ka kapitulo, nga nagasaysay tuhoy sa pagpatunga sang Dios nga nagapabor sa Iya katawohan, sarang matunga sa apat ka panguna nga mga bahin:

1. Ang pagpakig-atubang sang Dios kay Moises (Exo. 3:1−4:17), nga may panugod kag mando (Exo. 3:1−10) kag apat ka bahin nga nagapakig-angot sa paghinon-anon sa tunga sang Ginoo kag ni Moises: (1) Exodo 3:11, 12; (2) Exodo 3:13−22; (3) Exodo 4:1−9; kag (4) Exodo 4:10−12, subong man ang panghinakop: ang katapusan nga pangabay ni Moises, ang kaakig sang Dios, kag ang Iya pagpadala kay Aaron para magbulig kay Moises (Exo. 4:13−17).
2. Ang pagbalik ni Moises sa Egipto, upud ang iya asawa kag duha ka bata nga lalaki, kag ang pagpasiguro sang Dios nga magabulig kay Moises (Exo. 4:18−23);
3. Ang problema sa circuncision (Exo. 4:24−26);
4. Ang paghinon-anon ni Moises kay Aaron, mga tigulang, kag, sang olihi, sa mga Israelinhon (Exo. 4:27−31).

Ginapaabut ang daku kag gamhanan nga mga binuhatan sang Dios. Ang katawohan sang Dios nagatoo kag nagasimba sa buhi nga Dios nga magapanghikot para magtubos sa ila.

### Bahin II: Komentaryo

Ang pinakamakapabag-o nga hitabo sa kabuhi ni Moises amo ang iya personal nga pagpakig-atubang sa Ginoo sa panahon sang iya eksperiensya sa nagadabdab nga sapinit. Ang ini nga insidente nagbag-o sang iya kabuhi. Sa tion sang sini nga hitabo, 80 anyos na sia, nagakabuhi nga malipayon kag malig-on, kag napahamtang na sing maayo ang iya kabuhi. May asawa sia, may duha ka bata nga lalaki, nagpuyo sa Midian, kag mapuslanon sa Ginoo. Sa iya malinong nga tinion, samtang nagabantay sang mga karnero, nahikot sia sang Dios nga magsulat sang duha ka biblikanhon nga libro: ang Job kag Genesis. Sigurado nga kontento na si Moises sa iya kabuhi upud sa iya pamilya kag sang iya panglakaton upud sa Ginoo. Niyan nag-abut ang makakilibot kag makatulublag nga hitabo sa iya naandan nga malinong nga kabuhi adlawadlaw: nakakita si Moises sang nagadabdab nga sapinit apang wala naupos sang kalayo nga naglikop sa sini.

Sang nakuha na sang Ginoo ang atensyon ni Moises, ginhambalan Niya sia kon daw ano kadaku ang Iya pagkabalaka sa kahimtangan sang mga Israelinhon sa Egipto. Ang Ginoo nagpamulong nahanungud sa ila kapiotan, pagkapigos, pagkaulipon, pagpangayo sang bulig, kag pag-antus. “Nagapanaug ako sa pagluwas sa ila” (Exo. 3:8) ang pahayag sang Ginoo. Gintawag Niya ang mga Israelinhon nga “akon katawohan” (Exo. 3:10) kag gusto nga tuytuyan ang Iya katawohan padulong sa bag-o nga duta. Gintawag naton ini nga Dutang Saad bangud ang Dios nagpahayag sang Iya pulong kay Abraham, Isaac, kag Jacob nga ang ila mga kaliwatan magapanubli sang Canaan. Ang tion nag-abut nga ang Dios magahimo sang tikang, kag si Moises mangin instrumento nga paagi sa iya ang Dios makatuman sang Iya saad.

Si Moises gintawag mismo sang Dios nga magbalik sa Egipto, duta nga iya ginpalagyohan agud maluwas ang iya kaugalingon nga kabuhi, 40 ka tuig ang nagligad (sang 1490 B.C.). Si Moises karon magaatubang sa Faraon nga si Thutmose III (1504-1450 B.C.), nga kilala gid niya sing personal halin sang nagatubo sia kag nagapuyo sa palasyo sang hari. Ang iloy nga nag-adoptar kay Moises, si Hatshepsut, napatay na, sang 1482 B.C. Sang ang Dios nagpangabay kay Moises nga magbalik kag magpakigbuylog sa Iya agud luwason ang mga Israelinhon halin sa Egipto, naghatag Sia sang duha ka mando kay Moises: “Kari, ipadala ko ikaw kay Faraon agud nga mapagowa mo ang akon katawohan mga anak sang Israel, halin sa Egipto” (Exo. 3:10). Halin sa sini nga bersikulo, aton mapanilagan nga ang Dios naggamit sang duha ka importante nga pagpahayag nga indi pareho kaathag sa aton moderno nga mga pagbadbad. Ang Dios nagpamulong nga may kabug-at kay Moises: (1) “lakat”; kag (2) “ dal-a ang akon katawohan. . .paggowa sa Egipto.” Gani, ang pagtawag kay Moises napahayag.

**Ang Apat ka Pamalibad ni Moises kag ang Apat ka Saad Sang Dios**

**1. “Sin-o Bala Ako?” kontra “Magaupud Ako sa Imo” (Exo. 3:11, 12).**

Sang nabatian ni Moises ang ining duha ka mando (“Lakat!” kag “Pagowaa ang Akon katawohan halin sa Egipto”), sa una nga tion indi sia handa nga magpanugyan kag magsunod sini. Si Moises naggamit sang apat ka pamaagi agud malikawan ang daku kaayo nga kabudlay sang sining mando. Una, nanago sia sa likod sang iya pagpaubos kag nagpamangkot sang mainalamon nga palamangkutanon: “Sin-o bala ako?” Importante ang paghibalo sang aton pagkakulang kag pagkawalay ikasarang sa paghimo sang kon ano nga ginapahimo sa aton sang Dios. Ang gahum sa pagsunod sang Iya pagdumala indi halin sa sulud naton kondi halin sa gowa naton; yara ini sa pagsangkap sang Dios sa aton kon mapainubuson kita nga magsunod sa Iya. Apang, si Moises nagsobra pa sa sini nga pagkilala agud makakita sang paagi para makalikaw sa mando sang langit.

Ang Dios, sa Iya sabat, nagpasiguro kay Moises nga magaupud Sia sa iya (ang pareho nga tinaga nga “Ako” ang gin-gamit sa bersikulo 12 kag 14), kag naghatag sa iya sang tanda paagi sa pagpahayag nga si Moises kag ang mga Israelinhon magasimba sa Dios sa sini nga bukid, ang Bukid sang Sinai, sa diin sila subong nag-atubangay. Ang ini nga saad nagasakop na sang tanan. Ang tanan nga butang nga kinahanglanon nalakip sa presensia sang Dios upud sa Iya katawohan. Ang motibo sang “Immanuel” (“Ang Dios kaupud naton”) amo ang pinaka-importante nga saad.

**2. “Ano ang Imo Ngalan?” kontra “AKO AMO AKO” (Exo. 3:13−22).**

Si Moises nagpahayag sang iya ikaduha nga pagpamalibad paagi sa pagpamangkot sa kahulugan sang ngalan sang Dios YHWH: “Ano ang Imo ngalan?” Sa sini nga tion nagapanago sia sa likod sang pagkaignorante sang katawohan sang Dios, nga sing matarung nagaangkon nga wala sila nakakilala sa Dios sing personal; gani, paano sila makahibalo nga si Moises amo ang gintangdo nga lider sang Dios?

Ang Ginoo mapailubon nga nagpaathag nga Sia walay katubtuban, personal, kag matuud nga Dios. Sia amo ang Dios sang kasaysayan nga nagtuytuy sa nahauna nga mga ginikanan sang Israel. Sia amo ang Dios ni Abraham, Isaac, kag Jacob, ang Dios nga nagpakigsugilanon sa ila kag nag-atipan sa ila bangud sang Iya gugma kag kalooy. Sia ang Dios nga naghatag sa ila sang Iya saad nga magadala sa ila sa “duta nga nagailig sing gatas kag dugus” (Exo. 3:17), nga may bugana nga pagpakamaayo sang Dios. Sia amo ang Ginoo. Ang Dios sang mga Hebreo. Ang Dios naghatag sa ila sang saad nga kon sila magbiya sa Egipto, indi sila maggowa nga wala sang dala kondi may madamu nga malahalon nga dolot nga gindingot sa ila sa panahon nga sila mga ulipon pa.

**3. “Paano Kon Indi Sila Magpati Ukon Mamati sa Akon?” kontra “Gamhanan nga mga Tanda Sang Dios” (Exo. 4:1−9)**

Si Moises nagpadayon sa iya ikatatlo nga pagpamalibad paagi sa pagpatuhoy sa posible nga pagduhaduha sang mga Israelinhon: “Paano kon indi sila mamati kag magpati sa akon? Paano nalang?” Bilang sabat, ang Dios nagsiling sa iya nga buligan Niya sia sa paghimo sang duha ka milagro nga mangin tanda kag ebidensia nga ang Dios nagpadala sa iya kag magaluwas sang Iya katawohan halin sa Egipto: (1) Masarangan ni Moises nga himoon ang iya sungkud nga man-ug kag ibalik liwat sa sungkud; kag (2) isuksuk niya ang iya kamut sa iya dughan, ipagowa ini nga aroon, niyan ibalik ini liwat kag mangin maayo na.

**4. “Indi Ako Madagmit Maghambal” (Exo. 4:10) kontra “Magatudlo [Ako] sa Imo Sang Imo Ihambal” (Exo. 4:12).**

Ang ikaapat nga pamalibad ni Moises para indi makakadto sa Egipto tama ka simple: “Indi ako maayo maghambal.” Si Moises nagpakilooy sa Ginoo nga mahina sia sa pagporma sang mga argumento kag indi maayo sa mga pinulongan sang Egipto kag Hebreo.

Sing halangponon, wala na niya nagamit ang pinulongan sang Egipto sa sulud sang apat ka dekada. Bilang sabat, ang Dios nagpasiguro kay Moises nga pagahatagan Niya sia sang ikasarang sa pagpabutyag sang mga butang nga makahaylo kag maathag bangud nga Sia ang Manunuga. Bangud sina, ang Dios magahatag sang gahum kay Moises para sa sini nga buluhaton: “Magaupud ako sa imo baba [sa literal, Ako ang imo mangin baba] kag magatudlo sa imo sang imo ihambal” (Ex. 4:12). Ang ini nga saad nagapahanumdum sa aton sang kaangay nga istorya sa Jeremias 1:5−8).

Ang Exodo 4:13−17 nagalaragway sang katapusan nga pagpamalibad ni Moises kag ang reaksyon sang Dios sa sini. Naipit na si Moises. Ang tanan niya nga pamalibad nasabat mismo sang Dios. Ano ang pagahimoon ni Moises? Dapat sia magdesisyon sing maathag paagi sa pagsabat sa panawagan sang Dios, kon bala hoo ukon indi. Sing makakilibot para sa aton, si Moises nagpangindi gihapon sa pagsunod sa mga mando sang Dios, bisan pa pagkatapos nga mabaton ang tumalagsahon nga mga saad halin sa Dios. Indi gusto ni Moises nga maglakat: “Ginaampo ko, ipadala ang iban nga tawo” (Exo. 4:13).

Sa karon nabaliskad ang pagsulundan. Indi lamang nga ginpangindian ni Moises ang mga mando sang Dios, kondi nagpangahas pa sia nga mandoan ang Dios sang iya kaugalingon nga gusto, bisan pa nga ginpahumok niya ini gamit ang pulong nga palihog ukon ginaampo: “Ginaampo ko, ipadala ang iban nga tawo” Sia nga dapat magtuman amo na karon ang naghatag sang mando sa Dios. Daw ano nga pagbaliskad sini!

Sa sini nga tion, ang teksto sa Biblia nagpahayag nga “ang kaakig sang Ginoo nagadabdab batok kay Moises” (Exo. 4:14). Apang, ang Dios nagpresentar sang solusyon: paagi ini sa presensia ni Aaron, ang utud nga lalaki ni Moises, “kag yari karon, nagakari sia sa pagpakigkita sa imo” (Ex. 4:14). Ang Dios nakahibalo na nga daan sang negatibo nga sabat ni Moises kag ginpakadto na si Aaron kay Moises agud magpadasig sa ila nga magbinuligay agud matuman ang mando sang Dios. Si Aaron ang mangin “baba,” i.e., ni Moises, ang iya manughambal nga magapahibalo sa pulong sang Dios kay Faraon kag sa katawohan. Daw ano ka mahigugmaon kag maloloy-on nga Dios! Nagahatag Sia sang sulosyon nga sa aton pagtan-aw puro lang kadulum.

Si Moises nagsunod sa mga gintudlo sang Dios nga may daku nga pagpangalag-ag. Indi naton mabasa ang sabat ni Moises sa solusyon sang langit, apang matukiban naton, sa masunod nga mga bersikulo, nga si Moises nagkadto sa Egipto.

Bilang maayo nga padre de pamilya, nagsugid sia una kay Jetro nahanungud sa iya langitnon nga responsibilidad, kag si Jetro nagpadala sa iya sa Egipto nga may pagpahanugut kag pagpakamaayo. Gani, nagpadayon si Moises. Halin diri, ang mga butang magapadayon sa mga pamaagi nga wala ginapaabut, kag wala ginalauman.

### Bahin III: Aplikasyon sa Kabuhi

1. Ang tanan nga butang sa aton kabuhi nagadepende sa aton panan-aw sa Dios. Sin-o ang Dios para sa imo? Paano mo ginatan-aw kag ginahangup ang presensia sang Dios sa imo kabuhi? Ano nga sahi sang dagway sang Dios ang imo ginapatubo?
2. Ang pinakaimportante nga butang para sa Ginoo indi ang butang, kagamitan, nalambot, agenda, ukon nahimoan; ini ang pagpakigrelasyon. Ang buhi nga Dios amo ang Dios sang pagpakigrelasyon. Ang tawohan nga pagpakigrelasyon nagasugod sa nagapatindug (verital) nga relasyon upud sa Iya kag nagapadulong sa nagapahigda (horizontal) nga pagpakigrelasyon sa isa kag isa. Paano ang pagpakigkita ni Moises sa Dios nagpabag-o sa iya persona kag naghimo sa iya nga bantug nga lider?
3. Ang pagtawag sang Dios sa aton kabuhi kaangay sang isa ka malapad nga dalan nga may nagkatuhaytuhay nga mga banas. Sa masami, ang pinakamabudlay nga buluhaton ukon panawagan sa kabuhi sarang makabulig sa aton agud marealisar nga ang ini nga buluhaton amo ang gusto sang Dios nga aton himoon. Ang Ginoo wala nagatuytuy sa aton sa mahapos ukon maiyaiyahon nga dalanon. Gusto Niya ang aton pagtubo kag kon ano ang pinakamaayo para sa aton. Ang Iya Pulong nagamando sa aton nga magpadayon, bisan pa nga ang buluhaton daw indi gid masarangan ukon labaw sang sa aton masarangan nga himoon. Paano mo makilala kag masiguro nga nagasunod ka sa Iya panawagan kag plano sa kabuhi?
4. Gusto naton nga himoon ang kabubut-on sang Dios sono sa Iya plano kag palanan-awon para sa aton. Ano nga mga pagpamalibad ang imo ginapahayag sa Dios nga nagapalikaw sa imo sa pagbaton sang Iya plano para sa imo kabuhi? Ano nga mga saad sa Biblia ang imo kinahanglan nga angkonon agud magahatag sa imo sang paglaum kag kaisug sa imo pagpanglakaton upud sa Iya? Paano ang ini nga mga saad makapadasig sa imo sa pagserbisyo sa iban?