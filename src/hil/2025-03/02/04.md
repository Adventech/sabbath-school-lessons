---
title:  Ang Ngalan Sang Ginoo
date:   08/07/2025
---

`Basaha ang Exodo 3:13−22. Ngaa gusto ni Moises mahibaloan ang ngalan sang Dios, kag ano ang importansia sang Iya ngalan?`

Ang Dios nagapresentar sang Iya kaugalingon kay Moises bilang “ ‘ehejeh ’asher ’ehejeh,” nga sa literal nagakahulugan nga “Mangin amo ako kon sin-o ako,” ukon “Ako amo Ako.” Sa Exodo 3:12, ang Dios nagagamit sang pareho nga pulong ’ehejeh kaangay sa bersikulo 14, sang nagpahayag Sia kay Moises nga “Magaupud ako” (sa imo). Nagakahulugan ini nga ang Dios walay katubtuban. Sia amo ang nagapangibabaw nga Dios, subong man ang Dios nga nagapabilin, kag nagapuyo Sia sa sadtong “may mahinulsulon kag mapainubuson nga espiritu” (Isa. 57:15).

Ang ngalan sang Dios nga “Yahweh” (ginbadbad sa Ingles bilang “ang Ginoo”) kilala sa katawohan sang Dios halin sa ginsuguran, bisan pa nga wala sila nakahibalo sa madalum nga kahulugan sini. Si Moises nakahibalo man sang ngalan nga Yahweh, apang, pareho man sa iban, wala niya nahibaloan ang matuud nga kahulugan. Ang iya pamangkot, “Ano ang imo ngalan?” pamangkot nahanungud sa madalum nga kahulugan sina.

Ang makabulig nga teksto amo ang Exodo 6:3, sa diin ang Dios nagpahayag: “Ako nagpahayag kay Abraham, kay Isaac, kag kay Jacob, subong nga Dios nga Makaako, apang sa akon ngalan nga Ginoo wala ako magpakilala sa ila” (Exo. 6:3). Wala ini nagapahangup nga si Adam, Noe, Abraham, kag ang mga patriarka wala nakahibalo sang ngalan nga “Yahweh” (tan-awa ang Gen. 2:4, 9; Gen. 4:1, 26; Gen. 7:5; Gen. 15:6−8; kag iban pa). Sa baylo, nagakahulugan ini nga wala sila nakahibalo sang madalum nga kahulugan sini.

Ang Iya ngalan, Yahweh, nagapatuhoy sa kamatooran nga isa Sia ka personal nga Dios, ang Dios sang Iya katawohan, ang Dios sang katipan. Tama Sia kalapit kag suod nga Dios nga nagapatunga sa pagsinarayo sang katawohan. Ang gamhanan nga Dios (Gen. 17:1) amo ang Dios nga nagapatunga sing makatilingala paagi sa Iya gahum. Apang si Yahweh isa ka Dios nga nagapakita sang Iya gahum paagi sa gugma kag pag-atipan. Pareho Sia sa Dios bilang Elohim (“gamhanan, makusog, nagalabaw nga Dios,” ang “Dios sang tanan nga katawohan,” “Ang Hari sang Uniberso,” “Ang Manunuga sang tanan nga butang”), apang ang lain naman nga mga aspeto sang Iya relasyon sa katawohan ang napahayag sa ngalan mismo nga Yahweh.

Ang paghibalo sang ngalan ukon pagtawag sa ngalan sang Dios indi butang nga makatalanhaga. Nahanungud ini sa pagbantala sang Iya ngalan, nga nagakahulugan sa pagtudlo sa iban sang kamatooran bahin sa sini nga Dios kag sa kaluwasan nga Iya ginatanyag sa tanan nga nagakari sa pagtoo. Kaangay sang ginpamulong ni Joel: “Ang bisan sin-o nga magtawag sang ngalan sang Ginoo maluwas” (Joel 2:32).

`Sa ano nga mga pamaagi sa imo kabuhi imo mabatyagan ang kahapiit kag kasuod kay Yahweh nga Iya ginahandum sa tanan nga nagapanugyan sa Iya?`