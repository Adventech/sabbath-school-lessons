---
title:  Ang Nagadabdab nga Sapinit
date:   06/07/2025
---

Pagkatapos nga makapalagyo si Moises padulong sa Midian, matawhay ang iya pangabuhi. Nagpangasawa sia, may duha ka anak nga lalaki, si Gersom kag si Eliezer (Exo. 18:3, 4), kag kabahin sa natapik nga pamilya ni Jetro, nga iya ugangan nga lalaki kag sacerdote sang Midian. Nagkabuhi sia sing masulhay sa sulud sang 40 ka tuig bilang manugpahalab, kaangay ni David (2 Sam. 7:8), nga nagkalipay sa presensia sang Dios, nga napahayag sing pinasahi sa mga butang nga yara sa iya palibut.

Apang, ang ini nga tion indi lamang para si Moises magasimhot sang kabulakan (ukon mahimo nga, sa sini nga sitwasyon, ang mga kaktus sa kamingawan?). Ang ining tinuig nga paglakat upud sa Ginoo nagbag-o sa iya kag nagpreparar sa iya para sa katungdanan bilang isa ka lider. Ang Dios naggamit man kay Moises sa sining malinong nga kamingawan agud magsulat sang duha ka pinakauna nga libro sa Biblia: ang Job kag Genesis, sa idalum sang pagtuytuy sang langit (tan-awa ang sinulatan ni Ellen G. White, Patriarchs and Prophets, p. 251; Francis D. Nichol, et al., eds., The SDA Bible Commentary, tom. 3, p. 1140). Si Moises nakabaton man halin sa Dios sang importante nga mga ihibalo nahanungud sa daku nga pagsumponganay, ang Pagpanuga, ang Pagkahulog sa Pagpakasala, ang Anaw, ang mga patriarka kag, ang labi ka importante, ang plano sang kaluwasan. Gani, si Moises nangin instrumento para sa pagpaalinton sa tanan nga katawohan sang matuud nga ihibalo bahin sa buhi nga Dios, ang aton Manunuga kag Manugsakdag, kag ihibalo nahanungud sa kon ano ang ginahimo sang Dios bahin sa sala nga nagdulot sang daku nga halit sa sini nga planeta. Ang kasaysayan sang Biblia kag kaluwasan may gamay nga kabilinggan kon wala ang importante nga pundasyon nga nahatag ni Moises sa idalum sang pagtuytuy sang Dios, ilabi na gid sa tolon-an sang Genesis.

`Basaha ang Exodo 3:1−6. Ano ang importansia nga makita sa kamatooran nga ang Ginoo nagpakilala sang Iya kaugalingon sa kay Moises bilang “ang Dios ni Abraham, ang Dios ni Isaac, kag ang Dios ni Jacob”?`

Nakita ni Moises nga ang nagadabdab nga sapinit wala maupos sang kalayo, kag gani nakahibalo sia nga nagatan-aw sia sa milagro, kag may madrama kag importante nga nagakatabo sa atubangan niya mismo. Sang nagpalapit pa sia, ang Ginoo nagsiling sa iya nga hukson ang mga sapin sa iya mga tiil bilang tanda sang hapiit nga pagtahud tungud ang presensia sang Dios nagpabalaan sang duug.

Ang Ginoo nagpakilala sang Iya kaugalingon kay Moises bilang “ang Dios ni Abraham, ang Dios ni Isaac, kag ang Dios ni Jacob” (Exo. 3:6). Ang Ginoo nagsaad sa sini nga mga patriarka nga ang ila mga kaliwat magapanubli sang Canaan, saad nga sigurado gid nga nahibaloan ni Moises. Gani, antes pa man ginpamulong ini, ang Dios nagbukas na sang pamaagi agud mahibaloan ni Moises ang magaabut kag kon ano ang importante nga katungdanan ang iya pagahimoon.

`Nagkinahanglan si Moises sang 80 ka tuig antes ang Dios nagkabig sa iya nga handa para sa iya buluhaton. Ano ang masugid sa aton sang sini nga kamatooran nahanungud sa pagpailub?`