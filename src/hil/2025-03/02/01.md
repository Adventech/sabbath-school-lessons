---
title:  Ang Nagadabdab nga Sapinit
date:   05/07/2025
---

### Basaha Para sa Pagtoon Sini nga Semana

Exo. 18:3, 4; Exo. 3:1−22; Gen. 22:11, 15−18; Exo. 6:3; Joel 2:32; Exo. 4:1−31; Gen. 17:10, 11.

> <p>Salauluhon nga Teksto</p>
> “Niyan nagsiling ang Ginoo, ‘Nakita ko ang kapipit-an sang akon katawohan nga yara sa Egipto, kag nabatian ko ang ila pagtuaw bangud sang ila mga agalon sa pangabudlay; nahibaloan ko ang ila mga kasubu, kag nagapanaug ako sa pagluwas sa ila halin sa kamut sang mga Egiptohanon, kag sa pagpagowa sa ila halin sinang duta sa pagpataklad sa ila sa isa ka dutang maayo kag malapad, sa duta nga nagailig sing gatas kag dugus’ ” (Exodo 3:7, 8).

Ang pagtawag sang Dios sa aton sa masami nagabag-o sang direksyon sang aton kabuhi. Apang, kon sundon naton ang ina nga panawagan, niyan matukiban naton nga ang dalanon sang Dios amo permi ang pinakamaayo nga dalan para sa aton. Apang kon kaisa—sa una nga tion—indi mahapos ang pagbaton sa panawagan sang Dios.

Kaangay sina ang sitwasyon para kay Moises kag sa pagtawag sa iya sang Dios, nga nagsugod gid sa iya pagpakig-atubang sa Ginoo paagi sa nagadabdab nga sapinit. Bisan pa nahibaloan ni Moises ukon wala ang nahanungud sa ginatawag nga mga kasogoan sang combustion, nakahibalo sia nga ang iya nakita isa ka milagro, kag pat-ud gid nga nagkuha ini sang iya igtalupangud. Sa wala sing pagduhaduha, ang Ginoo nagatawag sa iya para sa napat-ud na nga buluhaton. Ang isyo amo: magasabat bala sia sa sini nga panawagan, walay sapayan sang daku nga pagbag-o sa iya kabuhi nga sarang madulot sang sini nga panawagan? Sa una nga tion, indi positibo ang iya reaksyon sa sini.

Imo madumduman ang mga hitabo nga may pat-ud ka na nga lalambuton, apang ginbag-o sang Ginoo ang amo nga mga plano. Matuud nga mangin mapuslanon kita sa Dios sa madamu nga mga pamaagi, apang ang pagsunod sa panawagan sang Dios sa aton mga kabuhi, kag paghimo sang gintuytuy Niya sa aton nga hilimoon, sigurado nga amo ang pinakamaayo nga butang. Indi ini permi mahapos, kag indi yadto mahapos para kay Moises, apang indi gid maayo nga padayunon naton ang aton kaugalingon nga plano kon ang Dios nagatawag sa aton sa lain nga direksyon.

_*Ton-i ang leksyon sang sini nga semana sa pag-aman para sa Adlaw nga Inugpahuway, Hulyo 12._