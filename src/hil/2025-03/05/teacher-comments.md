---
title:  Komento Sang Manunudlo
date:   01/08/2025
---

### Bahin I: Kabilogan nga Panan-aw

**Sadsaran nga Teksto:** Exodo 12:26, 27

**Sentro Sang Pagtoon:** Exo. 11:1−12:30

**Panugod:** Ang ikapulo nga kalalat-an amo ang pinakatalipuspusan sang mga kalalat-an. Dapat mahanda na sing nagakaigo sang katawohan ang ila kaugalingon antes pa mag-abut ini bangud ang mga kabuhi nabutang sa katalagman. Ang kabuhi ukon kamatayon ang nagahulat sa mga panganay, nga nagpaalerto sa mga panimalay. Ang tagsa ka panimalay magasabat sang tama ka importante nga pamangkot: Magasalig bala kita sa Ginoo kag sa Iya pagsakdag sa kabuhi, ukon igabalewala lang bala naton ini? Ang nagaisahanon lamang nga dalan pakadto sa kabuhi namarkahan paagi sa pagbaton sang dugo sang inosente nga cordero. Sa sini nga tion, gin-inagurahan ang pagsaulog sang Pascua, agud nga, sing tingub, ang bug-os nga panimalay makaeksperiensya sang pagluwas sang Dios.

Mga manunudlo, indi malipat sa pagpaathag sa imo mga miyembro sa klase sang sadsaran nga punto sang leksyon: Si Jesu-Cristo amo ang Cordero sang Pascua (Juan 1:29; 1 Cor. 5:7). Paagi lamang sa Iya nga kita may matuud nga kabuhi kag kabuhi nga walay katubtuban. Ang ini nga kabuhi nasiguro paagi sa krus (Juan 11:25; Juan 12:32; Roma 5:6−8; 1 Cor. 1:18, 23, 24). Ang pagsaulog sang Pascua nagdolot kay Jesus nga magpundar para sa Iya mga sumulunod sang bag-o nga seremonya. Sa Katapusan nga Panihapon, si Jesus nagkaon upud sa Iya mga gintoton-an sang carnero, nga nagapatuhoy sa Iya. Sa paghimo sini, ginliso ni Cristo ang ginapatuhuyan sang Iya mga sumulunod sa isa ka bag-o nga pagsaulog nga magapadumdum sa ila sing sulitsulit tuhoy sa pinakaimportante nga hitabo sa kasaysayan sang duta kag sa kasaysayan sang bug-os nga uniberso: Ang Iya himpit nga pagsakripisyo sa krus para aton. Ginasaulog naton ang ini nga pagsaluhanay sa Panihapon sang Ginoo nga ginadumdum naton ang Iya kabuhi kag kamatayon para sa aton (Mat. 26:26−29, 1 Cor. 11:23−26). Ang ini nga Pascua nga ginbag-o liwan halin sa ginahalad nga cordero padulong sa Buhi nga Cordero, si Jesu-Cristo, isa ka indi matungkad nga leskyon nga dapat dumdumon sa panahon sang Communion, subong man sa adlawadlaw nga pagbaton personal sang nagatal-us nga kamatayon ni Cristo para sa katawohan (2 Cor. 5:15, 21).

### Bahin II: Komentaryo

**Kasaysayan sa Likod Sini**

Si Thutmose III (1504−1450 B.C.) nagtangdo sa iya anak nga si Amenhotep II (1453−1425 B.C.), nga indi iya panganay nga anak nga lalaki, nga maghari upud sa iya, apang sa malip-ot lamang nga tion. Si Amenhotep II ayhan wala sa Egipto sang nag-abut ang napulo ka kalalat-an, bangud didto sia nagapakig-away sa patag-awayan. Sa iya pagbalik, magabaton sia sang makasulubo nga balita nga ang iya amay napatay sa Dagat nga Mapula samtang nagalagas sa mga Israelinhon (Exo. 14:28; Exo. 15:4; Sal. 136:15) kag nga ang iya utud nga lalaki, ang panganay ni Faraon, napatay sa ikapulo nga kalalat-an (Exo. 12:29). Nag-abut ang paghukom sang Dios sono sa natagna, sa tatlo ka pamaagi sang pag-atake nga natabo, ang panganay nga mga lalaki sang Egipto, ang ila kasapatan, kag ang ila mga dios (Exo. 12:12). Si Faraon ginpaandaman sing maathag, apang ginsikway niya ang ginlaygay sang langit kag ang sulitsulit nga pangabay ni Moises nga sundon ang ginapahimo sang Dios agud nga malikawan ang ini nga kalamidad. Si Faraon matig-a nga nagpangindi sa pagtuman sa Dios, kag ang iya pagdumili nagdul-ong sa dugang pa gid nga mga kalaglagan para sa mga Egiptohanon. Naapektohan ang tagsa ka pamilya. Ang inpluwensia sang sini nga trahedya insigida, kag ang mga Egiptohanon nagpakilooy sa mga Israelinhon nga maghalin na sa Egipto.

**Ang Cordero Sang Pascua**

Madamu ang wala nakahangup sang matuud nga kahulugan kag katuyoan sang mga paghalad kag sang mga motibo sa likod sini. May daku nga kinalain sa tunga sang pagano nga mga paghalad, nga ginadolot sa mga templo ukon sa mga balay sa nagkalainlin nga mga dios sa laragway sang mga diosdios, kag sa matuud nga paghalad nga ginadolot sa buhi nga Dios. Ang Dios nagadumala sa sini nga mga paghalad kag nagahatag sang nagakaigo kag nagahisanto gid nga mga panudlo bahin sa kon ngaa kag paano dapat sila igahalad sa Iya, upud sa kon ano ang nagakaigo nga ihalad kag kon sin-o ang magadumala sa paghalad.

Sa likod sang tanan nga mga wala sa Biblia nga paghalad yara ang paghangup nga ang mga ini pagkaon para sa mga dios, nga nagadepende sa ila para masustentuhan. Sa pihak nga bahin, ang buhi nga Dios amo ang nagasakdag sang kalan-on para sa tanan (Sal. 104:14−27); gani, wala Sia nagakinahanglan sang mga halad agud mapakaon kag masustentuhan Sia. Buut silingon, ang mga halad indi pagkaon para sa Dios sang langit.

Apang ang sadsaran nga kinalain sa tunga sang pagano nga paghalad kag biblikanhon nga paghalad mas madalum pa gid. Ang sadsaran nga motibo sang pagano amo nga ginatan-aw niya ang mga dolot nga iya ginahalad bilang isa ka gamhanan nga pamaagi agud mainpluwensiahan ang mga dios, mapahaganhagan ang ila kaakig, kag mapalipay sila agud nga makabaton sia sang ila pagpahamuut. Ang mga pagano nga sumilimba kinahanglan magdala sang halad sa mga dios agud mapalipay sila, makabaton sang ila pagpakamaayo, kag mapakalma sila agud mapunggan ang mga dios nga maghalit sa ila. Ang pagano nga mga sumilimba kinahanglan nga maghatag sa ila dios sang pinakamaayo agud sila makabaton, bilang balus, sang langitnon nga proteksyon, kauswagan, kabuganaan, siguridad, kag pabor.

Sa pihak nga bahin, ang mga paghalad, sono sa Biblia, mga pamaagi kag pagsakdag sang Dios para sa aton agud makapalapit kita sa Iya. Ang Dios nagapanaug sa aton kag nagasakdag sang pagpasag-uli kag kaluwasan. Kon ang mga tumuloo magahalad, wala nila ginamaniobra ang Dios. Nagahatag sila bangud sa daku nga paghalad ni Jesus sa diin nagapatuhoy ang tanan nga paghalad. Gani, ginabaton nila si Jesus bilang ila Manluluwas nga amo lamang ang makapatawad sang ila mga sala, makaluwas sa ila, kag makapakamaayo sa ila.

Sa panahon sang Exodo, ang dugo sa bakalan tanda (Exo. 12:13) nga ang ina nga puluy-an nagkilala sa Ginoo kag gusto nga magkabuhi sono sa Iya mga panudlo. Ang tanda sang dugo nagdala sang paghukom sa kaluwasan sang pamilya. Ang Dios nagpahayag: “Kon makita ko ang dugo, magaligad ako sa inyo, kag wala sing kalalat-an sa inyo nga maglaglag sa inyo, kon akon laglagon ang duta sang Egipto” (Exo. 12:13). Ang ini nga paghukom wala nagakondenar ukon nagalaglag kondi positibo nga paghukom sang pagtubos nga naeksperiensiahan sang mga tumuloo. Sa Ingles, ang pulong nga “Passover,” (Pascua) ginalakipan sang duha ka pulong: “pass” kag “over,” gani “Passover.” Ang pagbadbad sang Biblia nagapatalupangud sa kamatooran nga ang paghukom sang Ginoo nga nagalaglag “maga-pass over” (maga-likaw) sa mga tumuloo nga nagtuman sa Dios paagi sa pagbutang sang tanda sang dugo sa ila mga bakalan sa ganhaan.

Ang nagatoo nga mga pamilya nagsaulog sang Passover (Pascua) bilang paghukom sang kaluwasan. Ining mga dugo may mas madalum nga kahulugan. Ang dugoon nga paghalad nagapatuhoy sa matuud nga Cordero sang Passover, si Jesu-Cristo, nga magahalad sang Iya kaugalingon para sa katawohan sing dayon. Gani, yadtong magabaton sa Iya bilang ila personal nga Manluluwas makabaton sang saad nga magakabuhi sila sa walay katubtuban kaupud Niya (Juan 3:16; 1 Juan 5:11−13).

Ang Dios makabaton sang halad nga ginahatag halin lamang sa mahinulsulon, mapainubuson, kag mapinasalamaton nga tagiposoon. Ang pagpasalamat sa kon ano ang nahimo sang Dios (indi bangud sang kon ano nga akon naangkon ukon nahimo) amo dapat ang sadsaran nga motibo nga magagowa halin sa tagiposoon nga nagadayaw sa Dios para sa dolot sang kaluwasan. Si propeta Isaias nagapahayag nga dapat padasigon naton ang isa kag isa bangud ang paghukom sang Dios para sa Iya katawohan wala nagakondenar kondi nagatubos. Ang aton mahigugmaon, maloloy-on, kag matinatapon nga Ginoo nagatudlo sa mga tumuloo kon paano hangpon ang Iya paghukom: “Isiling sa mga mahadlukon sing tagiposoon, ‘Magpakabakud, dili mahadluk! Yari karon, ang inyo Dios magakari nga may pagtimalus, nga may balus sang Dios. Sia magakari kag magaluwas sa inyo’ ” (Isa. 35:4).

**Pagtudlo sa Aton mga Kabataan Sang Pamaagi Sang Dios**

Ang Dios nagahatag sang sibu nga pagtudlo sa Iya katawohan kon paano tudloan ang sunod nga henerasyon nahanungud sa Iya kag sa Iya gamhanan nga mga binuhatan. Ginahambalan Niya sila nga magsaulog sang Pascua kada tuig sa isa ka personal nga pamaagi. Ang natabo sa ila mga ginikanan dapat pagakabigon bilang ila kaugalingon nga eksperiensya sa Exodo, nga daw sila ang mga ulipon nga gintubos sang Ginoo kag nakapalagyo halin sa Egipto. Ang mga ginikanan kinahanglan magtudlo sa ila kabataan, kag ang sunod nga henerasyon kinahanglan nga magtudlo man sini sa ila kabataan sing tayuyon. Dapat nila nga igakabuhi ini, indi lamang sa mga pulong kondi sa mga binuhatan man. Ang eksperiensya kinahanglan nga preska permi; ang kasaysayan kinahanglan nga mapakita sing personal kaangay nga daw natabo ini subong. Ang hitabo sa kasaysayan dapat mangin personal kag makita. Sa sini nga paagi, ang kasaysayan mapabuhi liwat, ang handumanan mapukaw, kag kon ano ang natabo indi gid dapat lipatan. Si Moises nagsiling: “Kag kon mag-abut kamo sa duta nga ihatag sa inyo sang Ginoo, sono sa ginsaad niya, bantayan ninyo ining pag-alagdan. Kag kon ang inyo mga anak magsiling sa inyo, ‘Ano bala ang kahologan sining pag-alagdan?’ magasiling kamo, ‘Ini halad sang pascua sang Ginoo, kay nagligad sia sa kabalayan sang katawohan sang Israel sa Egipto, sang pagpatay niya sang mga Egiptohanon apang ginluwas ang amon kabalayan’” (Exo. 12:25−27). Agud madumduman, ang mga Israelinhon gintudloan nga magsaulog sang Pascua kada tuig.

Ang ini nga modelo amo ang sadsaran sa diin kita magatudlo sa aton kabataan kag kaapohan subong. Ang ini nga sulundan ginhatag sa aton agud sundon. Si Asaf nagapahayag sini: “Magabungat ako sa akon baba sa paanggid; magamitlang ako sing madulum nga mga pinamolong sang dumaan, nga aton nabatian kag nahibaloan, kag ginsugid sa aton sang mga ginikanan ta. Dili naton pag-ilikum sila sa ila mga anak, apang isugid sa palaabuton nga kaliwatan ang mga pagdayaw sa Ginoo, kag ang iya kusug, kag ang iya makatilingala nga binuhatan nga ginhimo niya. Kay nagtukud sia sing pagpamatuud sa Jacob, kag nagpat-ud sing kasogoan sa Israel, nga ginsogo niya sa aton mga ginikanan nga ipakilala nila sila sa ila mga anak; agud nga ang paalabuton nga kaliwatan makakilala, ang mga anak nga matawo, nga magtindug kag magsugid sa ila sa mga anak nila, agud nga mapahamtang nila sa Dios ang ila paglaum, kag indi malipat sang binuhatan sang Dios, kon magbantay sang iya mga sogo” (Sal. 78:2−7).

Si David nagapahayag sang dapat naton himoon: “Ang isa ka kaliwatan magadayaw sang imo mga binuhatan sa isa, kag magapahayag sang imo gamhanan nga mga buhat” (Sal. 145:4). Ang kasaysayan sang pagtubos kag pagluwas kinahanglan nga masulit kag maton-an sang tagsa ka bag-o nga henerasyon. Nagakinahanglan lamang sang isa ka henerasyon nga magpatumbaya sang sini nga buluhaton para sa ila kabataan kag pamilya para madula ang ihibalo sa Dios kag malipatan Sia. Niyan ang paghangup sang Iya mga pagtudlo mawala, kag ang pagpaninguha sang diosnon nga pagkabuhi mabutang sa katalagman.

### Bahin III: Aplikasyon sa Kabuhi

1. Ang pagpatig-a ni Faraon, upud sa pagpamatok sang madamu nga mga Egiptohanon, nagatudlo sa aton nga bisan pa ang dalagku nga mga milagro kag katingalahan wala sang gahum agud makapapati sa katawohan kag makapabag-o sang ila kabuhi. Si Jesus mismo nagsiling: “ ‘Kon indi sila magpamati kay Moises kag sa mga manalagna, indi man sila mabuyok bisan may isa nga mabanhaw’ ” (Luc. 16:31). Ano ang sang una, kag subong, sa imo panglakaton sa kabuhi nga nagdul-ong sa imo nga sundon sing bug-os ang Dios? Paano kita makabulig sa iban nga indi magdepende sa mga milagro kondi seriosohon ang pagtamud sa Pulong sang Dios?
2. Bangud nga ang Dios nagahigugma sa aton, ginatudloan Niya kita nahanungud sa makalaglag nga resulta sang pagkadimatinumanon kon magkapyot kita gihapon sing hugot sa sala. Ang pagpadayon sa sayop makamalatay; bangud sini, ang Dios maloloy-on nga nagapanawag sa aton nga maghinulsul kag batonon ang Iya pagsakdag sang kaluwasan. Paano kita makasiguro nga nakapanugyan kita sing bug-os sa kay Jesus kag naluwas? Paano naton maserioso ang mahigugmaon nga paandam sang Dios nga indi magsunod sa dalanon nga nagadul-ong sa kalaglagan? Ang siod sang kalaglagan masangkad. Paano kita makalikaw sa sini?
3. Sa iya wali sa mga Israelinhon, si Moises nagpatalupangud sang pagkakinahanglan nga matudloan ang aton mga kabataan kag mga kaapohan kag maton-an nila sa tanan nga tion nahanungud sa gugma, kaayo, kag kamatooran sang Dios: “Kag itudlo mo sila sing makugihon sa imo mga anak, kag hambalon mo sila sa nagalingkod ka sa imo balay, kag sa nagalakat ka sa dalanon, kag sa nagahigda ka, kag sa nagabangon ka” (Deut. 6:7). Paano naton matudloan ang aton kabataan sa makagalanyat kag makahulugan nga pamaagi, nga indi makaulugot ukon may pagpamilit, agud ang aton mga panimalay mapun-an sang ihibalo sang Dios?