---
title:  Dugang nga Pagtoon
date:   01/08/2025
---

Basaha ang sinulatan ni Ellen G. White, “The Passover,” pp. 273-280, sa Patriarchs and Prophets.

“Ang Pascua kinahanglan mangin halandumon kag kinaandan, indi lamang nga nagapahanumdum sa kaluwasan halin sa Egipto, kondi nagatolok sa daku nga kaluwasan nga pagahimoon ni Cristo sa paghilway sang Iya katawohan halin sa kahiolipnan sang sala. Ang ginhalad nga carnero nagarepresentar sa ‘Cordero sang Dios,’ nga amo lamang ang aton paglaum para sa kaluwasan. Nagasiling sang apostol, ‘Ang aton Pascua nga cordero, si Cristo, nahalad na.’ 1 Corinto 5:7. Indi pa tuman nga ang cordero sa pascua mapatay; ang dugo sini kinahanglan nga mawisik sa mga bakalan; sa amo man nga ang merito sang dugo ni Cristo makatubos sa tagsa ka kalag. Dapat magtoo kita, indi lamang nga napatay Sia para sa kalibutan, kondi nga napatay Sia para sa kada isa sa aton. Dapat naton ikabuhi ang kinaiya sang nagatubos nga halad.”—Ellen G. White, Patriarchs and Prophets, p. 277.

Tubtub sa sini nga adlaw, ang nagabantay nga mga pamilya sang Judio sa bug-os nga kalibutan nagasaulog sang Pascua, Pesach. May yara sila sang ila ginatawag nga “Pascua Seder” (ang “seder” nagakahulugan “pasunod/pagplastar”) sa diin ila ginadumdum ang Exodo kag niyan nagakalipay sa pinasahi nga salosalo bilang pamilya. Matahum hunahunaon nga ginabantayan gihapon ini halin sa panahon sang Exodo! Ang ikapito nga adlaw nga Inugpahuway lamang, nga ginabantayan man sang mga Judio, ang ginakabig nga dumaan.

**Mga Palamangkutanon nga Pagadiskusyunan:**

`Paano naton mahangpan ang “pagkapatas” sang Ginoo sa pagpatay sang mga panganay, nga madamu sa ila ang sigurado nga “inosente”? Paano naton mapasanto ini sa gamhanan nga realidad nga ang Dios gugma? Hunahunaa man ang Anaw. Paano naton hangpon ini?`

`Ano ang buut silingon sang makahulugan nga halambalanon nga ang mga tumuloo ginatabonan sang dugo ni Jesus kag nga ang Iya dugo nagatinlo sa ila halin sa tanan nila nga kasal-anan?`

`Basaha ang masunod nga mga pulong: “Ang mga sumulunod ni Cristo dapat mangin mga umalambit sang Iya eksperiensya. Dapat mabaton nila kag mapalapnag ang pulong sang Dios agud ini mangin manugpanghikot nga gahum sang kabuhi kag binuhatan. Paagi sa gahum ni Cristo dapat sila mabag-o sa kaangay Niya, kag mapakita ang langitnon nga kinaiya. . . . Ang espiritu kag buluhaton ni Cristo dapat mangin espiritu kag buluhaton sang Iya mga gintoton-an.”—Ellen G. White, Patriarchs and Prophets, p. 278. Paano naton mapahanugutan si Cristo nga himoon sa aton ang nasulat diri?`