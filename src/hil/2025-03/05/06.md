---
title:  Ang Langitnon nga Paghukom
date:   31/07/2025
---

`Basaha ang Exodo 12:29, 30 kon paano ginpatay sang Dios ang mga panganay sa Egipto. Ngaa nagsentro ang Dios sa panganay? (Tan-aw man ang Heb. 11:28).`

Ang katapusan nga kalalat-an sa Egipto nag-igo sa mga panganay. Isa yadto ka langitnon nga paghukom sa tanan nga dios sang Egipto kag sa tanan nga pamilya nga nagasimba sa sining dimatuud nga mga dios, nga walay kapuslanan nga mga diosdios nga nagpakita sa kaugalingon nga huyog, handum, kag kahadluk sang katawohan.

Kaangay sa napakita sang nauna nga mga kalalat-an, ang ini nga mga diosdios wala makaluwas sa katawohan. Ang ila pagkawalay kapuslanan nangin mas maathag na karon, sa tion sang ikapulo nga kalalat-an, nga nagdala sang pinakadaku nga epekto ukon resulta sa mga Egiptohanon.

“Sa bug-os nga kadaygan sang Egipto ang bugal sang tagsa ka puluy-an napanubo. Ang pagbakho kag pagtiabaw sang mga nagalalaw naglanog sa kahanginan. Ang hari kag ang iya mga kaupud sa palasyo, nga nagapalanglapsi ang mga guya kag nagapalangurog ang mga batiis, nagtindug nga may kakugmat sa tuman ka makahaladluk nga hitabo.”—Ellen G. White, Patriarchs and Prophets, p. 280.

Si Faraon nagrepresentar sa daku nga gahum kag dios sang Egipto, kag ang iya panganay nga anak nga lalaki ginakabig nga anak sang dios. Si Isis amo ang diosa nga nagapangapin sa kabataan; si Heget amo ang diosa nga nagabantay sa kababayin-an sa tion sang pagpanganak; kag si Min amo ang dios sang pagpamuad. Magluwas sini, madamu pa sang dios sang pagkamabungahon ang Egipto. Ini tanan nga dios wala sing gahum kon ipaanggid sa buhi nga Ginoo. Si Moises nagsiling, “Sin-o bala ang kaangay mo sa tunga sang mga dios, O Ginoo? Sin-o bala ang kaangay mo, mahimayaon sa pagkabalaan, makahaladluk sa mga kadayawan, nagahimo sing mga kalatingalahan?” (Exo. 15:11). Si Jetro nagpamatuud sang olihi: “Karon nakilala ko nga ang Ginoo labi pa kadaku sa tanan nga dios, bangud nga ginluwas niya ang katawohan sa idalum sang kamut sang mga Egiptohanon, sang nagpabugal sila batok sa ila” (Exo. 18:11).

Sono sa Exodo 1, ang mga Egiptohanon nagpamatay sa bag-o natawo nga mga anak nga lalaki sang Israel sa mando ni Faraon agud mapaluya ang mga Israelinhon, kag agud magamhan kag mapakahuy-an sila. Karon ang silot sang Dios nag-igo sa mga panganay nga anak nga lalaki sang Egipto. Kon ano ang ginatanum sang katawohan, pagaanihon gid nila.

Ang aton mga desisyon kag binuhatan may mga resulta. Kag ang masakit nga kamatooran, nga naagyan man naton tanan, amo nga indi lang kita ang nagaantus halin sa resulta sang aton mga sayop nga hinimoan. Ang iban, kag kon kaisa madamu nga iban pa, bisan ang mga inosente nagaantus man. Amo ina ang kinaiya sang sala.

`Ano ang naantus mo bangud sang sala sang iban? Ukon, paano nag-antus ang iban nga tawo bangud sa imo sala? Ano lamang ang aton paglaum?`