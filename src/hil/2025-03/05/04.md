---
title:  Pesach
date:   29/07/2025
---

`Basaha ang Exodo 12:17−23. Ano ang papel sang dugo sa pagsaulog sang sining bag-o nga piesta?`

Ang dugo sang ginahalad nga sapat importante nga elemento sa sining pagsaulog. Ang nagpakigbahin sa sini nga piesta nakabutang na sang dugo sang ginpatay nga carnero sa mga bakalan sang ila mga balay. Sa sini nga paagi, ginpakita nila ang ila pagtoo sa Dios, nga nagapati nga sila pagaluwason Niya halin sa pagaatubangon sang mga wala nagbutang sang dugo.

Daw ano ini ka gamhanan nga pagpahayag sang maayong balita!

Ang cordero sang Pascua kinahanglan nga wala sang kasawayan, bangud nagapatuhoy ini kay Jesu-Cristo, “Ang Cordero sang Dios, nga nagakuha sang sala sang kalibutan!” (Juan 1:29). Ang dugo sang sapat may importante nga katungdanan: nagsimbolo ini sang proteksyon kag tanda sang kabuhi sa tion sang kamatayon. “Ang dugo mangintanda sa inyo, sa mga balay diin kamo; kag kon makita ko ang dugo, magaligad ako sa inyo, kag wala sing kalalat-an sa inyo nga maglaglag sa inyo, kon akon laglagon ang duta sang Egipto” (Exo. 12;13).

Ang bug-os nga ebanghelyo ginaupdan sa pagsaulog sang Pascua bangud nagapatuhoy ini indi lamang sa kahilwayan halin sa pagkaolipon kag padulong sa Dutang Saad, kondi sa sakripisyo ni Jesu-Cristo para sa aton mga sala kag sang Iya ginahatag nga mga merito para sa tanan nga natabonan sang Iya dugo.

Pagkaligad sang mga siglo, sang si Pablo nagdumdum sang sini nga pagsaulog, sia nagsulat: “Panghugas kamo gikan sa daan nga tapay agud nga manginbag-o kamo nga linamas, subong nga wala kamo sing tapay. Kay ang aton pascua nga cordero, si Cristo, nahalad na” (1 Cor. 5:7).

Ang lebadura, ukon tapay, ginagamit sa paghanda sang nagkalainlain nga sari sang linamas nga harina. Sa una nga ginmitlang ini sa Biblia, naangot ini sa pagpreparar sang tinapay nga walay tapay sa gab-i antes naghalin sa Egipto ang mga Israelinhon. Ang lebadura kinahanglan man nga makuha halin sa ila mga puluy-an (Exo. 12:8, 15-20; Exo. 13:3-7). Sa sining partikular nga konteksto, ang lebadura simbolo sang sala (1 Cor. 5:6-8); gani, indi ini dapat gamiton sa panahon sang kapiestahan sa Pascua sa sulud sang isa ka semana.

Ang tinapay nga walay tapay simbolo sang walay sala nga Mesias, nga nagdug sang tanan nga pagsulay kag naghayag sang Iya kabuhi para sa aton (Juan 1:29; 1 Cor. 5:7; Heb. 4:15). Ang “isa ka pungpung sang isopo,” nga gintum-oy sa dugo, nagsimbolo sang nagapaputli nga bugay sang Dios (Sal. 51:7). Buut silingon, sa bug-os nga Pesach, napahayag ang binuhatan sang pagtubos ni Jesus.

`Ano ang matudlo sa aton sang kalaut sang sala nga ginakinahanglan gid ang dugo ni Jesus, ang Dios mismo, sa pagtubos sang sala?`