---
title:  Pagpasa Sang Responsibilidad
date:   30/07/2025
---

Ang manugsalmo nagpahayag kon paano ang aton kabataan makakilala sa Dios kag sa Iya mahigugmaon nga pag-atipan: “Ang isa ka kaliwatan magadayaw sang imo mga binuhatan sa isa, kag magapahayag sang imo gamhanan nga mga buhat.” (Sal. 145:4). Ang isa ka pamilya dapat magasugid sa iban nga pamilya nahanungud sa Dios, nahanungud sang Iya makatalanhaga nga mga binuhatan, kag nahanungud sa Iya mga pagtudlo, tanan ini para mapasa ang ihibalo sa Biblia sa sunod nga henerasyon.

`Basaha ang Exodo 12:24−28. Ano ang importante nga punto ang napahayag diri?`

Ang mga ginikanan amo ang una nga mga manunudo sa Israel kag dapat magsaysay sang istorya bahin sa Exodo sa ila kabataan. Indi ini dapat isugid bilang hitabo lamang sang una, kondi mapahayag bilang ila kaugalingon nga eksperiensya, bisan pa nga natabo ini pagkaligad sang malawig nga panahon. Sa pagsaulog sang sini nga piesta, dapat sila magpakig-upud sa ila katigulangan, kag ang kasaysayan dapat maagyan liwat kag mapakita ang hitabo. Ang amay magasiling: “Didto ako sa Egipto, nakita ko ang kapierdehan sang mga dios sang Egipto kag ang kalalat-an sa Egipto, kag nahilway ako.” Sa libro sang Exodo, kaduha ginpatalungud kon paano ang mga ginikanan magsabat sa mga pamangkot sang ila kabataan bahin sa Pascua (tan-awa ang Deut. 6:6−8 kag Exodo 13:14−16).

Mapuslanon gid ang pagtalupangud nga ang mga Israelinhon yara pa sa Egipto sang ginhambalan sila nga magsaulog sang ila kahilwayan halin sa Egipto. Gani, ang bug-os nga pagsaulog, binuhatan sang pagtoo. Pagkatapos mabaton ang mga panudlo, “ang katawohan nagyaub kag nagsimba” (Exo. 12:27) sa ila Manunubos, kag ginsunod nila ang mga panudlo bahin sa Pascua.

Sa libro sang Deuteronomio, ang mga Israelinhon ginapahanumdum nga isugid ang ila istorya sa pamaagi nga ila batyagon ini bilang ila kaugalingon nga pagpalakaton. Talupangda ang pangkabilogan nga tono sang sini nga hitabo subong man ang pagpabatyag sang presente nga eksperiensya: “Isa ka Sirianhon nga libudlibud ang akon amay; kag nagdulhog sia sa Egipto kag nagpanlugayaw didto, nga pila lamang ka bilog; kag didto nahimo sia nga isa ka pungsud, daku, gamhanan, kag madamu. Kag ginpintasan kami sang mga Egiptohanon, kag ginpapiotan kami, kag ginbutangan nila kami sing mapiot nga kahiolipnan. Niyan nagtuaw kami sa Ginoo, ang Dios sang amon mga ginikanan, kag ginpamatian sang Ginoo ang amon tingug, kag gintolok ang amon kapipit-an, ang amon pagpangabudlay, kag ang pagpigus sa amon; kag ginpagowa kami sang Ginoo gikan sa Egipto sa kamut nga gamhanan kag sa butkon nga inuntay, sa daku nga kakugmat, may mga tanda kag may mga katingalahan; kag ginpasulud niya kami sa sini nga duug kag ginhatag sa amon ini nga duta, duta nga nagailig sing gatas kag dugus” (Deut. 26:5-9).

Subong man, paagi sa pagpahanumdum kag pagsugid liwat sang istorya bahin sa Pascua (ukon bisan ano nga hitabo sa kasaysayan nga sagrado) sa ila kaanakan, ang mga ginikanan mabuligan sa pagdumdum sang ginhimo sang Dios para sa ila kag para sa katawohan. Ang pagsugid sini indi lang para sa nagasaysay kondi sa mga nagapalamati.