---
title:  Ang Pascua
date:   28/07/2025
---

`Basaha ang Exodo 12:1−20. Ano ang pat-ud nga mga pagtudlo ang ginhatag sang Dios kay Moises kag Aaron antes ang Israel nagbiya sa Egipto?`

Ang tawo magapaabut nga ang Dios magtudlo kay Moises kag Aaron nahanungud sa kon paano organisahon ang paghalin sa Egipto: kon sayoron, paano sila maghimo sang mga pangaman nga makasakdag sa ila sing tayuyon para sa ila panglakaton, ilabi na gid para sa mga tigulang, mga iloy nga may magagmay nga kabataan, kasapatan, kag iban pa. Sa baylo sina, makakilibot ang gintudlo sang Dios: ginhambalan Niya sila kon paano ang pagsaulog sang Pascua (Passover). Sa iban nga pulong, ang pagapatuhuyan amo ang pagsimba sa Ginoo, nga magatubos sa ila. Ang iban pa nga mga butang magasunod sa nagakaigo nga tion.

Ang tagsa ka pamilya kinahanglan magpreparar sang carnero, nga wala sing mausik. Ang kada isa kinahanglan magkaon sang iya nga bahin, kag kon ang pamilya indi makaubos sang bilog nga carnero, dapat sila magkaon sing tingub upud sa isa pa ka pamilya.

`Basaha ang Exodo 12:13, 14. Ano ang pagahimoon sang Ginoo para sa ila kon mag-abut na ang katapusan nga kalalat-an? Ano ang ginasimbolohan sini tanan?`

Ang Exodo dapat saulugon sing tayuyon kada tuig, indi lamang bilang pagdumdum sang nagligad nga hitabo sang ginhimo sang Dios sa ila mga ginikanan, kondi bilang pagpakita man tuhoy sa nagahilway nga binuhatan sang Dios para sa presente nga henerasyon. Kinahanglan ini preska nga eksperiensya para sa tagsa ka grupo.

Ang mga bersikulo 12 kag 13 nagpaathag sang kahulugan sang Pascua (Passover): ang makalaglag nga paghukom sang langit “pagalikawan ukon pagaligaran ” ang mga Israelinhon; gani, dapat nila dumdumon ang “Pascua” (Passover). Ang Pascua nga pulong sa Ingles “Passover” kombinasyon sang duha ka pulong, “pass” kag “over,” tungud ang paglaglag “naglikaw ukon nagligad” (passed over) sa mga puluy-an sang Israelinhon nga ang bakalan may marka sang dugo sang carnero, ang tanda sang kabuhi kag kaluwasan. Sa Hebreo, ang ngalan nga Pascua (Passover) amo ang Pesach, halin sa pulong nga nagakahulugan “paglikaw paibabaw.”

Ang pagsaulog sang Pascua magapahanumdum sa tagsa ka Israelinhon sang gamhanan kag maloloy-on nga mga binuhatan sang Dios para sa Iya katawohan. Ang ini nga pagsaulog nagbulig sa pagsiguro sang ila pungsudnon nga pagkatawo kag mapat-inan ang ila pagtoo.

`Ngaa tama ka importante permi ang pagdumdum sang maayo nga hinimoan sang Dios sa imo sang nagligad kag ang pagsalig nga magahimo man Sia sing maayo para sa imo sa palaabuton?`