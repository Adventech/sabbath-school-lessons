---
title:  Isa Pa ka Kalalat-an
date:   27/07/2025
---

Ang manalagna nga si Amos nagpahayag nga “Sa pagkamatuud ang Ginoong Dios indi maghimo sing bisan ano nga butang kon indi niya anay mapahayag ang iya tinago sa iya mga alagad nga mga manalagna” (Amos 3:7), kag paagi sa manalagna nga si Moises ginpahayag Niya kay Faraon ang sunod nga matabo. Ang pinakaserioso nga paandam ang nahatag kay Faraon. Ini makatarungan lamang nga paghukom sa bugal, pagpangdaugdaug, kapintas, kag pagsimba sa diosdios, sa diin ini tanan nagdoso sang pag-abut sang mga kalamidad sa Egipto.

`Basaha ang Exodo 11:1−10. Ano nga paandam ang ginhatag sang Dios antes ginpatuman ang paghukom sa Egipto?`

Ang Dios naghatag sang tinion sa Egipto—tatlo ka adlaw nga kadulum (Exo. 10:22, 23)—agud makahunahuna nahanungud sa mga natabo kag ang kahulugan sini. Naghatag man Sia sa ila sang katapusan kag maathag nga paandam, ang katapusan nga kahigayonan agud himoon ang husto nga butang.

Apang ang Exodo 11:8 nagsiling nga “nagtaliwan si Moises kay Faraon sa masingkal nga kaakig.” Ngaa si Moises naghalin nga may kaakig? Ayhan nakahibalo na sia sang trahedya, ang ikapulo nga kalat-an, magaapekto sa inosente nga katawohan—bangud lamang sa pagpatig-a ni Faraon sang iya tagiposoon.

Subong man, ang numero nga pulo importante nga simbolo sa Biblia. Ang pulo nagarepresentar sang kabug-osan ukon pagkakompleto. (Hunahunaa ang Napulo ka Sogo bilang kompleto nga pagpahayag sang moral nga kasogoan sang langit.) Ang pulo ka kalalat-an sa Egipto nagpatuhoy sa bug-os nga pagpahayag sang Dios bisan sang Iya hustisya kag pagtimalus.

Ang Dios amo ang Hukom, kag nagapamatok Sia sa bugal, inhustisya, diskriminasyon, pagkamatinaastaason, pagdaugdaug, pagkapintas, kag pagkamaiyaiyahon. Nagadampig Sia sa mga nagaantus, ginaabuso, ginadaugdaug, kag ginahingabut. Ang Dios magapataw sang hustisya, nga sa pagkamatuud pagpabutyag sang Iya gugma. (Tan-awa ang Sal. 2:12; Sal. 33:5; Sal. 85:11; Sal. 89:14; Sal. 101:1; Isa. 16:5; Jer. 9:24).

Dapat man kita magtinguha sa paghimo sang aton pinakamasarangan nga buhaton agud mangin mahigugmaon kag makatarunganon. Apang, madali man kita mahulog sa pagpakita sing tama naman ka sobra. Bangud sa “gugma” nagapabulagbulag nalang kita sa mga sayop, sa mga butang nga dapat tadlungon. Ukon puwede naton ipatuman ang hustisya nga may pagkatig-a nga balatyagon kaangay katig-a sa salsalon. Wala sing husto sa sini nga pagpatuman. Sa baylo, amo ini ang nagakadapat: “Ano bala ang ginakinahanglan sa imo sang Ginoo kondi ang paghimo sing matarung, kag ang paghigugma sang kalolo, kag ang paglakat sing mapainubuson upud sa imo Dios?” (Miq. 6:8).

`Kon indi naton mahimo ang nagakaigo nga pagbalanse (nga indi man gid naton mahimo), ngaa mas maayo nga makasayop sa bahin sang kalooy sang sa hustisya? Ukon amo gid man bala ina?`