---
title:  Pascua
date:   26/07/2025
---

### Basaha Para sa Pagtoon Sini nga Semana

Exo. 11:1−10; Miq. 6:8; Exo. 12:1−30; 1 Cor. 5:7; Exo. 13:14−16; Heb. 11:28.

> <p>Salauluhon nga Teksto</p>
> “Kag kon ang inyo mga anak magsiling sa inyo, ‘Ano bala ang kahologan sining pag-alagdan?’ magasiling kamo, ‘Ini halad sang pascua sang Ginoo, kay nagligad sia sa kabalayan sang katawohan sang Israel sa Egipto, sang pagpatay niya sang mga Egiptohanon apang ginluwas ang amon kabalayan’ ” (Exo. 12:26, 27).

Ang ikapulo kag katapusan nga kalalat-an malapit na igapatuman. Ang katapusan nga paandam nahatag na; ang katapusan nga desisyon dapat pagahimoon na. Nagakahulugan ini sang kabuhi ukon kamatayon. Indi lang ang kabuhi sang isa ka tawo, kondi ang kauswagan sang mga pamilya kag ang bug-os nga pungsud yara sa peligro. Si Faraon kag ang iya opisyales mangin balasulon sa madangtan sang katawohan, ayhan para mabuhi ukon mapatay. Ang iya pagtamud sa buhi nga Dios sang Israel amo ang magapat-ud indi lamang sang iya palaabuton kondi sang iya pungsud.

Ano ang aton mabatyagan, kag ano ang aton himoon, kon ang kabug-aton sang mga mahanabo nagadepende sa aton, kag kinahanglan kita magdesisyon kon ano ang sunod nga dapat himoon, isa ka pagpili nga makaapekto sing daku sa kabuhi sang madamu nga tawo?

Ang Dios handa gid nga maghatag sa aton sang kaalam, paghangup, kag ikasarang sa paghimo kon ano ang husto (1 Cor. 1:30, Fil. 2:13).

Apang ang problema amo nga, bangud sang aton matig-a nga tagiposoon, kon kaisa indi naton gusto himoon ang kon ano ang husto. Nakahibalo kita kon ano ini, apang nagapangindi kita sa paghimo sini. Sa hitabo nga makita sa Exodo, ang pagpangindi sang isa ka tawo nga magpanugyan sa Dios, bisan pa nakita na ang tuman ka daku nga ebidensia, nagdulot sang trahedya sa madamu pa nga iban magluwas sa iya kaugalingon, nga amo man gid sini ang masami nga nagakatabo.

_*Ton-i ang leksyon sang sini nga semana sa pag-aman sa Adlaw na Inugpahuway, Agosto 2._