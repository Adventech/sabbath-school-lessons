---
title:  Mabuganaon kag Madinalag-on
date:  02/10/2025
---

`Basaha ang Josue 1:7–9 kaupud ang Genesis 24:40, Isaias 53:10, kag Salmo 1:1–3. Sono sa sini nga mga teksto, ano ang kahulugan sang mabuganaon kag madinalag-on?`

Ang Hebreo nga pulong tsalakh, nga nagakahulugan “mabuganaon” (Jos. 1:8), nagapakita sang paglab-ut sang plano ukon estado sang maayo nga mga kahimtangan. Ang pulong nga sakal, nga nagakahulugan “mangin maalamon” (Jos. 1:8), puwede mabadbad bilang “mabuganaon” ukon “madinalag-on.” Apang puwede man ini magakahulugan nga “mangin mainandamon,” ukon “magpanghikot sing maalamon.” Ini nga pulong masunsun nga ginagamit sa mga libro sang Job, Hulubaton, kag mga Salmo, sa diin ang ideya sang kadalag-an hilway nga naangot sa pagbuhat nga may kaalam pinaagi sa pagkahadluk sa Dios kag pagtuman sa Iya Pulong.

Sono sa sini nga panghunahuna, ang kadalag-an wala permi naangot sa materyal nga kauswagan, pero wala ini nagakahulugan nga indi ini kalakip. Ang kadalag-an kinahanglan makita bilang kahimtang sang pagkahiusa sa espirituhanon nga mga kinaiya kag mga prinsipyo nga napasad sa sadsaran sang kalibutan nga gintuga sang Dios kag ginapahayag sa Iya kasogoan.

Sa pagkamatuud, ang pagsalig sa mga saad sang Dios, ilabi na ang saad sang kaluwasan pinaagi sa pagtoo lamang kag pagtuman sa Iya kasogoan, wala nagapamatok sa isa kag isa. Nagarepresentar sila sang magkatuhay nga panan-aw sa isa ka butang.

`Basaha ang Roma 3:31. Ano ang ginasiling sang sini nga teksto nahanungud sa kaangtanan sang kasogoan kag pagtoo?`

Ang ipaindis-indis ang pagtoo sa pagtubos kag mahalaron nga kamatayon ni Jesus para sa aton batok sa pagtuman sa kasogoan sang Dios amo ang pagtukud sang butig kag delikado nga pagtolon-an sang pagkatuhay sang duha ka butang. Ang kasogoan kag bugay nagaupdanay sing padayon. Ang manabaw lamang nga paghangup sa papel sang kasogoan magadul-ong sa paghantup nga ang “kasogoan” kag “bugay” nagakontrahanay.

Ang mga manunulat sang Daan nga Katipan may mataas nga pagtahud para sa kasogoan kag ginkabig ini bilang tinubdan sang kalipay (Sal. 1:2; Sal. 119:70, 77, 174). Kon nagakaigo ang paggamit, ang kasogoan magadala sa mas madalum nga paghangup sang kaugalingon nga pagkamakasasala (Roma 7:7) kag ang pagkakinahanglan sang pagkamatarung ni Cristo (Gal. 3:24).

`Walay sapayan sang imo pagpaninguha sa pagbantay sang kasogoan sang Dios pinaagi sa Iya bugay, paano ang imo kaugalingon nga inagihan nagapakita sang imo pagkakinahanglan sang pagtabon sang pagkamatarung ni Cristo?`