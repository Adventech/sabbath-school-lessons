---
title:  Magpakabakud!
date:  01/10/2025
---

`Basaha ang Josue 1:7–9. Ngaa kinahanglan sang Dios nga ipatalupangud sang makaduha kay Josue nga kinahanglan niya magpakabakud kag magpakaisug?`

Ang buluhaton nga ginhatag kay Josue nagapakita sang tuman ka dalagku nga mga hangkat. Ang mga pader sang mga siyudad sang Canaan daw indi gid mapukan, kag ang katawohan sini naandam sa pag-away. Sa pihak nga bahin, ang mga Israelinhon, simple lamang nga mga nomadiko, wala gani sing bisan pinakadaan nga mga gamit panggiyera sa pagrumpag sa mabakud nga mga pader. Ang kasaysayan nagsugid sa aton nga bisan ang Egipto, ang tuman ka gamhanan nga pungsud sa amo nga mga tion, wala gani makatigayon sing malig-on nga puwesto para sa dugang pa nga pag-uswag sa Canaan.

Apang ang pagtawag nga mangin mabakud kag maisug wala lang nagahisgot sa pagpakig-away nga may kompiansa kag disiplina sa giyera o mga estratehiya. Ang kaisug kag kusug kinahanglan para magpabilin nga matutum sa Torah kag sa iya detalye nga mga kinahanglanon, nga amo ang pagpakigkatipan sang Israel kay Yahweh.

`Basaha ang Efeso 6:10–18. Bisan indi kita karon kinahanglan nga magpakigbahin sa militar nga pagpakig-away, paano naton maaplikar ang mga pulong sang pagpabakud kay Josue sa aton espirituhanon nga mga hangkat adlawadlaw?`

Sa karon, sa pagtuman sang misyon nga gintugyan sa ila ni Cristo, ang mga Cristohanon nagaatubang sang amo man nga mga hangkat kaangay sang kay Josue; amo nga kinahanglan nila magpakig-away batok sa ila kaugalingon nga makasasala nga mga huyog, batok sa mga punoan, sa mga kagamhanan, kag mga manugdumala sang kalibutan sining kadudulman karon, kag batok sa espirituhanon nga mga kabon sang kalautan. Kaangay kay Josue, may sigurado man sila nga saad sang presensya ni Cristo: “kag yari karon, ako kaupud ninyo sa gihapon, tubtub sa katapusan sang katuigan.” (Mat. 28:20). Subong nga ang nagasakdag nga presensia sang Ginoo tuman na para mapalayas ang mga kahadluk ni Josue, dapat ini nagakaigo man para mapalayas ang aton mga pagduda kag mga kabalaka subong.

Ang hangkat para sa aton amo nga makilala gid naton sing maayo ang Ginoo agud makasalig kita sa Iya kag sa Iya mga saad sa aton. Kag amo nga, labaw pa sa tanan nga bagay, kinahanglan naton ang personal nga relasyon sa Iya.

`Ang importante nga pamangkot para sa aton subong indi lain sa gin-atubang ni Josue. Paano kita makapabilin nga matuud sa ginasiling sa Pulong sang Dios bisan pa ini indi bantug kag mabudlay himoon?`