---
title:  Ang Bag-o nga Moises
date:  28/09/2025
---

`Basaha ang Deuteronomio 18:15–22 kag Josue 1:1–9. Ngaa kinahanglanon gid nga ang libro sang Josue magasugod sa pagpalanog sang saad nahanungud sa kon ano ang puede matabo matapos ang kamatayon ni Moises?`

Bisan napatay na si Moises kag may bag-o na nga lider, si Josue, nga gintangdo sang Dios, may mga kaanggid sila. Sila nga duha ginpahibalo sang Dios nga sila ang magagiya sa ila katawohan pakadato sa duta nga ginasaad sa ila katigulangan. Sono sa ginsiling sang Ginoo kay Josue: “Ang tagsa ka duug nga matapakan sang dapadapa sang imo tiil nahatag ko ini sa imo, sono sa napamolong ko kay Moises.” (Jos. 1:3). Si Josue ang magatuman sang buluhaton nga una ginhatag kay Moises. Sia, sa matuud, ang bag-o nga Moises.

`Basaha ang Exodo 33:11; Numeros 14:6, 30, 38; Numeros 27:18; Numeros 32:12; Deuteronomio 1:38; Deuteronomio 31:23; kag Deuteronomio 34:9. Ano ang ginasiling sang sini nga mga teksto nahanungud kay Josue?`

Sa sini nga bahin, ang saad nga ang Dios “magabangon” sang manalagna nga kaangay kay Moises (Deut. 18:15) isa lamang ka posibilidad kag indi pa natuman nga realidad. Ang pangbukas nga mga pulong sa libro sang Josue nagapahanumdum sa manugbasa sang sini nga saad kag, subong man, nagahatag sang pagpaabut nga ini matuman.

Bisan patay na, si Moises nagadominar gihapon sa una nga kapitulo. Ang iya ngalan ginmitlang sang napulo ka beses, samtang si Josue kaapat lamang. Si Moises gintawag nga “alagad sang Ginoo,” samtang si Josue gintawag nga “alagad ni Moises” (Jos. 1:1). Kinahanglan pa sang bug-os nga kabuhi sang pagkamatutum nga pag-alagad kag pagsunod para kay Josue agud mabaton ang titulo nga “alagad sang Ginoo” (Jos. 24:29).

Bisan pa nga ang una nga kapitulo sang Josue nagapakita sang pagbalhin sa liderato sa bahin sang duha ka dakung lider sang Israel, ang pinakaimportante nga karakter amo ang Ginoo mismo, nga ang mga pulong amo nagabukas sang libro kag ang Iya nga giya ang nagadominar sini. Wala sing pagduhaduha kon sin-o ang matuud nga lider sang Israel.

`Sa sulud sang mga dag-on, ang Dios nagtawag sa mga lalaki kag mga babayi sa paggiya sang Iya katawohan. Ngaa importante nga madumduman kon sin-o ang matuud kag indi makita nga lider sang simbahan?`