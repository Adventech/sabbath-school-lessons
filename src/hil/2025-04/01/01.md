---
title:  Resipe Para sa Kadalag-an
date:  27/09/2025
---

### Basaha Para sa Pagtoon Sini nga Semana

Deut. 18:15–22; Jos. 1; Heb. 6:17, 18; Efe. 6:10–18; Ps. 1:1–3; Roma 3:31.

> <p>Salauluhon nga Teksto</p>
> “Lamang magpakabakud kag magpakaisug gid, sa pagbantay sa paghimo sono sa bug-os nga kasogoan nga ginsogo sa imo sang akon alagad nga si Moises; dili ka maglipas gikan sini sa too ukon sa wala, agud nga may maayo ka nga kauswagan sa bisan diin ka makadto.” (Josue 1:7).

Si Benjamin Zander, musikal direktor sang Boston Philharmonic Orchestra, nagtudlo sang klase sa pag-interpretar sang musika. Nakita niya ang kabalaka sang mga estudyante samtang ginaatubang nila ang pag-usisa sang ila palaguwaon. Agud mapahamtang ang mga estudyante kag mabuksan ang ila bug-os nga ikasarang, gin-anunsyo niya sa una nga adlaw sang klase nga ang tanan makabaton sang “A.” Ini nga “A” indi isa ka palaabuton nga dapat matuman “kondi isa ka posibilidad nga ini mahimo nga matuman.” Ang ginapangayo lamang amo ang maghimo sang sulat sa sulud sang una nga duha ka semana sang semestre, apang ang petsa nga ibutang amo ang sa katapusan sang klase. Ang sulat nagapahayag kon ngaa sila angay makabaton sang mataas nga grado.

Ang libro sang Josue nagahisgot sang bag-o nga mga posibilidad. Si Moises, nga nagdominar sa 40 ka tuig sa kasaysayan sang Israel, yara na sa nakaligad. Ang Exodo halin sa Egipto kag ang mga panglakatan sa kamingawan nga daw wala sing padulungan, nga sing masinulub-on natandaan sang mga pagrebelde kag pagkabatinggilan, natapos na. Ang bag-o nga kaliwatan, nga handa sa pagsunod sa Dios kag sa pagsulud sa Ginsaad nga Duta, indi bilang isa ka palaabuton nga dapat matuman kondi bilang isa ka posibilidad nga mahimo matuman.

Aton pagaton-an kon paano ginbuksan sang Dios ang bag-o nga kapitulo sa kabuhi sang Israel, kag kon paano man Niya mahimo ini subong sa aton.

_*Ton-i ang leksyon sang sini nga semana sa pag-aman sa Adlaw nga Inugpahuway, Oktubre 4._