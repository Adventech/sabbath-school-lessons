---
title:  Komento Sang Manunudlo
date:  03/10/2025
---

### Bahin I: Kabilogan nga Panan-aw

**Sadsaran nga Teksto:** Josue 1:7

**Sentro Sang Pagtoon:** Deut. 18:15–22; Jos. 1; Heb. 6:17, 18; Efe. 6:10–18; Sal. 1:1–3; Rom. 3:31.

Bisan nga patay na si Moises, ang inpluwensia sang iya pagpanguna nagapadayon samtang nagasugod ang bag-o nga dag-on. Sa panugod sang libro nga nagadala sang iya ngalan, si Josue ginpadasig sang Dios nga magsalig sa Iya. Ginahangyo sia sang Dios nga sundon ang mga tikang ni Moises. Bag-o na ang mga tion, apang ang mga sogo kag mga saad sang Dios nagapabilin sa gihapon: magtabok, magkuha, magbahin, kag mag-alagad! Ang kondisyon amo lang sa gihapon: ang pagtuman bilang sabat sa maloloy-on nga mga buhat sang pagluwas sa nakaligad, nga napasad sa masaligon nga relasyon sa Iya. Ang kinatuhay lamang amo ang katawohan: may bag-o nga kaliwatan nga nagluntad. Sa isa ka bahin, ang libro sang Josue nagahatag sang bag-o nga kahigayonan para sa katawohan sang Dios sa pagsugod liwat, samtang nagatindug sila sa dolonan sang Dutang Ginsaad.

Sa paunahan ukon panugod sang libro, ang panguna nga pamangkot amo: Panghimuslan bala sang Israel ang ining bag-o nga kahigayonan? Sundon bala nila ang resipe sang kadalag-an nga wala ginsunod sang nagligad nga kaliwatan?

Nagabalik ang kasaysayan subong. Hoo, nagasulitsulit lang ang mga nagakatabo sa maragtas. Ang iglesia, sa idalum sang pagdumalahan ni Cristo, ang bag-o nga Josue, ginapanawagan nga magpadayon sa pagtuman sang mga saad sang Dios. Ang sulundan sang katipan wala nabag-o: Ginahatag sang Dios sa aton ang indi naton mahimo para sa aton kaugalingon, kag nagahulat Sia sang aton pagtuman, nga nagapahayag sang aton pagsalig sa Iya gugma, kaalam, kag gahum. Ang pamangkot nagapabilin: Magasalig bala ang aton kaliwatan sa ikasarang sang Dios nga tumanon ang Iya plano nga “magahimpit sini sa adlaw ni Jesu-Cristo” (Fil. 1:6)? Samtang nagatindug ang karon nga kaliwatan sa dolonan sang langitnon nga Canaan, ang langitnon nga panawagan padayon nga nagalanog sing mabaskug: “Magpakabakud kag magpakaisug gid” (Jos. 1:7).

### Bahin II: Komentaryo

**Espirituhanon nga Pagpangulo**

Ang pormal nga pagpili kay Josue bilang tal-us ni Moises natabo pagkatapos dayon sang masakit nga kasaysayan sang kapakyasan ni Moises sa kamingawan sang Sin, nga nagpugong sa bantug nga pangulo sa pagsulud sa Canaan (Num. 20:9–12). Sa mas malapad nga konteksto, ini nga hitabo may kaangtanan sa pangabay sang mga anak nga babayi ni Zelofehad (Num 27:1–12). Bilang kabahin sang una nga kaliwatan, si Zelofehad gintalana nga mapatay sa kamingawan tungud sang dipagtoo kag pagrebelde. Sang napatay na si Aaron, kag si Moises nagahilapit naman sa katapusan sang iya kabuhi, nagpangamuyo ang tigulang nga pangulo para sa isa ka manugbulos. Ang iya pangamuyo kag ang sabat sang Dios nagapahayag sang palaabuton nga papel ni Josue bilang pangulo. Ang panguna niya nga buluhaton halos sa militar, nga ginpahayag sa dinalan “magagowa sa una namon” (1 Sam. 8:20). Sa pagkamatuud, ang iya kasampaton sa militar maathag na sa Exodo 17:9–14, sa diin nangin pangulo sia sang mga Israelinhon batok sa puwersa sang Amalek. Ini nga pagdaug nagapakita kon paano gin-andam sang Dios si Josue, madugay pa antes sia gintawag bilang opisyal nga pangulo.

Sa sabat sang Dios kay Moises, ginalaragway si Josue bilang tawo nga napun-an sang Espiritu (ruah) (Num 27:18). Ining paglaragway nga halin sa Isa nga nakahibalo sang sulud sang tagiposoon tama gid ka hamili. Sa Daan nga Katipan, ang Hebreo nga pulong ruah puwede magkahulugan sang impersonal ukon walay balatyagon nga hangin, ginhawa sang tawo, panimuut, kag painoino, lakip sa iban nga butang. Apang mahimo man nga ini nagatuhoy sa langitnon nga Presensia nga aktibo nga nakigbahin sa kalibutanon nga mga hilikuton halin pa sa Pagpanuga (Gen. 1:2). Ang presensia sang Balaan nga Espiritu sa Pentateuko (Pentateuch) ginapakita sa tatlo ka paagi: kaalam, tagna, kag pagpanguna. Si Jose ang una nga tawo nga ginkilala nga may Espiritu sang Dios (Gen. 41:38). Ining tatlo ka aspeto makita sa iya kabuhi: bilang manalagna, nakabaton sia sang mga damgo; bilang maalam nga tawo, gin-interpretar niya ang damgo ni Faraon; kag bilang pangulo, nagplano sia sang paagi nga luwason indi lamang ang iya katawohan kondi ang iban man nga mga pungsud nga naapektuhan sang tiggulutum.

Sa ministerio ni Josue, ang kaalam, tagna, kag pagpanguna magahiusa man. Napun-an sia sang “espiritu sang kaalam” (ruah hokhmah) (Deut. 34:9). Dugang pa, isa sia sa 70 ka katigulangan nga nakabaton sang Espiritu para magpanagna (Numeros 11). Sa katapusan, sa Numeros 27:18, sia mismo ang gintangdo sang Dios nga mangin pangulo nga ginapuy-an sang Espiritu.

Walay sapayan sa talalupangdon nga mga abilidad nga nadihon ni Josue sa pag-alagad kay Moises sa sulud sang madamu nga tuig, ang iya pagpanguna ginapahayag sa espirituhanon nga mga aspeto. Ang espirituhanon nga pagpanguna lamang ang may kahulugan sa konteksto sang espirituhanon nga inaway. Sa katapusan, ang mga inaway nga gintawag si Josue nga pagaawayon iya sang Dios, indi iya ukon sang Israel.

**Ang Sulundan Sang Katipan: Pagpakamaayo, Saad, kag Pagtuman**

Halin sa una nga pagpakigsugilanon sang Dios sa katawohan, ang sulundan sang katipan maathag: Ang Dios nagapakamaayo antes magahatag sang Iya mga mando (Gen. 1:28). Sa nagasunod nga mga katipan, ang langitnon nga pagpakamaayo ginapakita pinaagi sa mga saad sang Dios—kaluwasan, kaliwat, kag duta. Halimbawa, sang gintawag sang Dios si Noe nga magtukud sang arka, ginpakita sini ang Iya saad sa paghatag sang kaluwasan sa katawohan. Nabaton ni Noe ang detalyado nga mga mando matapos lamang ang daku nga kaluwasan sang mga yara sa sulud sang arka. Sa amo man, si Abraham nagtuman sa mando sang Dios nga magbiya sang iya puluy-an matapos lamang niya nabatian ang mga saad sang pagpakamaayo sang Dios (Gen. 12:1–3). Ang kasugtanan ni Moises nagsunod man sa sini nga sulundan subong nga ang Dios nagpahinumdum sa katawohan sang Israel kon ano ang Iya nahimo para sa ila antes ang paghatag sang Napulo ka Sogo sa Exodo 20. Sa katapusan, sang ginhanduraw ni David nga magtukud sang balay para sa Ginoo sa Jerusalem, ginpakamaayo sia sang Dios paagi sa saad nga Sia mismo ang magatukud sang balay para kay David (2 Sam. 7:27). Sa bag-o nga kasugtanan, ginabutang sang Dios ang Iya kasogoan sa mga tagiposoon sang Iya katawohan agud sila may kahilwayan sa pagsunod sa Iya (Jer. 31:33).

Gani, ang bisan ano man nga legalistiko nga paghangup sang kasogoan sang Dios wala nagauyon sa biblikanhon nga panan-aw sang pagtuman. Ang pagkamatinumanon sabat sang tawo sa langitnon nga pagdumala sang Dios sa pagpakamaayo sang Iya katawohan. Ang kaluwasan wala gid nasalig, kag wala nagasalig, sa tawohanon nga mga hinimoan. Indi man mahanabo nga ang kaluwasan magasalig sa kon ano ang mahimo sang tawo. Inang legalistiko nga panan-aw sang Daan nga Katipan nga kasogoan nagapatiko sa matuud nga katuyoan sini. Si Roy Gane sing sibo nagapamatuud sini: “Kon madaug naton ang aton pagpanginwala sa kasogoan sang Biblia, indi bala ini magadul-ong sa legalismo? Indi, kon mahangpan naton ang katuyoan sang kasogoan sang Dios. Ini amo ang sadsaran sang pagginawi kag panghunahuna nga nagauyon sa kinaiya sang Dios nga gugma. Indi ini, indi mahimo ini, kag wala gid gintumud nga mangin dalan pakadto sa kaluwasan. Ang paghimo sang maayo indi makaluwas sa aton halin sa pagkamamalatyon ukon nagligad nga mga sala. Ang grasya lamang sang Dios pinaagi sa sakripisyo ni Cristo, nga ginbaton sa pagtoo, ang makahimo sini. Ang mga kasogoan sang Dios para lamang sa katawohan nga naluwas na.”—Roy Gane, Leviticus, Numbers: The NIV Application Commentary (Grand Rapids, MI: Zondervan, 2004), p. 310.

**Kasogoan kag Kaalam**

Ang wisdom literature (mga dinalan nga ginpanghambal sang mga mainalamon nga nagahatag sang mga hulubaton, mga leksyon sa moralidad, mga paandam, pagtudlo nahanungud sa Dios, kag maayo nga mga kinaiya) sa Daan nga Katipan, nga nagalakip sang mga libro sang Job, Hulubaton, Manugwali, kag pipila ka salmo, may duha ka panguna nga tema: Pagpanuga kag kasogoan. Ining mga libro nagapahayag kon paano ang Pagpanuga kag kasogoan magaapekto sang relasyon sang mga tumuloo sa Dios kag sa ila isigkatawo. Sa pagkamatuud, may malapit nga kaangtanan ang kasogoan kag kaalam. Ang ini nga relasyon makita sa Deuteronomio 4:6: “Bantayi kag himoa sila; kay ini inyo kaalam kag inyo kaisipan sa itololok sang mga katawohan, nga makabati sini tanan nga palatukuran, kag magasiling, ‘Sa pagkamatuud ini nga daku nga pungsud maalam kag mahangponon nga katawohan.’ ” Ang kabantug sang Israel indi makita sa bahandi ukon sa kusug sang kasoldadosan, kondi sa kaalam nga resulta sang matutum nga pagtuman sa kasogoan sang Dios. Sa sini, ang kadalag-an, kabuganaan, kag pag-uswag magasunod. Ang amo nga kadalag-an, kabuganaan, kag pag-uswag makita sa mga resulta sang pangabay ni Salomon para sa kinaalam (1 Hari 3:13).

Ang kaalam, nga buut silingon ihibalo nga ginadumalahan sang Dios, nagahatag sa aton sang ikasarang nga magpangabuhi sing matarung nga may kahadluk kay Yahweh pinaagi sa pagkamasinulundon sa Iya kabubut-on kag pagpuyo nga may paghiliusa sa isigkatawo kag sa kinaiya. Ang buangbang, nga nagarebelde batok sa sadsaran nga gintuga sang Dios, nagapadayon sa pagsupak sa Iya. Sa pihak nga bahin, ang mainalamon nagasikway sang kagamo kag nagahakos sa kabubut-on sang Dios sa kabuhi nga masinulundon. Ang mga resulta sang sini nga pagpili ginapahayag sa bug-os nga wisdom literature sang Biblia. Ini man nagaatubang sa tumalagsaon kag indi mapatihan nga mga kahimtangan nga sa masami nagatanda sang aton kabuhi sa idalum sang adlaw (tan-awa ang Job kag Manugwali).

Ang amo man nga prinsipyo makita sa Josue 1, sa diin ang pangulo, nga nagarepresentar sang bug-os nga pungsud, ginatawag sa matutum nga pagtuman sang bug-os nga kasogoan. May pagpili ang Israel—ang pagpili sang kaalam kag ikalipay ang mga kaayohan sini. Apang, agud mahimo ini, si Josue kag ang mga Israelinhon kinahanglan “magpakabakud kag magpakaisug” (Jos. 1:7). Ining duha ka mando—ang magpakabakud kag magpakaisug—ginpamulong man ni Moises sang una agud padasigon ang Israel kag ang iya manugbulos (Deut. 31:6, 7). Sang olihi, ginbalik man ining dinalan ni Josue sa iya pagpamulong sa katawohan (Jos. 10:25). Apang ngaa? Tungud kay ang pagtuman nagakinahanglan sang pagsalig, kag sa aton tawohanon nga kinaiya, ang pagsalig sa masami nagakinahanglan sang kusug kag kaisug. Sa liwat, ang pagkamasinulundon sa Dios indi transaksyon sa diin puede kita magadaug ukon mapierdi, base sa aton ginahatag. Ang pagkamasinulundon isa ka pagpahayag sang pagsalig sang tawo sa pamaagi sang Dios. Ini natukud sa relasyon sa buhi nga Dios. Nagalakip ini sang pagsikway sang kaugalingon, paghakwat sang krus, kag pagsunod sa masinakripisyuhon nga mga tikang ni Jesus (Luc. 9:23). Ini nga pagpakigsaad indi para sa may maluya nga tagiposoon.

### Bahin III: Aplikasyon sa Kabuhi

**Pagpanguna**

1. May madamu nga modelo sang pagpanguna, kaangay sang karismatiko nga modelo, nagapabag-o nga modelo, kag ang alagad-pangulo nga modelo, kag iban pa. Ining mga kinaiya sang pagpanguna makita sa Biblia. Apang ang matuud nga tanda sang madinalag-on nga mga pangulo, sono sa Biblia, amo ang ila espirituhanon nga pagkamasaligan. Sugod kay Josue, aton diskuyunan ang mga kinaiya sang isa ka espirituhanon nga pangulo sa kabuhi sang masunod nga mga karakter:
	- A. Josue
	- B. Abraham
	- C. Deborah
	- D. David
	- E. Ester
	- F. Pedro
	- G. Pablo
2. Paano mo ilaragway ang espirituhanon nga pangulo sa karon?
3. Ang mga pangulo nga bag-o lang namitlang nagpakita man sang ila katungdanan sa gowa sang relihiyoso nga sakop. Ang espirituhanon bala nga pangulo puwede mangin “kalibutanon” nga manugdumala? Ngaa ukon ngaa indi? Kon hoo, paano?

**Pagpahuway sa mga Saad Sang Dios**

Ang Adventista del Septimo Dia nga Iglesia nagluntad bilang isa ka kahublagan nga napasad sa saad sang ikaduha nga pagbalik ni Jesus, nga makita sa iya denominasyonal nga ngalan. Ang balaan nga pagpahuway nga ginsaad sa libro sang Josue sa Israel natuman lamang sa panahon ni Salomon, pila ka siglo matapos ang una nga pagsakop. Apang bisan ini nga pagpahuway temporaryo lamang. Sa Hebreo 11, mabasa naton nga bisan ang mga ehemplo sang mga matutum sa pagtoo wala nakabaton sang ginsaad sa ila. Sa tunga sang mga pamangkot nahanungud sa daw napalantang nga pagbalik ni Jesus, ang kasaysayan sang katawohan sang Dios sa bug-os nga maragtas nagapakita sang padayon nga paglakbay padulong sa pagtuman sang Iya mga saad.

Talupangda ini: Paano ang mga halimbawa sang pagtoo, nga makita sa Hebreo 11, magapadasig sa imo samtang nagapadayon ka nga nagalakbay sa katumanan sang bulahan nga paglaum?

**Gintawag Para Magpakabakud kag Magpakaisug**

Maghinun-anon sa inyo klase kon paano, bilang Adventista del Septimo Dia, kita kinahanglan nga mangin mabakud kag maisug sa nagkalainlain nga mga duug sa palibut naton sa diin kita ginatawag sa pagkabuhi sang aton pagtoo karon:

- A. Panimalay
- B. Kasilingan
- C. Eskuwelahan
- D. Trabaho