---
title:  Magtabok! Magkuha! Magbahin! Mag-alagad!
date:  29/09/2025
---

`Basaha ang Josue 1. Ano ang aton maton-an nahanungud sa pagbalay sang libro halin sa sining una nga kapitulo?`

Ang una nga kapitulo sang Josue nagasilbi bilang introduksyon sa bug-os nga libro. Ini nagalakip sang apat ka hambalanon nga nagakabagay sa apat ka nagapanguna nga gikaw ukon seksyon sang libro: pagtabok (Jos. 1:2–9); pagdaug (Jos. 1:10, 11); pagbahin sang duta (Jos. 1:12–15); kag pag-alagad pinaagi sa pagtuman sa kasogoan (Jos. 1:16–18).

Ang libro ni Josue puede makita bilang istorya sang mga langitnon nga pagdumala. Sa kada hitabo, nagahatag ang Dios sang partikular nga buluhaton kay Josue nga may kahilabtanan sa pagsakop sang Canaan, kag ang kada isa ginakilala sa masunod nga bahin sang libro matapos ang madinalag-on nga katumanan.

Sa katapusan, ang mga saad sang Dios nahanungud sa pag-angkon sang duta magakatuman. Sugod sadto, ang responsibilidad sa pagtipig sang duta yara na sa mga kamut sang mga Israelinhon kag matuman lamang ini pinaagi sa matuud nga pagtoo kag pinaagi sa pagtuman nga ginadolot sang amo nga pagtoo.

Ang mga pagdumala sang Dios, nga ginpahayag pinaagi sa tatlo ka berbo—”magtabok,” “magkuha,” kag “magbahin”—nag-angkon sang nagakaangay nga sabat sa pagtuman sang mga katawohan, nga nagahalin sa katapusan nga mando: pag-alagad.

Sa liwat, ang libro ni Josue may apat ka panguna nga seksyon, ang kada isa may partikular nga konsepto nga ginapahayag pinaagi sa nagapangibabaw nga presensya sang Hebreohanon nga pulong:

1. Pagtabok (Jos. 1:1–5:12)
2. Pagkuha (Jos. 5:13–12:24)
3. Pagbahin (Jos. 13:1–21:45)
4. Pag-alagad (Jos. 22:1–24:33).

Gani, ang balay ukon istraktura mismo sang libro nagadala sang iya panguna nga mensahe: ang mga inisyatibo sang Dios indi gilayon nga nagakatuman. Sa baylo, nagakinahanglan ini sang matutum nga sabat sang Iya katawohan. Amo nga, bisan sa tanan nga ginbuhat sang Dios para sa aton—lakip ang mga bagay nga indi naton mahimo para sa aton kaugalingon—kita niyan ginatawag nga himoon ang mga butang nga masarangan naton para sa aton kaugalingon, nga amo ang pagtuman sa ginmando sang Dios sa aton. Amo ini ang paagi sang Dios sa bug-os nga balaan nga kasaysayan, kag nagapadayon ini tubtub subong. Halimbawa, ang paglaragway sang katawohan sang Dios sa katapusan nga tion sa Bugna 14:12 nagapahayag sang kaangay nga ideya: pagtoo sa mga ginbuhat sang Dios para sa aton, nga nagadul-ong sa pagtuman.

`Hunahunaa ang mga saad sang Pulong sang Dios nga tuman ka hamili sa imo. Ano nga sahi sang pagsabat ang ginakinahanglan halin sa imo para ini matuman?`