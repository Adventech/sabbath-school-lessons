---
title:  Ang Panghangkat Sang Duta
date:  25/11/2025
---

`Basaha ang Josue 13:1â€“7. Bisan pa nga ang duta sang Canaan dolot halin sa Dios, ano ang iban nga mga panghangkat nga nag-abut sa pag-angkon sini?`

Bangud nga sa pila ka siglo ang mga Israelinhon nagkabuhi bilang mga ulipon, ang ila pagkasampaton sa militar indi makasarang sa pagsakop sang duta. Bisan ang ila manugdumala sang mga ulipon, ang mga Egiptohanon, upud ang ila may kalantip kag kompleto sa kagamitan nga mga hangaway, nasarangan nga magpuyo didto sing permanente. Wala nasakop sing bug-os sang mga Egiptohanon ang Canaan bangud sang ila napaderan sing mabakud nga mga siyudad. Karon ang pungsud sang sadtong mga ulipon ginmandoan sa pagsalakay sang duta nga wala gani nadaug sang ila sadtong mga agalon. Kon ila gid man maangkon ang duta, ini pinaagi lamang sa bugay sang Dios, indi sa ila kaugalingon nga pagpangabudlay.

Ang Josue 13 pakadto sa 21 nagatamud sa pagtunga sang duta sa nagkalainlain nga mga kabikahan sang Israel. Ining pagpain nagasugid sa Israel indi lamang kon ano ang napatungud sa ila kondi kon ano pa ang pagaangkonon sa sina nga teritoryo. Ang mga Israelinhon makapangabuhi nga may siguridad sa duta nga ginhatag sang Dios sa ila nga palanublion. Sila amo ang husto kag lehitimo nga mga pumuluyo sang duta sa idalum sang pagpanag-iya sang Dios. Apang ang pagpanguna sang Dios dapat pagatupungan pinaagi sa tawohanon nga pagsabat. Ang una nga katunga sang libro nagapakita kon paano ang Dios naghatag sang duta pinaagi sa pagpapas sang mga Canaanhon; ang ikaduha nga katunga nagabalita kon paano nakuha sang Israel ang duta pinaagi sa pagpuyo didto.

Ang pagkasibud sang pagsakop nagapakita sang pamaagi sang kaluwasan. Pareho sa Israel, wala gid kita sang mahimo sa pag-angkon sang kaluwasan (Efe. 2:8, 9). Ini dolot, kaangay nga ang duta dolot sang Dios sa Israel base sa ila pagpakigkatipan sa Iya. Ang kasiguraduhan wala nasandig sa ila mga merito (tan-awa ang Deut. 9:5).

Walay sapayan, para maipangalipay sang mga Israelinhon ang dolot sang Dios, ila dapat pagabatonon ang mga katungdanan nga kabahin sa pagpuyo sa duta, kaangay sa aton pag-agi sa proseso sang aton pagkabalaan sa mahigugmaon nga pagtuman sa mga kinahanglanon sang mangin pumuluyo sa ginharian sang Dios. Bisan indi pareho nga butang, ang kaanggid sa tunga sang paghatag sang duta pinaagi sa bugay kag sang paghatag sang kaluwasan pinaagi sa bugay tama kahapiit. Kita ginhatagan sang makatilingala nga dolot, apang ini mahimo nga madula kon kita indi maulikdon.

`Paano masugata sang mga Cristohanon ang kaangay nga mga panghangkat sa yadtong may kaangtanan sa pag-angkon sang Dutang Ginsaad? Tan-awa ang Fil. 2:12; Heb. 12:28.`