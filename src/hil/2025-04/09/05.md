---
title:  Paghinugyaw
date:  26/11/2025
---

Ang duta tama gid ka kinahanglanon sa pagluntad sang Israel bilang katawohan sang Dios nga indi ini mapangtagtag sa kabilugan. Dapat pahatpahaton ini sa tagsa ka kabikahan, kaliwat, kag panimalay (Num. 34:13–18) agud mapaiway nga mapanag-iyahan sang pipila lamang ka kilala nga pangulo.

`Basaha ang Levitico 25:1–5, 8–13. Ano ang tinutuyo sang Tinuigan nga Inugpahuway kag sang Tuig sang Paghinugyaw?`

Sa kabaliskaran sa Egipto, sa diin ang mga pumuluyo tayuyon nga maagawan sang duta kag mangin mga ulipon ni Faraon, ang katuyoan sang Dios sa mga Israelinhon amo nga indi na sila maagawan sang mapanag-iyahan nga duta. Wala sing bisan isa sa ila, sa gowa sang kaliwat kag panimalay sa diin orihinal ini nga gintalana, ang makaangkon sang duta. Sa pagkamatuud, sono sa plano sang Dios, ang duta sa literal indi mabaligya; mapaarenduhan lamang ini sono sa iya bili nga nabalay sono sa kadugayon sang tinuig nga nabilin tubtub sa madason nga Paghinugyaw. Gani, ang mga kaliwat sang persona nga napilitan sa “pagbaligya” sang iya pinanubli nga duta may tulumanon sa paggawad sini bisan wala pa ang Paghinugyaw (Lev. 25:25).

Ang pagpain sang duta nangin bintana sa tagiposoon sang Dios. Bilang aton langitnon nga Amay, handum Niya nga ang Iya kaanakan mangin mahinatagon sa sadtong mas nagakinahanglan kag sa pagpahanugot sa ila mga duta sa pagpakaon sa sining labing kubos sa kada ikapito nga tuig. Ining Sabbatical year (tuig sa pagpahuway sang duta—wala sing pagpanggas agud pauswagon ang kalidad sini) nagapatuman sa prinsipyo sang Adlaw nga Inugpahuway nga mando sa mas daku nga kasangkaron. Wala labot sa pagpahamili sang pagkamapisan, ang pagpanag-iya sang duta nagapanawagan man sang pagtahud kag kalolo sa sadtong nagaatubang sa mga panghangkat sang pangwarta.

Ang pagpanag-iya sang duta nga kasogoan nagahatag sa tagsa ka Israelinhon sang kahigayonan nga mahilway sa napanubli ukon kinaugalingon nga pagpangpigos kag sa pag-angkon sang bag-o nga pagsugod sa kabuhi.

Buut silingon, amo ini ang panguna nga katuyoan sang maayong balita: sa pagpanas sang kinatuhayan sa tunga sang manggaranon kag pobre, manugpaobra kag manug-obra, may kahigayonan ukon wala, nga nagabutang sa aton tanan sa tupong nga tinindugan pinaagi sa pagkilala sang aton bug-os nga pagkakinahanglanon sang bugay sang Dios.

Sa wala ginapaabut, ang Israel nagsikway sa pagbantay sang talaksan nga ginhatag sang Dios kag, matapos ang mga siniglo, ang mga pagpaandam sa pagtabug natuman (2 Cron. 36:20, 21).

`Paano ang mga prinsipyo sang Israelinhon nga pagpartida sang duta kag sang Adlaw nga Inugpahuway makapahanumdum sa aton nga, sa mata sang Dios, kita tanan patas? Paano ang Adlaw nga Inugpahuway makabulig sa aton sa pagsiling “indi” sa mapiguson kag malauton nga mga paagi sang negosyo nga nagasalot sa madamu nga sosyodad?`