---
title:  Ang Duta Bilang Dolot
date:  24/11/2025
---

`Basaha ang Exodo 3:8; Levitico 20:22; Levitico 25:23; Numeros 13:27; Deuteronomio 4:1, 25, 26; Deuteronomio 6:3; kag Salmo 24:1. Ano ang pinasahi nga pag-angtanay sa tunga sang Dios, sang Israel, kag sang Dutang Ginsaad?`

Sa simple nga istoryahanay, ang duta nagahatag sang pisikal nga representasyon sa pungsud. Sa pagpangita sang pungsud, ini nagapat-ud man sang trabaho kag estilo sang pagkabuhi sang pumuluyo. Ang mga sologoon wala sing ginhalinan nga pamilya kag wala man sing permanente nga puluy-anan; iban ang nagahimulos sang ila pinangabudlayan. Ang pag-angkon sang duta nagakahulugan sang kahilwayan. Ang pagkakilala sang pinili nga katawohan mabakud nga naangot sa ila ginapuy-an nga duta.

May pinasahi nga relasyon sa tunga sang Dios, sang Israel, kag sang duta. Ang Israel nakabaton sang duta halin sa Dios bilang dolot, isa ka kinamatarung nga indi dapat pagakuhaon sa ila. Ang pinili nga katawohan makapanag-iya sang duta tubtub nga sila may pagpakigsaad nga relasyon kay Yahweh kag nagtahud sang mga pagsulundan sang katipan. Sa iban nga hinambalan, indi sila makaangkon sang duta kag sang iya pagpakamaayo kon wala ang pagpakamaayo sang Dios.

Sa amo man nga tion, matuud nga ang duta nagahatag sang maathag nga panan-aw sa diin ang Israel sarang makahangup sa Dios. Ang pagpuyo sa duta dapat padayon nga magapahanumdum sa ila sang matutum, nagatuman-sang-saad, kag masaligan nga Dios. Wala kuntani magluntad ang duta ukon ang Israel kon wala ang pagpanguna sang Dios, nga amo ang tuburan kag sadsaran sang ila kabuhi. Samtang ang mga Israelinhon yara sa Egipto, ang Nile kag ang pagpatubig nga sistema, upud ang kapisan, nagpatubas sang mga ginakinahanglan para mabuhi. Ang Canaan lain. Sila nagasalig lamang sa ulan para sa bugana nga patubas, kag ang Dios lamang ang makagahum sang panahon. Niyan, ang duta nagapahanumdum sa Israel sang ila mapinadayonon nga pagsalig sa Dios.

Bisan nabaton sang Israel ang duta bilang dolot halin kay Yahweh, sa pinakamataas nga pagbatyag, ang Dios mismo ang nagapabilin nga tag-iya. Bilang matuud nga tag-iya sang bilog nga kalibutan (Sal. 24:1), si Yahweh may kinamatarung sa pagbahinbahin sang duta sa Israel ukon kuhaon ini. Kon ang Dios amo ang tag-iya sang duta, ang mga Israelinhon kag, pinaagi sa pagsugpon, ang tanan nga katawohan dumuloong kag mga manlulugayaw, ukon, sa moderno nga tinaga, kita tanan dugay na nga mga bisita sa Iya duta/kalibutan.

`Sa kapawa sang 1 Pedro 2:11 kag Hebreo 11:9â€“13, para sa imo, ano ang kahulugan sang pagpangabuhi bilang dumuloong kag manlulugayaw nga nagapaabut sa siyudad sa diin ang magbubuhat kag manugtukud amo mismo ang Dios?`