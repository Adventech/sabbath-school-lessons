---
title:  Komento Sang Manunudlo
date:  28/11/2025
---

### Bahin I: Kabilogan nga Panan-aw

**Sadsaran nga Teksto:** Zacarias 9:2

**Sentro Sang Pagtoon:** Gen. 3:17–24; Deut. 6:3; Jos. 13:1–7; Heb. 12:28; Lev. 25:1–5, 8–13; Ezek. 37:14, 25.

Ang Kasulatan nagahatag sang importansia sa kaangtanan sa tunga sang katawohan sang Dios kag sang duta, halin sa ginsuguran tubtub sa katapusan. Ang duta importante nga topiko sa pagtoon sang una nga mga butang (protolohiya) kag sa pagtoon sang katapusan nga mga butang (eskatolohiya) sa Biblia. Sa leksyon sang sini nga semana, ang teolohiko nga kahulugan sang duta gin-usisa halin sa panan-aw sang pagsakop. Sa sentro nga bahin sang Josue, pagkatapos nga ginlaragway ang una nga pag-agaw sang duta, ang tagasulat nagahambal nahanungud sa pagbahinbahin sang duta sa tunga sang 12 ka kabikahan. Samtang ang iban nga mga bumalasa makapuyan sa mga detalye sang geograpiya, importante ini sa pagpaalinton sang mensahe sang libro, nga nagapakita kon paano ginatuman sang Dios ang saad nga ginhimo sa katigulangan sang Israel.

Sa sini nga konteksto, ang duta literal kag pisikal nga ahensya, duug sa diin ang Israel makasulat sang bag-o nga kapitulo. Apang, samtang ang sugilanon sang pagpanubos amatamat nga ginapahayag, ang tipolohiya nga kinaiya sang duta nangin mas natalupangdan. Matapos ang ginatus ka tuig, ang Israel mismo ang nagaatubang sang kabihagan, kag ang paglaum nga makabalik napasiga sa panahon sang kabihagan sang Babilonia. Ang Juda nakabalik sa duta apang wala nakaangkon sang permanente nga kapahuwayan. Ang amo nga kapahuwayan makita lamang sa mga katumanan sang Mesias. Sa kay Jesus, ang presente nga kamatooran sang espirituhanon nga kapahuwayan wala nagapamatok sa palaabuton nga pagbalik literal sa puluy-an, kon ang katawohan sang Dios magaangkon liwat sang duta. Sa kay Jesus, ang ginaatubang nga kamatooran sang espirituhanon nga pahuway wala nagasikway sang palaabuton nga literal nga pagbalik sa duta. Samtang wala pa, kita nagapuyo nga daw mga tinapok palayo sa aton matuud nga puluy-an, nga nagapanlakatan pakadto sa matuud nga duta nga ginpakilala, nga wala nalimitihan sang geograpiya, kondi sa puluy-an sang Dios para sa Iya katawohan.

### Bahin II: Komentaryo

**Ang Teolohiya Sang Duta: Sa Tunga Sang Pagpanuga kag Bag-o nga Pagpanuga**

Ang masunod nga tsart nagapalip-ot sang biblikanhon nga teolohiya sang duta halin sa Genesis tubtub sa Bugna:

| Pagpanubos sa Kasaysayan nga Hut-ong | Estado Sang Kahublagan | Kaangtanan sa Duta | Biblikanhon nga Referensia |
| --- | --- | --- | --- |
| Orihinal nga plano—Eden | Indi aktibo | Pagpangangkon | Genesis 1, 2 |
| Paghukom | Nagalagaw (gowa) | Tinapok | Genesis 3–11 |
| Saad | Nagalagaw (sulud) | Panlakatan sa dumuloong nga duta | Genesis 12– Deuteronomio 34 |
| Pagpasag-uli | Indi aktibo | Pag-angkon (indi pat-ud) | Josue 1, 2; 2 Hari 24 |
| Paghukom | Nagalagaw (gowa) | Tinapok | 2 Hari 25; Jeremias; Ezequiel |
| Saad | Nagalagaw (sulud) | Panlakatan sa dumuloong nga duta | Isaias 40–65; Hageo; Zacarias |
| Pagpasag-uli | Indi aktibo | Pag-angkon (indi pat-ud) | Esdras; Nehemias |
| Tuhoy sa Mesias nga Pagpasag-uli | Indi aktibo Nagalagaw (sulud) | Pangangkon (yara na) Panlakatan sa dumuloong nga duta (wala pa) | Bag-o nga Katipan |
| Orihinal nga plano—Bag-o nga Eden | Indi aktibo | Pag-angkon | Bugna 21, 22 |

Sa orihinal nga plano sang Dios, ang katawohan nadesinyo sa paggahum sang duta (Gen. 1:28) kag magpuyo sa duug sang walay katapusan nga kalipay nga ginatawag Hardin sang Eden (Gen. 2:8), sa diin si Adam kag Eva makakalipay sing deretso nga nagapakig-angot sa Iya (Gen. 3:8). Sa sining indi aktibo nga kahimtangan, maangkon nila nga may kalipay ang kabuhi nga walay katapusan, sa kondisyon sang ila katampad sa ila Manunuga. Apang, ang sala nagtublag sang sining orihinal nga plano, nga nagdul-ong sa una nga pagsaylosaylo sa kasaysayan sang tawo. Sa idalum sang paghukom, si Adam kag Eva nakaagi sang pagkatapok, nga naggowa halin sa Hardin (Gen. 3:23, 24). Sa teolohikal nga panan-aw, ang pagpahalin sa duug nga gindesinyo sang Dios nagpat-in sang resulta sang pagkamalalison. Sa sini nga pagpabatyag, ang una nga panimalay nangin una man nga espirituhanon nga mga manugbakwit, nga napilitan nga mangabuhi nga nagasaylosaylo, nga nagahulat nga makabalik.

Ang una nga tanda sang posible nga pagbalik nagluntad sa pagtawag kay Abraham, sa diin ang Dios nagmando sa iya: “Halin ka sa imo duta. . .pakadto sa duta nga akon igapakita sa imo” (Gen. 12:1). Sa kasaysayan sang pagpanubos, ang importansia sang pagtawag kay Abraham maapresyar lamang kon mabinagbinag ini bilang marka sang pagbaylo halin sa paghukom pakadto sa saad. Bisan ang panimalay ni Abraham nagpabilin nga nagasaylosaylo sa pila ka siglo, ang iya pagkamatinumanon nangin umpisa sang panlakatan pakadto sa Ginsaad nga Duta. Sa dalanon, si Abraham nakaagi sang mga higayon sang pagkatapok, nga temporaryo nga ginbayaan ang duta kag nagbalik sang olihi (Gen. 12:10–20; Gen. 20:1–17). Kasubong man, ang iya mga kaliwat nakaagi sang pareho nga pagbalikbalik: ang pagbiya kag pagbalik, kaangay sang sila nangin mga refugee sa Egipto, kag sang olihi nangin ulipon, tubtub ang Dios nagpatunga para sa ila (Exo. 6:5). Si Jacques Doukhan sing nagakaigo nagtingub sang teolohikal nga kahulugan sang sining mga pagsaylosaylo nga mga panlakatan. “Pinaagi sa sining pagsaylosaylo nga mga panlakatan sang binhi-pamilya, nga wala nakaabut, wala nagakabusog, permi nagahandum sang puluy-an, ang libro sang Genesis puno sang paglaum. Bisan natilawan na nila ang diosnon nga mga pagpakamaayo, ang mga tanda sang matutum nga katumanan sang Dios sang Iya saad, si Adam, Noe, kag ang mga patriarka nagpadayon sa paghulat sa katapusan nga diosnon nga kadalag-an batok sa malaut kag kamatayon. Kay amo lamang ini ang magadala sa ila, kag sa aton, sang bug-os nga tinuga, balik sa Hardin sang Eden.”—Doukhan, Genesis, The SDA International Bible Commentary (Nampa, ID: Pacific Press; Silver Spring, MD: Review and Herald, 2016), p. 37.

Ang 400-ka tuig nga paglakbay sang kaanakan ni Abraham natapos nga may 40-ka-tuig nga panlakatan sa kamingawan, sa diin ang katapusan nga pamilinbilin ni Moises, sa Deuteronomio, nag-aman sa Israel sa pagbaylo halin sa saad pakadto sa pagpasag-uli, halin sa pagsaylosaylo pakadto sa sedentaryo nga kahimtangan. Sa teolohikal nga kahimtangan, si Josue nagpangulo sa Israel pabalik sa duta sang Dios. Ining pagbalik wala nagapahangup nga ang Canaan amo ang matuud nga lokasyon sang Hardin sang Eden. Ang geograpiko nga mga utlanan wala nagakahulugan nga yara ang Dios, kondi ang Iya presensya sa tunga nila (Exo. 25:8; Exo. 33:14).

Niyan, ang libro ni Josue nagamarka man sang importante nga pagbaylo sang kasaysayan sang kaluwasan sang ang katawohan sang Dios magagahum sang duta kag magakalipay sa pahuway. Sa wala sing kapalaran, sa sulud sang isa lamang ka henerasyon, ang Israel nagsugod sa pagkabuhi nga malalison, kag ang ila pag-angkon sang duta nangin mahuyang (Jos. 2:10–13). Halin sa tion ni Josue tubtub sa 2 Hari, ang Israel nabudlayan sa madamu nga tion sa paggahum sang duta. Pakadto sa katapusan sang sini nga panahon, ang Dios nagpadala sang mga manalagna sa pagpaandam sang Iya katawohan nahanungud sa umalabut nga paghukom bangud sa pagboong sang katipan, apang wala sila namati (Jer. 7:23–27). Sa idalum sang paghukom, ang Israel kag Juda gintapok halin sa lugar nga gindesinyo sang Dios sa ila (2 Hari 17:7–40; 2 Hari 25:1–26). Sa panahon sang pagkatapok, nagsaylosaylo sila liwat, ginbayaan ang duta kag nagkadto sa pihak nga direksyon ni Abraham (Sal. 137).

Apang, ang pagtapok wala ginhungud nga maglawig masobra sa 70 ka tuig (Jer. 25:11, 12). Sa tagnaanon nga mga libro, ang saad sang pagbalik sing malapit naangot sa indi mabaylohan nga mensahe sang paghukom. Ini nga pagbalik pareho sang bag-o nga pagkatuga (Isa. 65:17), nga may kaangay sa Eden nga kahulugan (Isa. 51:3; Ezek. 36:35). Ang duha ka Mosaikong pigura ni Esdras kag Nehemias nagpangulo sang katawohan sang Dios pabalik sa Canaan liwat, nga may saad nga ang Dios magapakamaayo sa ila mga pagpangabudlay sa pagpasag-uli sang Jerusalem. Halin sa Babilonia, kag subong Persianhon nga probinsya, ang katawohan sang Dios naghimo sang pagpanlakatan pakadto sa balaan nga duta (Esdras 1, Nehemias 2). Walay sapayan sang pagsugata sang mabaskug nga pagpamatok (Esdras 4), ang katawohan sa katapusan nangin madinalag-on sa pagpatukud liwat sang Jerusalem (Nehemias 11, 12). Apang, sa bug-os nga proseso, si Esdras kag Nehemias nagakinahanglan nga magpakig-away batok sa apostasia nga nagsalot sa malinapason nga katawohan sang Israel (Esdras 10, Nehemias 13). Walay sapayan sang temprano nga pagpabuhi kag espirituhanon nga reporma, ang pag-angkon sang duta nangin walay kasiguruhan sa liwat, kag ang nagbalik nga mga Judeo nag-atubang sang mabudlay nga mga tinion sa idalum sang dumuluong nga pagpangpigos sa panahon sang tungatunga sang testamento nga panahon.

Sa pag-abut sang Mesias, ang kapawa nagsilak liwat. Ang una nga bersikulo sang Bag-o nga Katipan nagpakita na nga si Jesus nagrepresentar sang bag-o nga pagsugod para sa katawohan (Mat. 1:1). Si Jesus nagkari sa pagdaug sa kon diin si Adam na pierde. Ang pagsikway ni Cristo sa mga tanyag sang yawa sa paghatag sa Iya sang tanan nga ginharian sang kalibutan wala nagakahulugan nga indi madaug ni Jesus ang ining mga ginharian, kondi nagapakita lamang nga daugon Niya ang mga ini sa paagi sang Dios (Mat. 4:8–10). Bilang bag-o nga Adam, Sia nangin manugdumala sang tanan nga pungsud nga ang ginharian indi magaligad (1 Cor. 15:22–26). Ining pagbug-os sang duta pamatuud sa konsepto sang ginharian sang Dios, nga gin-inagurahan ni Jesus. Ang ini nga ideya indi espiritwal ukon pag-interpretar liwat sang konsepto sang duta sa Daan nga Katipan. Sa pagkamatuud, ini nagahisanto sa unibersal nga aspeto sang katipan ni Abraham nga makita na sa orihinal nga konteksto (Gen. 12:3; Gen. 17:6, 16). Ang ginahimo sang Bag-ong Katipan amo ang pag-hambal kon san-o, kag paano, ang mga saad matuman.

Ang inagurasyon sang ginharian sang Dios kay Jesus nagapakilala sang tensyon nga indi permi mapamatud-an sa Daan nga Katipan. Bisan pa si Cristo nagdala sang katapusan nga pagpasag-uli, ang Iya katawohan sa gihapon yara sa pagpanlakatan. Sa isa ka pagpabatyag, ang Iya katawohan kabahin na sang Iya ginharian bangud “ginbanhaw kita kaupud niya, kag ginpalingkod kita kaupud niya sa langitnon nga mga duug kay Cristo Jesus” (Efe. 2:6). Apang, ang Iya mga gintoton-an sa gihapon nagapanlakatan sa kalibutan sa diin indi sila nasakop (Juan 17:11–19), nga nagahulat sa katumanan sang saad sa iya natuman nga paagi.

Ang pagsaylosaylo nga eksperiensya sang katawohan sang Dios padulong sa ila pat-ud nga palahuwayan natapos sa Bag-ong Jerusalem, nga maathag nga ginlaragway, indi lamang bilang pagbalik sa Ginsaad nga Duta, nga ginmodelo sono sa sugilanon sang Exodo, kondi bilang pagbalik man sa Eden. Ang suba sang kabuhi nagailig sa tunga sang siyudad, nga nagabunyag sang kahoy sang kabuhi, nga makadtoan sang tanan nga pungsud. Kasubong sa Eden, wala sing duug para sa pagpakamalaut sang sala kag kamatayon, kag ang Dios sa liwat magapuyo sa Iya mga katawohan (Bug. 22:1–5). Diri, ang pagpanubos nga sugilanon nagatiyog pabalik sa kon diin ini nagsugod. Sa sentro sini tanan nagatindug ang krus, sa diin ang Mesias nagpasiguro sang pabalik nga tiket kaupud sa Iya dugo. Ang bag-o nga Adam amo ang Isa nga magadala sang Iya mga nagpalagyo nga mga kaanakan pabalik sa puluy-an. Oh, daw ano ka mahimayaon nga adlaw ina nga tion!

### Bahin III: Aplikasyon sa Kabuhi

**Duta kag Paglaum**

Sa biblikanhon nga konteksto, ang duta kag paglaum may kinaugali nga kaangtanan. Ini nga kaangtanan makita sa Zacarias 9:12, sa diin ang Dios nagaagda sa “mga bilanggo sang paglaum” nga magbalik. Ang ining mga tawo nagahulat sang sining panawagan sa sulud sang malawig nga tinuig sang pagkabihag, kag nag-abut na gid man sang olihi ang tion nga magabalik sila sa Jerusalem.

1. Ano ang ginapaalinton sang “priso sang paglaum” sa imo sing personal?
2. Ano nga mga kaanggid ang imo makita sa tunga sang inagihan sang mga bihag sa Babilonia kag sang imo espirituhanon nga inagihan, ilabi na sa konteksto sang nagahilapit nga ikaduha nga pagkari ni Jesus?

**Paglaum, Gugma, kag Pagtoo**

Si Augustine sang Hippo nagsiling: “Wala sing gugma nga wala sing paglaum, wala sing paglaum nga wala sing gugma, kag wala man sing gugma ukon paglaum nga wala sing pagtoo.”—Augustine sang Hippo, The Enchiridion: On Faith, Hope, and Love (Washington, D.C.: Gateway, 1996), p. 9. Ining tatlo ka elemento makita man sing tingub sa ambahanon nga ginsulat nanday Benjamin Gaither, Jeff Silvey, kag Kim Williams.

“Isa ako ka bilanggo sang paglaum, nga ginagapos sang akon pagtoo\
Ginkadenahan sa Imo gugma, ginkandaduhan sa grasya\
Ako hilway nga maghalin pero indi gid ako maglakat\
Ako makatilingala, kinabubut-on,\
Hilway nga bilanggo sang paglaum.”\
—The Gaither Vocal Band, “Prisoner of Hope,” 2008.

Sa ano nga mga paagi imo makita ang kaangtanan sa tunga sang paglaum, gugma, kag pagtoo sa imo espirituhanon nga panlakatan?

**Nagakabuhi Kasubong sa Nagapalagyo**

Sono sa United Nations Refugee Agency, may ginabanabana nga kap-atan ka milyon nga mga nagpalagyo (refugee) sa bilog nga kalibutan. Kalabanan sa ila ginpilit sa pagpalagyo palayo sa ila mga pungsud bangud sang kasingki, walay kalig-onan sa politika, kag inaway. Sa kasogoan sang Daan nga Katipan, ang eksperiensya sang Israel bilang mga dumuluong sa Egipto dapat makaapekto kon paano dapat tamdon sang mga Israelinhon ang mga dumuloong sa tunga nila (Exod. 23:9).

Paano ang imo kaugalingon nga inagihan bilang espiritwal nga manlulugayaw makabag-o sang paagi sang imo pagtamud sa mga nagapalagyo subong?