---
title:  Ang Duta Napasag-uli
date:  27/11/2025
---

`Basaha ang Jeremias 24:6; Jeremias 31:16; Ezequiel 11:17; Ezequiel 28:25; kag Ezequiel 37:14, 25. Ano ang saad sang Dios nahanungud sa pagbalik sang Israel sa Dutang Ginsaad kag paano natuman ini?`

Sa panahon sang pagkatapok sa Babilonia, ang mga Israelinhon nakaagi indi lamang sang makasulubo nga kamatooran nga wala sila sang pagkatungud kondi ang saad man nga ang ila kaangtanan sa Dios, bisan napabakud pinaagi sa saad sang duta, wala nasandig ukon limitado sa pag-angkon sang duta. Sang ang mga Israelinhon nagtuad, naghinulsul, kag nagpangita sa Ginoo sa bug-os nila nga mga tagiposoon, ang Dios nagtuman liwat sang Iya saad, kag nagdala sa ila pabalik sa ila duta bilang tanda sang ila pagpasag-uli. Sia sa gihapon ang ila Dios, bisan wala sila sa ila duta.

Bisan pa, tungud ang saad nga ang Israel magaangkon sang duta sing dalayon may kondisyon (Deut. 28:63, 64; Jos. 23:13, 15; 1 Hari 9:7; 2 Hari 17:23; Jer. 12:10–12), sa amo man ang saad sa pagpuyo liwat kag pagpabugana sang Israel matapos ang pagtapok. Sa amo man nga tion, ang mga manalagna sang Daan nga Katipan nagtudlo sa isa ka pagpasag-uli nga pagadal-on sang manug-abut nga Davidhanon nga hari (Isa. 9:6, 7; Zec. 9:9, 16). Ini nga saad natuman sa kabuhi, kamatayon, kag pagkabanhaw ni Jesu-Cristo, sa diin ang tanan nga saad sa dumaan nga Israel may katumanan.

Sa Bag-o nga Katipan, ang Dutang Ginsaad wala na mitlang sang deretso, apang kita ginsugiran nga ang mga saad sang Dios natuman sa kag pinaagi kay Jesu-Cristo (2 Cor. 1:20; Rom. 15:8). Niyan, sa kapawa ni Cristo, ang duta ginpatpat liwat, kag nangin simbolo sang espirituhanon nga mga pagpakamaayo nga ginplano sang Dios nga ihatag sa Iya matutum nga katawohan diri kag subong (Efe. 2:6) kag sa palaabuton.

Ang katapusan nga katumanan sang diosnon nga saad sang kapahuwayan, kabuganaan, kag pagkamaayo sa duta mahanabo sa bag-ong duta, nahilway sa sala kag sa iya mga balus. Sa sina nga pagbatyag, bilang mga Cristohanon, ang aton paglaum nasandig sa saad ni Cristo nga Sia magabalik, kag, matapos ang 1,000 ka tuig sa langit, magatukud sang Iya walay katapusan nga ginharian sa duta nga nabag-o. Amo ini ang katapusan nga katumanan sang tanan nga mga saad nahanungud sa duta.

`Basaha ang Juan 14:1–3, Tito 2:13, kag Bugna 21:1–3. Ano ang katapusan nga paglaum ang makita para sa aton sa sini nga mga bersikulo, kag ngaa ang kamatayon ni Jesus nagapasiguro sa aton sang katumanan sang sini nga paglaum?`