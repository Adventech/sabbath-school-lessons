---
title:  Eden kag Canaan
date:  23/11/2025
---

`Basaha ang Genesis 2:15 kag Genesis 3:17–24. Ano ang mga balus sang Pagkahulog, kon ang ginapuy-an sang unang tawohanon nga mag-asawa ang ginatuhoy?`

Sa Pagpanuga, ang Dios nagbutang kay Adam kag Eva sa hingpit nga palibut nga nagasakop sang kabuganaan, kahamungayaan, kag katahum. Naatubang sang unang tawohanon nga mag-asawa ang ila Manunuga sa matahum nga puy-anan nga makahatag sang tanan nila nga kinahanglanon pisikal. Dugang pa sa nahambal nga pulong sang Dios, ang Hardin sang Eden nangin sentro sang pagtoon sa diin si Adam kag Eva nag-angkon sang importante nga panan-aw sa kinaiya sang Dios kag ang kabuhi nga Iya ginpatungud sa ila. Gani, sang nabuong nila ang masaligan nga kaangtanan sa ila Manunuga, ang ila relasyon sa Hardin sang Eden nagbaylo man, kag, bilang pat-in sang nabuong nga relasyon, kinahanglan nila bayaan ang hardin. Ila nadula ang duug nga ginhatag sang Dios sa ila. Niyan, ang Hardin sang Eden nangin simbolo sang bugana nga kabuhi, kag aton madiskubre liwat ang desinyo sa tema sang Dutang Ginsaad.

`Paano ginpanan-aw sang mga patriarka ang saad sang duta? (Tan-awa ang Gen. 13:14, 15; Gen. 26:3, 24; Gen. 28:13.) Ano ayhan ang kahulugan sini sa aton, bilang mga Adventista, nga magkabuhi subong mga manunubli sang mga saad (Heb. 6:11–15)?`

Sang si Abraham nagsulud sa duta nga ginpakita sang Dios sa iya, pinaagi sa pagtoo ang ina nga duta nangin Duta sang Saad sa iya kag sa iya kaliwatan. Nagpabilin ini nga Dutang Ginsaad sa sulud sang 400 ka tuig. Sa pagkamatuud, ang mga patriarka wala nakapanag-iya sang duta; indi yadto ila sa paagi nga mahatag nila sa ila mga kabataan bilang palanublion. Sa baylo, ang tag-iya sini amo ang Dios, subong nga ang Hardin sang Eden Iya ginapanag-iyahan. Subong nga wala sang ginhimo si Adam kag Eva agud mapanag-iyahan ang Hardin sang Eden, sa amo man, ang Israel wala sang gin-amot sang bisan ano agud mangin takus sa duta. Ang Dutang Ginsaad dolot sang Dios base sa Iya inisyatibo. Ang Israel wala sang duna nga kinamatarung ukon pangangkon sa pagpanag-iya sang duta (Deut. 9:4–6); pinaagi lamang sa bugay sang Dios nga sila makaangkon sini.

Ang mga patriarka amo ang mga manunubli sang mga saad tubtub ang mga ini matuman. Kita, bilang sumulunod ni Cristo, nakapanubli sang mas maayo pa nga mga saad (Heb. 8:6) nga matuman kon kita mangin “manug-ilog sa ila nga paagi sa pagtoo kag pagbatas nagapanubli sang mga saad” (Heb. 6:12).