---
title:  Ang Ganhaan Sang Paglaum
date:  05/11/2025
---

`Basaha ang Josue 8:1–29. Ano ang ginatudlo sang sini nga istorya sa aton nahanungud sa kon paano ang Dios sarang makabag-o sang aton mga kapaslawan pakadto sa maayo nga mga kahigayonan?`

Ang pamaagi ni Yahweh nagbag-o sa una nga kapierdehan sang Israel pakadto sa taktikal nga bentaha, nga nagliwat sang Nalupyakan sang Acor (Hebreo nga pulong “kagamo”) nga mangin ganhaan sang paglaum (ipaanggid sa Os. 2:15). Nga nakabaton sang sobra nga kompiansa sa kaugalingon tungud sa ila una nga kadalag-an batok sa mga Israelinhon, ang mga pumuluyo sang Ai nagsulit sang ila pamaagi sa pag-atake sa mga Israelinhon nga nag-atras kag nagpakunokuno nga napierde. Sa tion nga ang mga pumuluyo sang Ai mapahilayo sa ila malig-on nga pamakud, ang 30,000 ka Israelinhon, nga napahamtang sing indi tanto kalayo sa siyudad (Jos. 8:4), magasakop sang walay tawo nga siyudad pinaagi sa pagsunog sini. Ang Josue 8:7 nagapakita sing maathag nga indi ang pamaagi ang nagadala sang kadalag-an, kondi si Yahweh mismo ang magahatag sang kadalag-an kag ihatag ang siyudad sang Ai sa mga Israelinhon. Bisan pa sa kapitulo sa diin ang mga aspeto sa militar ang nagapangibabaw sa istorya kon ipaanggid sa iban nga kapitulo sa libro, ang teksto nagapakita sang matahum nga kamatooran nga ang kadalag-an dolot halin kay Yahweh.

Ang makahalawathawat nga higayon sang inaway natabo sang ang katawohan sang Ai nagbiya sa siyudad kag nagsugod sa paglagas sa mga Israelinhon. Ini ang ikaduha nga higayon nga naghambal ang Dios sa bug-os nga kapitulo pagkatapos Niya ihatag ang pamaagi sa Josue 8:2, nga nagapakita nga Sia ang nagadumala sang inaway. Tubtub sa sini nga tinion, wala pa kita kahibalo sa resulta sang inaway. Apang sugod sa sini nga higayon, nagapakita na sing maathag nga ang kasoldadosan sang Israel madinalag-on.

Ang mga hinganiban sa kamut ni Josue amo ang sickle sword, ukon scimitar (daw medyo pareho sang garab) imbes nga espada ukon sibat ukon sumbiling. Sa panahon ni Josue, ayhan wala ini ginagamit bilang armas, pero nangin simbolo ini sang pagkagamhanan. Kag, luwas sa paghatag sang sinyales para sa pagsalakay, nagapakita ini sang pagkagamhanan sang Dios sa kapierdehan sang Ai. Pinaagi sa pagtaas sang sickle sword (daw garab) tubtub sa kadalag-an, ginapakita nga ginbaton na sing bug-os ni Josue ang pagkapangulo nga ginpakita ni Moises sa pagtabok sa Mapula nga Dagat (Exo. 14:16) kag sa inaway batok sa mga Amaleknon (Exo. 17:11–13), sa diin si Josue mismo ang nagpanguna sa pagpakig-away.

Sa sini nga tion wala sang makita nga makatilingala nga pagpatunga sang Dios, apang ang kadalag-an batok sa Ai ginbuligan sang Dios kaangay sa kadalag-an batok sa mga taga-Egipto sa una nga henerasyon ukon sa bag-o lang nga kadalag-an batok sa Jerico. Ang yabi sa kadalag-an yara sa pagtoo ni Josue sa pulong sang Ginoo kag sa iya walay duhaduha nga pagtuman sini. Ang prinsipyo nga makita sa sini nga istorya nagapabilin nga bilidhon para sa katawohan sang Dios subong, bisan diin sila nagapuyo kag kon ano man ang ila mga panghangkat.