---
title:  Ang Kaaway sa Sulud
date:  01/11/2025
---

### Basaha Para sa Pagtoon Sini nga Semana

1 Pedro 1:4; Josue 7; Sal 139:1–16; Esdras 10:11; Luc. 12:15; Jos. 8:1–29.

> <p>Salauluhon nga Teksto</p>
> “Ako nga Ginoo nagausisa sang painoino kag nagatilaw sang tagiposoon, sa paghatag sa tagsa ka tawo sono sa iya mga dalanon, sono sa bunga sang iya mga hinimoan” (Jeremias 17:10).

Ang Josue 7 amo ang unang higayon sa diin, pinaagi sa masubo nga inagihan, naton-an sang katawohan sang Israel ang madalum nga kahulugan kag masangkad nga kadangatan sang katipan. Samtang ang pagtuman sa mga sulundan sang katipan nagdala sang kadalag-an, ang pagbalewala sa mga kondisyon sini nagdala sang kalaglagan. Ang kadalag-an sang Israel sa militar wala nagdepende sa ila kadamuon, estratehiya sa inaway, ukon mainalamon nga mga tikang, kondi sa presensia sang Balaan nga Mangangaway nga kaupud nila.

Sa pag-angkon sang Dutang Saad, kinahanglan maton-an sang Israel ang mabug-at nga leksyon nga ang ila pinakamakatalagam nga kaaway indi ang sa gowa sang ila kampo kondi mga katapo man nila. Ang pinakadaku nga hangkat nga ila ginaatubang indi ang mapag-on nga mga pader sang mga siyudad sang mga taga-Canaan ukon ang ila moderno nga mga hinganiban sa giyera, kondi ang matig-a nga kabubut-on sang mga tawo sa sulud sang ila kampo nga hungud nga ginalapas ang mga mando sang Ginoo.

Nga nagahulat para sa aton langitnon nga palanublion (1 Ped. 1:4; Col. 3:24), nagaatubang kita sa kaangay nga mga pagtilaw. Samtang yara kita sa dolonan sang Dutang Saad, ginatilawan ang aton pagkatutum, kag mangin madinalag-on lamang kita pinaagi sa pagpasakop kay Jesus Cristo.

_*Ton-i ang leksyon sang sini nga semana sa pag-aman sa Adlaw nga Inugpahuway, Nobyembre 8._