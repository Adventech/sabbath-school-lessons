---
title:  Saksi sa Gahum Sang Dios
date:  06/11/2025
---

Subong nga aton naton-an (tan-awa ang leksyon 5), ang Dios naghatag sang higayon sa pagano nga mga pungsud sa paghibalo nahanungud sa Iya kag sa pagtalikud sa ila malain nga mga ginahimo. Ugaling wala nila ginbaton ini kag ila gin-atubang ang paghukom sang Dios.

`Basaha ang Josue 7:6–9, nga nagasentro sa panguna nga reaksyon ni Josue sa kalamidad nga nag-abut sa ila. Talupangda sing labi ang Josue 7:9. Ano ang importante nga teolohikal nga prinsipyo ang makita sa iya mga pulong?`

Sa una, si Josue daw kaangay sa mga anak sang Israel nga nagpakita sang ila kabalaka sa tunga sang ila mga kabudlayan pagkatapos maggowa sa Egipto, subong sang: “Kuntani nagkalamatay kami sa kamut sang Ginoo sa duta sang Egipto, sang kami nagalingkod sa luyo sang mga lalagaan sang unud kag nagakaon sing tinapay tubtub mabusug; kay gindala ninyo kami sa sining kamingawan sa pagpatay sa gutum sining bug-os nga katilingban.” (Exo. 16:3).

Kag yari si Josue: “Ay, O Ginoong Dios ngaa bala ginpatabok mo pa ining katawohan sa Jordan, sa pagtugyan sa amon sa kamut sang mga Amornon, sa pagdula sa amon? Kabay kuntani nga tuman na kami kag nagpuyo sa tabok sang Jordan! (Jos. 7:7).

Apang matapos sini, iya ginpakita ang iya daku nga kabalaka para sa halit nga dolot sa ngalan kag reputasyon sang Dios halin sa sini nga kapierdihan. “Kay ang mga Canaanhon kag ang tanan nga pumuluyo sang duta makabati sini, kag magalikup sa amon, kag magadula sang amon ngalan gikan sa duta; kag ano bala ang himoon mo tungud sa imo dakung ngalan?” (Jos. 7:9).

Ini nagapahayag sang tema kag prinsipyo nga importante sa plano sang Dios para sa Israel. Bisan pa nga gusto Niya nga makita sang pagano nga mga pungsud nga nagapalibot sa ila kon ano ka daku nga mga butang ang pagahimoon sang Dios para sa Iya katawohan nga nagatuman sa Iya, sila man, kaangay sang ginbuhat ni Rahab, makatoon nahanungud sa Dios sang Israel pinaagi sa gahum sang mga pagdaug sang Iya katawohan. Sa pihak nga bahin, kon magalala ang mga kahimtangan, subong sang natabo diri, ang mga pungsud magakabig nga ang Dios sang Israel maluya kag wala sing gahum (lantawa ang Num. 14:16; Deut. 9:28), nga makapabakud sang pagsupak sang mga taga-Canaan.

Sa iban nga mga pulong, bisan pa sa konteksto sang pag-angkon sang mga Hebreo sang duta, may dalagku nga mga isyu kag mga prinsipyo nga naapektuhan, lakip na ang pagdala sang dungug kag himaya sa Dios, nga amo lamang ang bugtong nga paglaum para sa mga pagano, subong man sa Israel.

`Basaha ang Deutoronomio 4:5‒9. Sa ano nga mga pamaagi aton makita ang kaanggid sa tunga sang Israel kag sang ila pagpanaksi sa kalibutan kag ang aton pagpanaksi bilang mga Adventista del Septimo Dia subong?`