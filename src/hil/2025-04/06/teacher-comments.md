---
title:  Komento Sang Manunudlo
date:  07/11/2025
---

### Bahin I: Kabilogan nga Panan-aw

**Sadsaran nga Teksto:** Jeremias 17:10

**Sentro Sang Pagtoon:** 1 Ped. 1:4; Jos. 7; Sal. 139:1–16; Esdras 10:11; Luc. 12:15; Jos. 8:1–29.

Pagkatapos sang pat-ud nga pagdaug batok sa Jerico, nakaagum ang Israel sang makahuluya nga kapierdehan sa daw maluya lang nga kasoldadosan sang Ai. Samtang nagapangayo si Josue sang paathag halin sa Dios, iya natalupangdan nga ang kapeirdehan indi lang tungud sa iya kakulangan sa pagkonsulta sa Dios antes magsakop sa Ai. Indi man ini mabasol lang sa kakulang sang husto nga preparasyon militar ukon estratehiya, kondi nga may kaaway sa sulud nila mismo.

Indi, ang kaaway indi lampitaw nga nagahatag sang importante nga impormasyon sa kaaway. Ang nagpakasala amo ang isa mismo sa katawohan sang Israel. Pinaagi sa pagkuha sang inati halin sa Jerico, ginsupak ni Acan ang mga kasogoan sang balaan nga inaway. Ang kalutusan sang Israel nagtudlo sang importante nga pahanumdum sa ila, ilabi na gid kay Josue, nahanungud sa espirituhanon nga aspeto sang sining mga inaway. Dugang pa, ini nagpaandam sa Israel nga ang Dios indi magkunsinti sang mga sala sang Iya katawohan, pareho sang indi Niya pagpanginbulahan sang sala sang mga Canaanhon—ilabi na gid nga daku ang kahayag nga nadangatan sang Israel.

Ang sala ni Acan, sa kaugalingon sini, wala sing kinaadman; apang ang mas nagapabaskug sini amo ang iya kawad-an sang paghinulsul kag padayon nga pagpabilin sa sala. Ang iya dimatinahuron nga pagkabatinggilan nagpahulag sa Dios sa paghatag sing madali kag matigdas nga paghukom sa iya pagkamasinupakon. Ining masubo nga hitabo, sa pinakaumpisa pa lang sang pagsakop, nagapakita sang makabuluang nga kinaiya sang sala. Sa sini nga semana, ang istorya ni Acan nagaagda sa aton nga usisaon liwat ang makahalalit nga kinaiya sang sala.

### Bahin II: Komentaryo

May lainlain nga mga pulong kag hulagway sang sala sa Biblia. Ang masami nga mga pulong para sa sala sa Daan nga Katipan amo ang hattaah, nga sa masami ginabadbad bilang “sala,” ʿawon (nga sing kinabatasan ginabadbad bilang “kasal-anan”), kag pesha (nga sa masami ginabadbad bilang “paglapas”). Ang paggamit sang sining mga tinaga sa bug-os nga Daan nga Katipan nagapakita nga ang kahulugan sang sala nagalakip halin sa tinuyo ukon wala tinuyo nga paglikaw sa talaksan, subong sa paglapas sang kasogoan sang Dios, sa kakulang kag kapakyasan sa paglab-ot sa isa ka tinutuyo, kag sa gintuyo kag hayag nga pagpamatok batok sa Dios. Sa sining katapusan nga kategoriya, ang mga sala indi mapasaylo. Sa Numeros 15:30, ining mga sala ginalaragway sa sini nga mga paagi: “Apang ang tawo nga nagahimo sing hungud sang bisan ano, bisan sia tumandok ukon manlulugayaw, ang amo nagapasipala sa Ginoo, kag ina nga tawo utdon gikan sa tunga sang iya katawohan.” Ang laragway sang tawo nga nagahimo sang isa ka butang “nga may mataas nga kamut” (literal nga kahulugan sang Hebreo nga “beyad ramah”) nagapakita sang boluntaryo kag hungud nga paghimo sang paglapas batok sa Ginoo.

Wala sing mahalaron nga pagbayad para sa sining sala tungud kay wala sing paghinulsul nga nalakip. Wala sang tal-us para sa makasasala nga wala nakakita sang iya pagkakinahanglanon para sini. Sa Josue 7, si Acan naghimo nga “may mataas nga kamut,” kag tungud nangindi sia sa pagbatyag sang bisan ano nga paghinulsul para sa iya sala, wala na sang mahimo pa para sa iya. Ang tagsa ka kahigayonan sang grasya sa bug-os nga proseso nagpatig-a lamang sang iya tagiposoon.

Ang kabuangan sang pagkatig-a sang tagiposoon ni Acan, bisan pa nga nakita niya mismo ang makahalangdon nga pagtunga sang Dios sa duha sang Suba sang Jordan, kag ang milagroso nga pagrumpag sang mabakud nga pader sang Jerico, nagapangagda sa bumalasa sa paghunuhuna sang kinaiya sang sala. Matin-aw nga ginpunto ni George Knight ang kinatuhay sang “SALA” sa dalagku nga mga letra kag sang “sala” nga may magamay nga mga letra. Samtang ang una amo ang ginahalinan, ang ikaduha amo ang nagaagay nga resulta; ang una amo ang balatian, ang ikaduha amo ang sintomas. Sa masami, ang mga tawo nagatapna lamang sa ikaduha, nga makita sa ila pamatasan, apang wala nakatalupangud nga ang ila gawi isa lang ka pamalandong sang kon ano ang nagakatabo sa ila tagiposoon. (Tan-awa sa George Knight, Sin and Salvation: God’s Work for and in Us [Hagerstown, MD: Review and Herald, 2009], pp. 28–51.) Ining konsepto sang sala bilang balatian nagahatag sang kahulugan kon ngaa ginapahamtang ni Jesus ang importansia sa “tagiposoon” sa baylo sa panagway lamang nga pagsimba kag pagtuman, ilabi na sa Iya mga diskurso upud sa relihiyoso nga mga lider sang Juda. Sa wala sang duhaduha, sa paglandas sang bisan ano nga balatian, kinahanglan atipanon ang mga sintomas, apang indi lang dapat dira magatapos kon ang pag-ayo amo ang lalambuton.

Sa sini nga konteksto, ang SALA, sa dalagku nga mga letra, amo ang ginatunaan nga kondisyon sang makasasala, kag sa amo nga paagi, ang panimuut amo ang nagatumud sa ila bilang makasasala. Ang amo nga panghunahuna makita sa tinguha ni Lucifer nga magpungko sa lugar sang Dios, kag makita man ini sa panghimakas sang tawo nga mangin pareho sa Dios didto sa Hardin sang Eden. Ang pinakaugat nga kinaiya sang mga makasasala amo ang walay pulus nga pagtinguha nga kuhaon ang lugar sang Manunuga. Gintumud ini ni Herbert Douglass sa matinalupangdon nga paagi: “Ang sala amo ang nakumo nga kamut sa atubang sang nawung sang iya Manunuga; ang sala amo ang pagkawalay pagsalig sang tinuga sa Dios, ang pagsikway sa Iya bilang Dios sang iya kabuhi.”—Herbert Douglass, Why Jesus Waits (Nampa, ID: Pacific Press, 2002), p. 18.

Makatilingala nga sa Genesis 2 kag 3 indi makita ang pulong nga “sala,” apang ang sugilanon nagapakita sang pangtinguha ni Eva nga kuhaon ang lugar sang Dios. Sa Genesis 1, ang kada adlaw sang Pagpanuga nagatakop sa pagtimbangtimbang sang Dios sang kon ano ang Iya bag-o lang gintuga. Ang pasunod nga pulong “nakita sang Dios” (rʾh) nga maayo (towv) ang Iya gintuga, makita sang anum ka beses. Ang eksakto nga pagkasunodsunod nagluntad sang nakita ni Eva (rʾh) ang bunga sang kahoy kag gindeklarar ini nga maayo (towv). Ining mahinalungon nga paggamit sang mga pulong nagapakita nga ang orihinal nga sala amo ang pangtinguha sang tawo nga buslan ang Dios sa pagsiling kag pagdesisyon kon ano ang maayo. Ang pareho nga pagkasunodsunod sang pulong makita liwat sa Genesis 6 sang nakita (rʾh) sang mga anak sang Dios ang mga anak nga babayi sang mga tawo kag ginkabig sila nga “matahum,” nga pareho man nga pulong sa Hebreo nga “maayo” (towv), sa Genesis 1 kag 3 (ipaanggid sa Gen. 6:1, 2). Sa liwat, ang katawohan nagapaninguha nga mangin Dios, nga makahalalit ang nangin mga dulot sini.

Ang hayag nga pagrebelde ni Acan batok sa maathag nga sogo sang Dios nagapahanumdum sang orihinal nga pangtinguha ni Lucifer nga kuhaon ang lugar sang Dios. Tungud sa ila espirituhanon nga pagkabulag, wala nila nakita ang kabuang sang ila paninguha. Sa katapusan, sila ginkondenar, indi tungud kay ang Dios walay ikasarang ukon wala sing handum nga magpatawad sa ila, kondi tungud sa ila makabuluang nga pagpamilit sa paghunahuna nga sila sarang nga mangin Dios ukon mangin mga tag-iya sang ila palaabuton, nga wala nagasalig sa tuburan sang kabuhi.

Bisan pa may mga nagasiling nga ang kapintas sang silot ni Acan nagapakita sang pagkatuhay sang Dios sang Daan nga Katipan kag sang Dios nga ginpakilala ni Jesus sa Bag-o nga Katipan, may kaanggid ang istorya ni Acan sa natabo sa Binuhatan 5. Diri ginapakita ni Lucas kon paano gilayon nga gintapna sang Dios ang sala ni Ananias kag Safira.

May madamu nga pagkaanggid sa duha ka hitabo. Una, ang ila mga ginhimo ginasaysay gamit ang parehas nga pulong. Sa Septuagint, ang pinakadaan nga Griego nga badbad sang Daan nga Katipan, ginlaragway si Acan nga nagkuha (nosphizomai) para sa iya kaugalingon sang mga pagkabutang nga ginhalad para sa Ginoo. Ang amo man nga pulong ang gin-gamit sa paglaragway kay Ananias kag Safira nga nagtago (nosphizo) sang bahin sang ila hayag nga ginhatag sa Ginoo. Ikaduha, pareho nga nagkuha sila sang mga butang nga ginhalad para sa Dios. Sa tion nga ginhalad na ni Ananias kag Safira ang bug-os nga bili sang ila ginbaligya nga duta, ang bug-os sini iya na sang Dios. Gani, ang ila mga sala, kaangay kay Acan, nagalakip sang pagbutig kag pagpangawat. Ikatlo, ang pareho nga hitabo natabo sa kritikal nga tion para sa katawohan sang Dios: ang pagsugod sang pagsakop kag ang pagsugod sang iglesia.

Siguro, base sa sini nga rason, ang ila kasal-anan nakaagum sing madali nga silot. Sa pagkomentar sa paghukom batok kay Ananias kag Safira, si Ellen G. White nagsiling: “Nakita sang Walay Katapusan nga Kaalam nga kinahanglanon ining tumalagsahon nga pagpahayag sang kaakig sang Dios agud maprotektahan ang bag-o pa lang nga iglesia nga maluyahan dayon. Nagadamu na ang ila mga miyembro. Ang iglesia mabutang sa katalagman kon, sa kadasig sang pagdamu sang bag-o nga mga tumuloo, may mga tawo nga ginbaton nga nagpanugyan nga mag-alagad sa Dios, apang sa matuud nagasimba sa manggad.” —The Acts of the Apostles, p. 73. Amo man ini ang masiling nahanungud sa silot nga ginbaton ni Acan.

Ang ideya nga may lainlain nga talaksan ang Dios sa pag-atubang sang sala sa Daan kag Bag-o nga mga Katipan indi matuud. Sa pagkamatuud, “Ginapatalang ni Satanas ang madamu paagi sa daw makatarunganon nga teoriya nga ang gugma sang Dios sa Iya katawohan tama ka daku nga indi Niya pagsilutan ang ila mga sala; ginapakita niya nga samtang ang mga pagpanghadluk sang pulong sang Dios may tinuyo sa Iya moral nga pagdumala, ini indi gid matuman. Apang sa tanan Niya nga pagpakig-angot sa Iya mga tinuga, napadayon sang Dios ang mga prinsipyo sang pagkamatarung paagi sa pagpahayag sang sala sa matuud sini nga kinaiya—paagi sa pagpamatuud nga ang sigurado nga resulta sini amo ang pag-antus kag kamatayon.”—Ellen G. White, Patriarchs and Prophets, p. 522.

Ang istorya ni Acan nagapaandam sa aton nahanungud sa makangilidlis nga kinaiya sang sala, apang nagapakita man ini sang grasya sang Dios. Matapos ang pila ka siglo, nagasaad ang Dios paagi kay propeta Oseas nga bag-ohon ang nalupyakan sang Acor (kagamo), ang lugar sa diin ginlubong nga buhi si Acan kag ang iya pamilya, pakadto sa ganhaan sang paglaum (Ose. 2:15). Sa pagkamatuud, Sia ang Dios sang pagpasag-uli.

### Bahin III: Aplikasyon sa Kabuhi

**Sala kag Kaluwasan**

Sa amo man nga libro nga nahinambit na sa sini nga leksyon, si George Knight nagasiling nga ang sala kag kaluwasan ginapahayag sa pareho nga pulong: gugma. Sono sa iya panan-aw, ang sala nagatudlo sa gugma pakadto sa indi husto nga butang, sing pinasahi, ang kaugalingon. Sa pihak nga bahin, ang kaluwasan gugma man, apang ining gugma nasentro sa husto nga butang, nga amo ang Dios.

1. Nagauyon ka bala sa sini nga panan-aw? Ipaathag.
2. Kon hoo, maghatag sang mga halimbawa kon paano ang ini nga konsepto maaplikar sa matuud nga pagkinabuhi.

**Ang Kalubha Sang Sala**

“May isa ka dimatinahuron nga pamatan-on nga nagpamangkot sa isa ka manugwali, ‘Nagasiling ka nga ang mga wala naluwas nagadala sang mabug-at nga sala. Wala man ako sang nabatyagan bisan ano. Daw ano kabug-at ang sala? Napulo ka libra? Kawaloan ka libra?’ Ginsabat sia sang manugwali paagi man sa pamangkot, ‘Kon ibutang mo ang 400 ka libra nga kabug-aton sa bangkay, mabatyagan bala niya ang kabug-at?’ Nagsabat ang pamatan-on, ‘Wala, kay patay na sia.’ Gintapos sang manugwali, ‘Amo man ina ang espiritu nga patay—indi makabatyag sang kabug-aton sang sala, wala ginasapak ang kabudlay sini, ukon wala ginatahud ang iya presensia.’ Ang pamatan-on naghipos.” —Michael P. Green, 1500 Illustrations for Biblical Preaching (Grand Rapids, MI: Baker Books, 2000), pp. 334, 335.

1. Paano ang kinaandan nga pamatasan sa paghatag sang “makahulugan nga oras sa pagpamalandong sang kabuhi ni Cristo. . .ilabi na sa katapusan nga bahin,” nga ginlaygay ni Ellen G. White, makabulig sa aton sa paghangup sa matuud nga kinaiya sang sala? (tan-awa ang The Desire of Ages, p. 83.)
2. Paano si Satanas nagapakigbahin karon sa pagdulot sa tawo sang hapaw nga pagkabig sang sala? Paano naton malikawan ang ini nga siod?