---
title:  Dugang nga Pagtoon
date:  07/11/2025
---

Basaha ang sinulatan ni Ellen G. White, “The Fall of Jericho,” pp. 493–498, sa Patriarchs and Prophets.

“Ang makamalatay nga sala nga nagdala sang kalaglagan ni Acan may ugat sa pagkamahamkonon, nga isa sa pinakakinaandan kag ginapasapayan lamang nga sala. . . . “

Si Acan nagtuad sang iya sala, ugaling olihi na ang tanan. Nakita niya ang kasoldadosan sang Israel nga nagbalik halin sa Ai nga pierde kag nagapalangluya; pero wala sia nagpalapit kag nag-ako sang iya sala. Nakita niya si Josue kag ang mga lider sang Israel nga nagyukbo sa duta sa indi masaysay nga kasubo. Kon nagtuad lamang sia dayon sang iya sala, nakahatag kuntani sia sang pamatuud sang matuud nga paghinulsul; apang padayon sia nga naghipos. Nabatian niya ang pahayag nga may daku nga krimen nga nahimo, kag nabatian pa gani niya ang kinaiya sa sini nga ginpahayag. Apang padayon nga tikum ang iya mga bibig. Dayon nag-abut ang solemne nga imbestigasyon. Ang iya kalag napuno sa kahadluk sang nakita niya nga ang iya kabikahan gintudlo, pagkatapos ang iya pamilya kag ang mga kaupud niya sa balay! Apang wala gihapon sia nag-angkon sang iya sala, tubtub nga ang tudlo sang Dios ginbutang sa iya. Niyan, sang indi na matago ang iya sala, gin-ako niya ang kamatooran. Sa masami nga ang mga pagtuad kaangay sini. May daku nga kinalain sa tunga sang pag-angkon sang mga kamatooran pagkatapos nga mapamatud-an kag sang pag-angkon sang mga sala nga kita lang kag ang Dios nakahibalo. Wala tani napilitan si Acan nga mag-angkon kon wala sia naghandum nga pinaagi sini mapunggan ang mga resulta sang iya krimen. Pero ang iya pagtuad nagpamatuud lamang nga ang iya silot makatarunganon. Wala sing matuud nga paghinulsul para sa sala, wala sing pagbatyag sang kasubo, wala sing pagbag-o sang katuyoan, wala sing pagkangil-ad sa kalautan.” — Ellen G. White, Patriarchs and Prophets, pp. 496–498.

**Mga Palamangkutanon nga Pagadiskusyunan:**

`Binagbinaga ang mga implikasyon sang ikapulo nga sogo (Exo. 20:17) sa kalibutan nga puno sang mga pasayod kag paghatag talupangud sa interes sang mga manugbakal. Paano naton mahibaloan ang kinalain sa tunga sang kinahanglanon kag luyag lamang, kag ngaa ang paghibalo sini importante gid?`

`Basaha ang pangamuyo ni Daniel sa Daniel 9:4‒19. Ngaa makahulugan nga si Daniel, sa pagtuad sa mga sala sang Israel, liwatliwat nga nagasiling “kami” ang naghimo sang sining malaut nga mga butang, bisan pa nga walay kasulatan nga makasugid nga si Daniel nakahimo sang kalautan?`

`Hunahunaa ang pamangkot sa katapusan sang Huwebes nga pagtoon. Ngaa ang pagtuman sang mga Israelinhon sa “mga palatukuran kag mga paghukom” labaw ka importante sa ila pagsaksi? Paano maaplikar ang ini nga prinsipyo sa aton iglesia subong? Daw ano ka epektibo ang aton saksi kon kita magtuman sang tanan nga ginhatag sang Ginoo?`