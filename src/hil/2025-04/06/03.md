---
title:  Ang Sala ni Acan
date:  03/11/2025
---

`Basaha ang Josue 7:16–19. Ano ang ginatudlo sang bug-os nga pamaagi sa aton nahanungud sa Dios kag kay Acan?`

Sa baylo nga ipakilala dayon ang pagkatawo sang naglapas, naghimo ang Ginoo sang proseso nga nagapahayag sang Iya hustisya kag grasya. Pagkatapos ipahayag ang rason sang kapierdihan sang Israel kag pagtawag para sa pagpakabalaan sang katawohan (Jos. 7:13), naghatag Sia sang panahon sa tunga sang pag-anunsyo sang proseso kag ang pagpatuman sini, nga nagahatag kay Acan sang panahon para maghunahuna, maghinulsul, kag magtuad sang iya sala. Sa kaangay nga paagi, ang iya panimalay (kon nakahibalo sila sa natabo) may kahigayonan nga magdesisyon kon luyag nila makigbahin sa pagtabon sa sala ukon magadumili sa pagkaalyado sa sala, kaangay sang mga anak ni Korah, nga nakalikaw sa pagkalaglag pinaagi sa pagdumili sa pag-upud sa ila amay (ipaanggid sa Num. 16:23–33; Num. 26:11).

Ang solusyon sa problema nagasunod sa kabaliskaran nga direksyon sang kon paano ini nakasulud kag nagdolot sang salot sa Israel: ang kabug-osan nga sala gindula kag ginpakitid paubos halin sa Israel tubtub sa isa ka kabikahan; halin sa kabikahan paubos sa panimalay; halin sa panimalay paubos sa nagapuyo sa balay, kadugo man ukon indi; kag halin sa mga nagapuyo sa balay, kadugo man ukon indi, paubos sa tagsa ka miyembro sang panimalay. Luwas sa pagpahayag sang naglapas, ang proseso sang imbestigasyon naglimpyo man sa mga inosente. Ang mahinuklugon nga huridikal nga proseso importante man, sa diin ang Ginoo mismo ang nagahulag bilang saksi sa indi makita nga mga binuhatan ni Acan.

Makita sang magbabasa ang tensyon samtang ginapuntariya sang Dios si Acan. Sin-o ang indi matingala sa pagkabatinggilan sang tawo nga nagalaum nga indi sia madakpan? Wala sing bisan ano nga matago sa masipat nga mga mata sang Ginoo (Sal. 139:1–16; 2 Cron. 16:9), nga nakahibalo kon ano ang natago sa tagiposoon sang tawo (1 Sam. 16:7; Jer. 17:10; Hul. 5:21).

Importante nga talupangdon kon paano gintawag ni Josue si Acan: “Anak ko.” Ini nga pagpabutyag nagapakita indi lang sang edad kag pagkapangulo ni Josue, kondi nagapakita man sang espiritu kon paano ginaatubang ni Josue ang hustisya. Ang iya tagiposoon puno sang kalooy para kay Acan, bisan pa man nga gintawag sia nga magpatuman sang paghukom sa nakasala. Paagi sa iya ginbuhat, si Joshua sa liwat nagapaandam sa sensitibo, kalooy, kag gugma sang Isa nga “wala gid sing kapintas, wala gid sing masakit nga pulong nga ginpanug-an, wala naghatag sang kasakit nga indi kinahanglanon sa sensitibo nga kalag. . . . Sia [si Jesus] sa wala sing kahadluk nagpakamalaut sa pagkasalimpapaw, pagkawalay pagtoo, kag kalautan, apang may mga luha sa Iya tingug sang Sia nagpanug-an sang Iya matigdas nga mga pagsabdong.”—Ellen G. White, The Desire of Ages, p. 353.

`Ang Dios nakahibalo sang tanan mo nga ginahimo, bisan pa ang mga butang nga tinago. Paano ini makaapekto kon paano ka nagakabuhi? Paano ini dapat magaapekto sang imo kabuhi?`