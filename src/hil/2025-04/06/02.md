---
title:  Paglapas sa Katipan
date:  02/11/2025
---

`Basaha ang Josue 7. Ano ang duha ka dalagku nga rason sang pagkapierdi sang Israel sa mga pumuluyo sang Ai?`

Makawiwili nga makita nga ang nagabasa nakahibalo na, halin pa sa umpisa, sang rason sang kaakig ni Yahweh, kag ang ngalan sang naglapas. Gani, ang makahalawathawat nga istorya sa pagpaluntad sang sala ni Acan natabo tungud sa tensyon sa tunga sang panan-aw sang nagabasa kag sang iya ni Josue kag sang mga Israelinhon. Kaangay sa madamu nga kapitulo sa Daan nga Katipan, ang Josue 7 may chiastic structure ukon pagsulit sang mga ideya sa baliskad nga pasunod. Ang sentro kag pinakaimportante nga bahin sa sini nga kapitulo nagasabat sa pamangkot kon ngaa wala nadaug sang mga Israelinhon ang Ai sa ila una nga pagtinguha.

May duha ka panguna nga rason sa kapierdehan sang mga Israelinhon sa mga katawohan sang Ai: ang sala ni Acan kag ang tuman nga pagsalig sang Israel sa ila kaugalingon nga kusug. Ang ikaduha nagresulta sa ila pagpatumbaya sa paghangyo sa kabubut-on sang Ginoo antes sa ila pagsalakay batok sa Ai kag sa ila pagbalewala sa gahum sang kaaway.

Sono sa Josue 7:1, 11–13, makit-an naton nga, bisan si Acan ang responsable sa matraidor nga hilikuton sang paglapas sa pagdumili, ang bug-os nga pungsud ang nangin responsable kag nag-antus tungud sa iya ginhimo. Ginlaragway sang Dios ang sala ni Acan paagi sa amat-amat nga pagpakita sang kabugat sang sala pinaagi sa dugang nga mga pulong nga “bisan” ukon “subong man” (Heb. gam) sa bersikulo 11. Una, ginagamit ang pinakamasami nga termino para sa sala: “khata.” Dayon ang buhat sang pagpakasala ginalaragway pinaagi sa lima pa ka maathag nga pagkilala sang sala nga ginapahayag sa pulong nga gam: (1) ‘abar, nga nagakahulugan “pagtabok, paglapas,” (2) pagkuha (laqakh) halin sa mga butang nga dapat pagalaglagon (kherem), (3) pagpangawat (ganab), (4) pagpanglimbong (kakhash), kag (5) pagbutang (sim) sang ginkawat nga kherem sa ila mga gamit.

Ang katipan sa tunga ni Yahweh kag Israel nagalakip sa mga tawo sa indibidwal kag katilingban nga mga lebel. Sa kahayag sang sini nga katipan, ang Israel ginakabig nga indi matunga nga pagkahiusa sang pinili nga pungsud sang Dios; gani, ang sala sang isa, ukon bisan pipila lamang, sang iya mga miyembro nagatigayon sang kalapasan sa bug-os nga komunidad sang katipan. Sono sa ginsiling sang Ginoo, “Ang Israel nakasala; ginlapas pa nila ang akon katipan nga ginsogo ko sa ila” (Jos. 7:11).

`Sa ano nga mga pamaagi ang bug-os nga komunidad magaantus, kag nagaantus na, tungud sa malain nga mga buhat sang mga tawo sa komunidad? Ano nga mga halimbawa ang imo mahunahuna, kag paano maapektuhan ang komunidad?`