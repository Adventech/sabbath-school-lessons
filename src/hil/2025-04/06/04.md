---
title:  Makahalalit nga Pagpili
date:  04/11/2025
---

`Basaha ang Josue 7:19–21. Ano ang ginapangabay ni Josue nga himoon ni Acan? Ano ang pagkaimportante sang amo nga pangabay? Paano naton mahangpan ang iya pagtuad?`

Si Josue nagpangabay kay Acan nga maghimo sang duha ka butang: una, maghatag sing himaya sa Dios kag magpasidungug sa Iya. Ikaduha, magtuad kag maghinulsul sang iya ginhimo nga wala may ginatago. Si Acan dapat maghatag sang himaya sa Dios pinaagi sa pag-ako sang iya binuhatan. Ang pulong nga ginagamit diri (todah) nagapatuhoy sa pagpasalamat (Sal. 26:7; Isa. 51:3; Jer. 17:26), pero mahimo man ini magtudlo sa pag-angkon sang sala (Ezra 10:11).

Sing makasulubo, ang biblikal nga teksto wala nagahatag sang indikasyon nga si Acan nagpakita sang matuudtuud nga paghinulsul. Naglaum sia tubtub sa katapusan nga indi sia makilala. Ang iya mabinatukon nga batasan nagkabig sa iya bilang manuglapas sang kasogoan, nga wala na sang pagpasaylo sono sa kasogoan ni Moises (ipaanggid sa Num. 15:27‒31).

Ang mga pulong ni Acan sa Josue 7:21 nagapahinumdum sa pagkahulog ni Adam kag Eva. Nakita (ra’ah) ni Eva nga ang kahoy maayo (khamad) kag sa katapusan nagkuha (laqakh) sia sang bunga sini (Gen. 3:6). Sa iya pagtuad, ginaako ni Acan nga nakita niya (ra’ah) sa mga ginpanghaboy ukon ginpang-ati ang isa ka matahum nga panapton halin sa Shinar, 200 ka siklo nga pilak, kag isa ka barita sang bulawan. Ginkaibugan niya (khamad) kag ginkuha (laqakh) ang mga ini. Pareho sa natabo kay Adam kag Eva, ang pagpili ni Acan nagapakita nga ang sala sang pagkamahamkonon amo ang sala sang pagkawalay pagtoo. Ini amo ang pagsuspetsa nga ang Dios indi gusto sang pinakamaayo para sa Iya mga tinuga kag nagatago sang makalilipay nga mga kinasadya para sa ila, nga para lamang sa langitnon nga ginharian.

Luwas sa pagpatuhoy sa una nga pagkahulog sang tawo, ang teksto nagapatalupangud sang daku nga katuhay sa tunga sa mga kinaiya ni Rahab (ipaanggid sa Jos. 2:1-13) kag ni Acan. Ang isa nagtago sang mga lampitaw sa atop agud indi makita sang mga soldado; ang isa nagkuha sang ginadumilian nga mga butang kag gintago ang mga ini sa ihibalo ni Josue. Ang isa nagpakita sang kalooy sa Israelinhon nga mga lampitaw kag nagbulig sa ila kadalag-an; ang isa nagdala sang kagamo kag kabudlayan sa Israel tungud sang iya pagkamahinamkonon kag nagdala sang sigurado nga kapierdihan. Ang isa naghimò sang kasugtanan sa mga Israelinhon; ang isa naglapas sa katipan ni Yahweh. Naluwas ni Rahab ang iya kaugalingon kag ang iya pamilya, kag sila nangin talahuron nga mga tawo sa Israel; si Acan nagdala sang katalagman sa iya kaugalingon kag sa iya pamilya kag nangin halimbawa sang kahuy-anan.

`Hunahunaa ang sala sang pagkamahamkonon. Paano naton malikawan ini, bisan ano pa man kadamu ang may yara kita ukon wala sa aton? (Ipaanggid sa Luc. 12:15.)`