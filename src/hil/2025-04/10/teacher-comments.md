---
title:  Komento Sang Manunudlo
date:  05/12/2025
---

### Bahin I: Kabilogan nga Panan-aw

**Sadsaran nga Teksto:** 1 Corinto 10:11

**Sentro Sang Pagtoon:** 1 Cor. 10:1–13, Mat. 2:15, Jos. 1:1–3, Bin. 3:22–26, Heb. 3:7—4:11, 2 Cor. 10:3–5

Ang tipolohiya (typology) isa sa pinakapanguna nga mga pamaagi nga ang mga manunulat sang Bag-o nga Katipan naggamit sang Daan nga Katipan. Ini nagpanggamut sa kasaysayan kag teolohiya. Sa Daan nga Katipan, ang mga tipo kasubong sang panglantaw nga panguna sa maragtas nga nagapaabut sang mga kamatooran nga gindala ni Jesus. Sa sini nga kahulugan, ang tipolohiya isa ka porma sang tagna, paagi sa mga hitabo, sa baylo nga paagi sa mga tinaga. Ang tipolohiya napasad man sa teolohiya bangud ang Dios nagatuytuy sa mga hitabo, nagapili sing espesipiko nga mga indibiduwal, kag nagatukud sang mga institusyon nga matagnaon nga nagalandong sang mga katunayan sang pagtubos, nga gintunaan ni Jesus. Kaangay sang tagna, ang tipolohiya nagatudlo sa pagkagamhanan sang Dios sa maragtas.

Walay sapayan sang importansya sang tipolohikal nga interpretasyon sang Kasulatan, madamu nga mga Cristohanon ang indi sunado sa amo nga topiko. Ang pagtoon sa Josue nagahatag sang pinakamaayo nga kahigayonan sa pagtoon nahanungud sa biblikanhon nga tipolohiya kag sa pagkabig sang balasihan sa pagkilala sang mga tipo sa Daan nga Katipan, ang ila katumanan sa Bag-o nga Katipan, kag praktikal nga kaangtanan sa tipolohiya sa presente nga adlaw nga Adventist nga panlakatan.

Pinaagi sa tipolohiya, nga nagahatag importansya sa mga sulundan sang Dios sa bug-os nga Kasulatan, ang katawohan makahangup sang Iya kagamhanan batok sa kasaysayan kag sa Iya wala untat nga kalooy sa katawohan, walay sapayan sang mapinadayonon nga pagpakasala sang Iya kaanakan. Ang kasaysayan amo ang plataporma sa diin ang Dios nagabukas sang Iya gugma sa katawohan. Ini nga pagpahayag nagabukas pinaagi sa nagakalainlain nga mga hut-ong nga makuti nga nahigot sa pinasahi nga mga pagpabutyag sang walay katubtuban nga katipan sa tunga sang Dios kag sang Iya mga tinuga. Ini nga mga pagpabutyag nagaporma sang taludtod sang tipolohiya. Ang mga pagsulundan nga makita sa tipolohiya ni Josue nagapakita sang handum sang Dios sa pagluwas sang Iya katawohan agud ila mapangalipay ang Iya presensia kag kapahuwayan, nga wala sing kahadluk, sa Iya makatilingala nga gugma.

### Bahin II: Komentaryo

**Kahulugan**

Indi pagpasobra ang magpamatuud nga “sa maragtas, ang Ikapito nga Adlaw nga Adventismo indi lamang matagnaon nga kahublagan; tipolohikal man ini nga kahublagan.” Halin sa pagsugod sang Adventismo, “ang tipolohiya pamaagi nga ginagamit sa pagtimbangtimbang, pag-eksperiensya, kag paghangup sang identidad, papel, kag mensahe sang Adventismo sa maragtas sang kaluwasan.”—Erick Mendieta, “Typology and Adventist Eschatological Identity: Friend or Foe?” Andrews University Seminary Student Journal, no. 1 (Spring 2015): pp. 45, 46. May yara duha ka sahi sang tipolohiya: Nagapatindug kag nagapahigda. Ang nagapatindug nga tipolohiya nagaulikid sa relasyon sa tunga sang langitnon kag dutan-on nga santuario. Amo ini ang pinakakilala nga nahibaloan kag ginton-an sa sulud sang Adventismo. Ang nagapatindug nga tipolohiya nagalakip sang relasyon sa tunga sang Daan kag Bag-o nga mga Katipan, kag isa sa nagapanguna nga pamaagi sa paghibalo kay Jesus sa sulud sang mga sinulatan ni “Moises kag sang tanan nga mga manalagna” (Luc. 24:27). Ang ini nga tipolohiya amo ang sentro sang aton leksyon sa sini nga semana.

Ang tradisyonal nga paghangup sang tipolohiya mapalip-ot sa masunod nga kahulugan: “ang pagtoon sa mga persona, mga hitabo, ukon mga institusyon (ang mga tipo) nga sang Dios gindesinyo sa diosnon sa paglaragway sang ila katapusan nga tion nga mga katumanan (ang mga antitipo) kay Cristo kag sa ebanghelyo nga mga kamatooran nahanungud sa Iya.”—Richard M. Davidson, In the Footsteps of Joshua (Hagerstown, MD: Review and Herald, 1995), p. 26. Ang kaangay nga kahulugan indi arbitraryo nga ginapatuman sa Kasulatan, kondi, nagagowa ini halin sa pag-usisa sang mga dinalan sa diin ang Griego nga termino nga typos (tipo) makita sa Bag-ong Katipan (1 Cor. 10:1–13; Roma 5:12–21; 1 Ped. 3:18–22; Hebreo 8, 9), sa ginpakita sa orihinal nga buhat ni Richard M. Davidson, Typology in Scripture: A Study of Hermeneutical Typos Structures (Berrien Springs, MI: Andrews University Press, 1981).

**Ang Pagkilala Sang Tipolohiya nga Josue**

Sono sa kahulugan ni Davidson, may apat ka balasihan para sa pagkilala sang mga tipo kag mga antitipo: matuud nga rekord sang kasaysayan (historicity), pag-angtanay (correspondence), paglaragway (prefiguration), kag pag-uswag (escalation). Una, ang mga tipo amo ang mga realidad sa maragtas nga nadokumento sang Daan nga Katipan. Kon ang tagsulat sang Bag-o nga Katipan nagabalikid sa Daan nga Katipan sa pagpangita sang mga tipo, nagapangita sia sang mga hitabo, mga tawo, ukon mga institusyon nga nakagamot sa maragtas. Halimbawa, wala sing tipolohiko nga kahulugan sa mga paanggid (ipaanggid sa Jos. 9:7–15;2 Sam. 12:14). Sa tipolohiya, ang Dios nagahikot sa kasaysayan, nga nagatuga sang sulundan sang tagnaanon nga kahulugan nga sa olihi makilala sang Iya katawohan kag mga manalagna. Halin sa Bag-o nga katipan nga paglantaw, wala sing duda nga si Josue maragtason nga karakter. Sa iya katapusan nga pamilinbilin, si Esteban nagsaysay sang katungdanan ni Josue bilang pangulo sang Israel sa panahon sang pagpangsakop, sa panahon nga ang kayangkayang sang pamatuud gindala sa Canaan (tan-awa ang Bin. 7:44, 45). Si Josue namitlang man sa Hebreo 4:7, 8 bilang nagdala sang temporaryo nga kapahuwayan ukon kapahuwayan sa Adlaw nga Inugpahuway sa Israel.

Isa pa ka panguna nga tikang sa pagkilala sang tipolohikal nga mga kaangtanan sa tunga sang Daan kag Bag-o nga mga Katipan amo ang presensia sang makatarunganon nga mga pag-angtanay. Ining mga pag-angtanay dapat nagakaigo, matuud, kag indi nga natabuan lang ukon ginhunahuna lang. Dugang sa mga pag-angtanay nga namitlang sa pagtoon sa Miyerkules, si Josue kag si Jesus may pareho nga ngalan, nga may kinatuhayan sa Hebreo kag Griego, kasubong sa Ingles. Wala ini nagapakita nga ini nataboan lamang sa duha ka kabangdanan. Ang panguna, ini nga titulo amo ang una sa biblikanhon nga kanon nga may theophiric nga element, buut silingon halin sa ukon nagadala sang ngalan sang Dios. Ang ngalan ni Josue amo ang kombinasyon sang Hebreo nga berbo nga ysh’ (pagluwas) kag sang partikulo nga yo (jo), nga isa ka pagpalip-ot sang Yahweh (sa masami ginabadbad subong “ang Ginoo”). Ikaduha, ang Josue indi iya orihinal nga ngalan. Si Moises, ayhan, sa idalum sang diosnon nga inpluwensia, nag-ilis sang iya ngalan halin sa Hosea (kaluwasan) pakadto sa Josue (si Yahweh amo ang kaluwasan) (Num. 13:16).

Ang ikatlo nga elemento nga dapat kabigon amo ang prefiguration. Ang Dios matagnaon nga nagadesinyo sang lehitimo nga mga tipo nga dapat makilala bisan sa wala pa ang ila katumanan, sa mga prinsipyo sang biblikanhon nga maragtas, teolohiya, ukon sadsaran nga mga konsepto. Ang ini nga elemento nagapabakod sa pagpati nga ang mga manunulat sang Bag-ong Katipan wala nagahimohimo lang sa mga koneksyon sa tunga sang mga Katipan. Ang tagnaanon nga elemento sang Daan nga Katipan nga tipo nasulat sa biblikanhon nga teksto. Sa sini nga kabangdanan, ang orihinal nga mga tumalambong makahangup sini nga tagnaanon nga mga kahulugan pinaagi sa mga ideya nga ginbilin sang mga manunulat nga gin-giyahan sang Dios. Sa tion nga ang kalabanan sang mga ideya makita, samtang ang mga manugbasa nagapaanggid sang isa ka nauna nga pagpahayag sa isa ka mas bag-o, natural lamang nga ang mga tipo mangin mas maathag samtang ang kanon nagatubo.

Duha ka importante nga punto dapat pagahatagan sang importansia sa liwat diri. Una, ang Cristo lamang nga hitabo ang makapahayag sang Mesianikong kahulugan sang Daan nga Katipan sa bug-os nga puwersa. Ikaduha, sa kasaysayan sang pag-interpretar, ang pila ka sahi nakilala lamang sa pagsiyasat ukon pagbalikid sa nagligad. Apang, ining mga kamatooran wala nagapugong sa pagluntad sang tagnaanon nga kahulugan sa orihinal nga konteksto kag ang posibilidad sa pagkilala sang sini nga kahulugan pinaagi sa orihinal nga tumalambong. Ang pagkilala sang sining mga teksto sang pamatuud amo ang nagakontrol sang interpretasyon, nga nagapugong sa nagabasa sa pagpatuman sa teksto sang butang nga wala dira. Kon wala ining mga kontrol, ang tipolohiya mahapos nalang nga mangin alegoriya. Ang alegoriya amo ang dominante nga metodo sang biblikanhon nga interpretasyon sa panahon sang Middle Ages. Indi kaangay sa tipolohiya, ang alegoriya makakita sang espirituhanon nga mga kahulugan sa Daan nga Katipan nga indi kinaandan sa tinutuyo sang manunulat kag orihinal nga konteksto.

Ang dugang nga teksto sang pamatuud, nga nagapamatuud sang Josue nga tipolohiya sa Daan nga Katipan, ayhan mamitlang diri: ang pinasahi nga kinaiya sang kaangtanan ni Josue sa misyon sang Manugtunda sang Ginoo, ang nagaluntad na nga Cristo sa Pentateuch. Si Davidson nagsugyot nga ang “mga paglaragway sang misyon ni Josue kag sinang Manugtunda sang Ginoo may madamu nga kaanggid nga mga balatyagon, nga nagagamit sang amo gid nga pareho nga Hebreo nga mga pulong. Ang duha nga si Josue kag ang Manugtunda sang Ginoo dapat ‘magatabok sing una’ kag ‘magauna’ kag ‘magapasulud sang mga anak sang Israel’ kag ‘magapahanugot sa ila sa pagpanubli’ sini (cf. Exo. 23:23; Num. 27:17, 21; Deut. 3:28; 31:3, 23).” Si Davidson nagpaathag man sang importansia sang deretso nga pag-angtanay sa tunga ni Josue (pagkatapos sang pagkatapok nga sacerdote) kag ang Mesias sa Zacarias 6:12, sa diin “ang manalagna nagapaanggid sang ngalan ni Josue sa Mesias”: “Niyan maghambal ka sa iya [Josue], nga nagasiling, ‘Ang Ginoo sang kasoldadosan, nga nagasiling “Tan-awa, ang Tawo sa diin ang iya ngalan amo ang SANGA!” ’ ”—Davidson, In the Footsteps of Joshua, pp. 29, 30.

Ang katapusan nga balasihan sa pagkilala sang tipolohiya nga dapat mitlangon diri amo ang madasig nga pag-uswag (escalation-the spreading and intensification of sin). Ang konsepto sang pag-uswag nalaragway sing maayo pinaagi sa paanggid sang “landong,” nga gin-gamit pinaagi sa manunulat sang Hebreo sa pagpaathag sang kaangtanan sa tunga sang Levinhon nga sistema sang mga dolot kag mga halad, lakip ang mga piyesta kag mga ritwal, nga nagatudlo sa kay Jesus nga hitabo. Ang pag-uswag (escalation) nagalakip sang pagpataas ukon pagpabaskug halin sa tipo pakadto sa antitipo: ang pasaka halin sa lokal pakadto sa unibersal, halin sa temporary pakadto sa sigurado, halin sa temporal pakadto sa walay katubtuban, kag ang tawohanon pakadto sa diosnon nga kahimtang.

Ang ining pag-umwad mapamatud-an sa Josue nga tipolohiya. Kasubong nga si Josue nagpangulo sa pagpangsakop sang Canaan kag naghatag sang temporaryo nga kapahuwayan sa Israel, ang bag-o nga Josue nagamando sa langitnon nga hangaway sa pangkalibutanon nga away batok sa “mga punoan, batok sa mga kagamhanan, batok sa mga manugdumala sang kalibutan sining kadudulman karon, batok sa espirituhanon nga mga kabon sang kalautan sa langitnon nga mga duug” (Efe. 6:12). Ang Iya kadalag-an pat-ud kag nagahatag sang walay katubtuban nga pahuway sa katawohan sang Dios.

Sa Kasulatan nga tipolohiya amo ang makawiwili nga bahin sa biblikanhon nga mga pagtoon kag indi lamang para sa mga iskolar. Sa iya pagpakigsugilanon sa dalan pa Emaus, si Jesus sing malolo nagsabdong sang duha ka tawo sa ila pagkapaslaw sa pagbasa sang mga Kasulatan sa tipolohiya: “Kag nagsiling sia sa ila, ‘O mga tawo nga buangbuang, kag makuli sing tagiposoon sa pagtoo sa tanan nga napamolong sang mga manalagna! Indi bala kinahanglan nga ang Cristo mag-antus sining mga butang kag magsulud sa iya himaya?’ Kag sumugud kay Moises kag sa tanan nga manalagna, gintalastas niya sa ila sa bug-os nga mga kasulatan ang mga butang nahanungud sa Iya kaugalingon” (Lukas 24:25−27). Kabay ang mga Adventista del Septimo Dia magalikaw sa paghimo sang pareho nga sayop subong.

### Bahin III: Aplikasyon sa Kabuhi

**Pagkamakanunayon Sang Dios Subong**

Ang nagkalainlain nga tipo nasadsad sa makasaysayanon nga mga sulundan nga nainpuwensiahan pinaagi sa diosnon nga mga pagpatunga, kasubong resulta sang mga saad sang Dios. Sila nagapakita sang katutum sang Dios sa Iya mga pagpakigsugilanon sa katawohan kag sa Iya pinakamataas nga pagbulut-an sa kasaysayan. Ang tipolohiya indi lamang metodo sa pagpatpat sang Daan nga Katipan sa kaangtanan kay Jesus; ini man paagi sa pag-interpretar sang kasaysayan.

Paano sa banta mo ang pagkamakanunayon kag pagdumala sang Dios sa maragtas makabulig sa imo sa pag-atubang sa mga walay kapat-uran nga pagluntad sang tawo?

**Mga Tipo Subong**

Sa isa ka bahin, ang pagtoon sang tipolohiya nagabulig sa aton sa paghangup kon sin-o si Jesus kag kon ano ang ginahimo sang Dios pinaagi sa Iya. Ini nagapakita kon paano ang tawo kaangay ni Moises, Aaron, kag David nagalandong sing pauna sang katungdanan sang Mesias bilang sacerdote, manalagna, kag hari. Sa pareho man, ang institusyonal nga mga tipo, kasubong sa mga paghalad kag relihiyoso nga mga piesta kaangay sang Pascua, nagapahayag sang pagtal-us nga kinaiya sang Iya misyon. Ang tipolohikal nga mga hitabo nagatudlo man sang mga butang nga pagatumanon ni Jesus para sa Iya katawohan. Sa pihak nga bahin, ang tipolohiya nagapahayag sang mga ginapaabut sang Dios nahanungud sa Iya kaanakan.

Kon kabigon ining duha ka aspeto sang tipolohiya, ano ang ginapakita sang masunod nga mga tipo nahanungud kay Jesus, kag paano mo magamit ang ila mga halimbawa sa pagmodelo sang imo kabuhi sono sa kabubut-on sang Dios?

1. Si Isaac nga nagahigda sa halaran sa pagpanugyan (Genesis 22, ipaanggid sa Heb. 11:17−19)
2. Si Jose kasubong manughilway sang iya panimalay sa iya pagpakigsugilanon sa iya utud nga mga lalaki (Genesis 44, 45)
3. Si Moises kasubong manughilwaya kag manugpatunga sang Israel (Exo. 32:30−34)
4. Si David kasubong pinili (mesias) nga hari sa iya pagpakigsugilanon kay Saul (1 Samuel 24, 26)