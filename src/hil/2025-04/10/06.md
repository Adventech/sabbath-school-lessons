---
title:  Si Josue kag Kita
date:  04/12/2025
---

`Si Josue, bilang tipo, nagatudlo labaw sa pagministerio ni Jesu-Cristo pakadto sa katumanan sa kabuhi sang iglesia, ang lawas ni Cristo. Sa ano nga pagpabatyag nga ang mga inaway nga ginpakigbatoan sang Israel sa idalum ni Josue nagalandong sang espirituhanon nga mga pagpakigdumug sang iglesia? Ano ang ila kinatuhayan? Tan-awa ang 1 Tim. 1:18; 2 Tim. 4:7; Ef. 6:10–12; 2 Cor. 10:3–5; kag Bin. 20:32.`

Ang mga manunulat sang Bag-o nga Katipan nagakilala sang ecclesiological (iglesia) nga katumanan sang Josue nga typology. Ang mga katapo sang lawas ni Cristo, ang iglesia, nagapakigbahin sa espirituhanon nga inaway batok sa malaut nga mga puwersa; walay sapayan, sila nagakalipay sa kapahuwayan sang bugay sang Dios (Heb. 4:9–11) kag ang pagpakamaayo sang ila espirituhanon nga palanublion.

`Ano ang ginahambal sang sini nga mga teksto nahanungud sa katapusan nga katumanan sang Josue nga typology? 1 Pet. 1:4; Col. 3:24; Bug. 20:9; Bug. 21:3.`

Ang katapusan kag hil-ub nga katumanan sang Josue nga typology matapos sa ikaduha nga pagkari ni Jesu-Cristo (apocalyptic/eschatological nga aspeto).

Ang kabuhi ni Josue nagpakita sang tuman kadamu nga kinaiya sang Dios nga ang pipila ka aspeto sang iya kabuhi nag-angkon sang tagnaanon nga kinaiya nga nagalandong sang buluhaton kag persona sang Mesias.

Para sa aton subong, ang Mesias nag-abut na. Ang Iya ministerio indi na kinahanglan nga ipakilala anay, apang kita may pribilehiyo gihapon sa pagpabanaag sang Iya kinaiya—ang himaya nga ginhandum ni Cristo nga ipakigbahin sa Iya mga gintoton-an (Juan 17:22) kag ina mangin aton pinaagi sa pagpamalandong sang kinaiya ni Cristo (2 Cor. 3:18). Sa dugang nga kita nagapamalandong kay Jesus, mas ginapabanaag naton ang katahum sang Iya kinaiya. Tama ini ka makasadsaran sa kon ano ang aton madangatan sa adlawadlaw nga paglakat upud kay Cristo. Amo ini ngaa ang paghatag sang tion para sa Pulong, kada adlaw, tama ka importante. Amo man ini ngaa kita dapat magahatag sang tion sa pagpamalandong sa kabuhi kag kinaiya kag mga panudlo ni Jesus. Paagi sa pagtolok, hoo, kita mangin bag-o.

`Si Josue, ang tipo, nagpamangkot sa mga Israelinhon: “Tubtub san-o pa bala kamo magpabuyanbuyan sa pagsulud sa pagtag-iya sang duta, nga nahatag sa inyo sang Ginoo?” (Jos. 18:3). Paano si Jesus, ang antitipo ni Josue, magabalay sina nga pamangkot subong?`