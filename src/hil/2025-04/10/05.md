---
title:  Ang Matuud nga Josue, ang Antitipo
date:  03/12/2025
---

Ang sugilanon ni Josue dapat makita sa kapawa sang typology. Ang mga inaway nga gindumalahan ni Josue maragtason nga mga hitabo, nga nagasakop sang kinahanglanon nga bahin sa maragtas sang Israel. Ang lalambuton sang sining inaway amo ang pagpuyo sang mga Israelinhon sa Dutang Ginsaad, sa diin ila mapangalipay ang ila napartida nga palanublion sa kalinong kag magapatukud sang bag-o nga sosyodad nga napasad sa mga prinsipyo sang kasogoan sang Dios.

Sang olihi, ang Daan nga Katipan nga mga manunulat, kaangay kay Isaias, nagpresentar sang buluhaton sang Mesias kasubong nga nagasakop sang pagpartida sang “mamingaw nga mga panublion [sa Iya katawohan]” (Isa. 49:8), nga nagagamit sang pareho nga terminolohiya nga sa masami yara sa libro sang Josue. Tungud ang buluhaton ni Josue amo ang pagbahinbahin sang duta sa mga Israelinhon, gani ang Mesias, nga ginlaragway bilang bag-o nga Josue, nagpatungud sang espirituhanon nga palanublion sa bag-o nga Israel.

`Basaha ang Hebreo 3:7–4:11. Paano ang Bag-o nga Katipan nagpalig-on nga si Josue, ang bag-o nga Moises, amo ang tipo ni Jesu-Cristo?`

Ang mga manunulat sang Bag-o nga Katipan nagpresentar sang madamu nga aspeto sang pagministerio ni Jesu-Cristo pinaagi sa buluhaton ni Josue. Sang nagtapak si Josue sa Canaan matapos ang 40 ka tuig sa kamingawan, sa amo man ang “antitypical nga si Josue,” si Jesus, nagsulud sa Iya dutan-on nga pagministerio matapos ang 40 ka adlaw sa kamingawan (Mat. 4:1–11, Luc. 4:1–13) kag ang Iya langitnon nga pagministerio matapos ang 40 ka adlaw sa kamingawan sang sini nga duta (Bin. 1:3, 9–11; Heb. 1:2).

Matapos ang bautismo ni Jesus sa Suba sang Jordan (ang Iya “pagtabok sa Jordan” [Mat. 3:13–17, Mar. 1:9–11), ang mga manunulat sang ebanghelyo naggutlo halin sa Salmo 2:7 kag Isaias 42:1, halin sa Mesianhon nga salmo kag halin sa ambahanon nahanungud sa Nagaantus nga Sologoon ni Yahweh (Mat. 3:17; Mar. 1:11, Luc. 3:22). Matapos sini, pinaagi sa Iya bautismo, ginpresentar si Jesus bilang diosnon nga hangaway nga—pinaagi sa kabuhi sang pagkamatutum nga pagtuman, bisan sa kamatayon—nagapakig-away sa mga inaway ni Yahweh batok sa malaut nga mga kagamhanan. Ang Iya kabuhi kag kamatayon sa krus nagdul-ong sa pagkasikway ni Satanas, nagdul-ong sa pagpanakop batok sa aton espirituhanon nga mga kaaway, nagtanyag sang espirituhanon nga kapahuwayan sa Iya katawohan, kag nagpain sang palanublion para sa mga tinubos (Efe. 4:8, Heb. 1:4, Heb. 9:15).

`Ano ang buut ipahangup sang sarang “makapahuway” sa kon ano ang nahimo ni Cristo para sa aton? Buut silingon, paano kita makaangkon sang kasiguruhan nga nadaug ni Jesus si Satanas para sa aton?`