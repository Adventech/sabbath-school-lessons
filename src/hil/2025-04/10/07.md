---
title:  Dugang nga Pagtoon
date:  05/12/2025
---

“Ang misyon ni Cristo wala nahangpan sang katawohan sa Iya panahon. . . . Ang mga tradisyon, personal nga mga pagsulundan, kag mga hinimoan sang mga tawo nagtago halin sa ila sang mga leksyon nga ginahandum sang Dios nga ipalambut sa ila. Ining personal nga mga pagsulundan kag mga tradisyon nangin sablag sa ila paghangup kag pagbuhat sang matuud nga relihiyon. Kag sang nag-abut ang Realidad, sa persona ni Cristo, wala nila nakita sa Iya ang katumanan sang tanan nga ila tipo, ang kaundan sang tanan nila nga landong. Ginsikway nila ang antitipo, kag nagkapyot sa ila mga tipo kag walay pulus nga mga seremonya. Ang Anak sang Dios nag-abut, apang nagpadayon sila sa pagpangayo sang mga tanda. Ang mensahe, ‘Hinulsul kamo; kay ang ginharian sang langit malapit na,’ ila ginsabat pinaagi sa mga pagpamilit para sa milagro. . . . Ang maayong balita ni Cristo nangin kasandaran sa ila bangud sila naghingyo sang mga tanda sa baylo sang Manluluwas. Sila nagpaabut nga ang Mesias magapamatuud sang Iya mga pag-angkon pinaagi sa gamhanan nga mga binuhatan sa pagpangsakop, sa pagpatukud sang Iya emperyo sa nagkalaguba nga dutan-on nga mga ginharian. Ining pagpaabut ginsabat ni Cristo sa paanggid sang manugsab-ug. Indi sa puwersa sang mga armas, indi sa mapintas nga pagpatunga, nga ang ginharian sang Dios magapabilin, kondi pinaagi sa pagtanum sang bag-o nga prinsipyo sa mga tagiposoon sang mga tawo.”—Ellen G. White, Christ’s Object Lessons, pp. 34, 35.

“Ang iglesia nagakinahanglan sang matutum nga mga Caleb kag mga Josue, nga handa sa pagbaton sang walay katubtuban nga kabuhi sa simple nga kondisyon sang Dios nga mangin matinumanon. Ang aton mga iglesia kulang sang mga manugpangabudlay. Ang kalibutan amo ang aton latagon. Ang mga misyonero kinahanglanon sa mga siyudad kag mga minoro nga sigurado nagapos sa pagkamadiosdios sang sa mga pagano sang Sidlangan, nga wala gid makakita sang kapawa sang kamatooran. Ang matuud nga espiritu sa pagmisyonero nadula na sa aton kaiglesiahanan nga nagatib-ong sang ginaangkon nga pagtoo; ang ila mga tagiposoon wala na nagabanaag sa gugma para sa mga kalag kag handum sa paggiya sa ila pakadto sa toril ni Cristo. Kinahanglan naton ang sinsero nga mga manugpangabudlay. Wala na bala sing magasabat sa panawagan sa tagsa ka duug: ‘Kari kamo. . .kag buligi kami’?”—Ellen G. White, Testimonies for the Church, tom. 4, p. 156.

**Mga Palamangkutanon nga Pagadiskusyunan:**

`Paano ang biblikanhon nga typology makabulig sing mas maayo sa paghangup sang ministerio ni Jesu-Cristo para sa aton?`

`Sa ano nga bahin ang aton espirituhanon nga pagpakig-away kaangay sa pagpangsakop sang Canaan, kag paano ini nangin tuhay?`

`Pamalandungi ang katapusan nga katumanan sang Josue nga typology. Paano ang laragway sang kalibutan nga wala kasakit, pag-antus, kag kamatayon makahatag sa aton sang matuud nga paglaum sa adlawadlaw nga pagpanikasug sang kabuhi?`

`Ginpamalandungan ni Josue ang kinaiya sang Dios tubtub sa punto nga sia naglandong sa pagministerio ni Cristo. Ano ang praktikal nga mga pamaagi nga imo mapahanugutan si Jesus sa pagpakita sang Iya kinaiya sa imo sing bug-os?`