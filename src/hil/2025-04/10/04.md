---
title:  Josue, ang Tipo
date:  02/12/2025
---

`Sa kapawa sang biblikanhon nga typology, ano ang importansia sang madamu nga kaanggid sa tunga sang mga kabuhi ni Moises kag Josue? Tan-awa ang Exo. 3:1, 2; Jos. 1:1–3; Num. 13:1, 2; Jos. 2:1; Exo. 3:5; Jos. 5:15.`

Subong sang nasapwan naton sa una nga semana, si Josue ginpresenter bilang bag-o nga Moises nga, sa kabuhi sang ikaduha nga henerasyon, nagasulit sang pinakaimportante nga mga tikang sang Exodo halin sa Egipto. Kasubong kay Moises, sia ginmandoan pinaagi sa personal nga pagpakigkita sa Ginoo. Sa idalum sa pagpangulo sang duha, ang pagkabantug sang Israel sa palibut nga mga pungsud naghatag sang kahadluk. Si Moises nagdumala sang Israel sa pagtabok sa Mapula nga Dagat, samtang si Josue nagdumala sa milagroso nga pagtabok sa Jordan. Ang duha ka pangulo ginpahanumdum sang pagkakinahanglan sang circuncision kag ang importansia sang Pascua. Ang mana nagsugod sa paghulog sa tion ni Moises, kag nagtapos ini kay Josue. Sila nga duha ginmandoan sa paghukas sang ila mga sandalyas. Ang nauntay nga butkon sang duha nagsinyas sang kadalag-an para sa Israel. Si Moises naghatag sang mga pagmando para sa pagtunga sang duta kag ang pagpatukud sang mga banwa sang dalangpan. Si Josue amo ang nagtuman sang mga pagmando. Ang duha naghatag sang halambalanon sa pagpaalam sa pungsud kag nagbag-o liwat sang katipan para sa katawohan sa katapusan sang ila pagministerio.

`Ton-i ang Deuteronomio 18:15–19, Deuteronomio 34:10–12, Juan 1:21, Binuhatan 3:22–26, kag Binuhatan 7:37. Sin-o ang nagatuman sang tagna ni Moises nahanungud sa manalagna kaangay niya? Paano si Josue nagsanto sa sini nga laragway?`

Ang kabuhi ni Josue pauna nga katumanan sang tagna nga ginhimo ni Moises (Deut. 18:15, 18). Apang, ang tagna nga ginhimo ni Moises wala natuman sa katapusan nga katuyoan sini. Ang tagna mahimo (ukon matuman) lamang sang Mesias. Kilala Niya ang Amay sing hapiit (Juan 1:14, 18); Sia matuud kag ginpahayag ang Dios sing maminatud-on (Luc. 10:22, Juan 14:6, Mat. 22:16). Gani, ang kabuhi ni Moises kag ang iya ni Josue nangin mga tipo sang manug-abut nga Mesias, si Jesus.

`Paano ka importante si Jesus sa imo panlakatan kaupud ang Ginoo? Ngaa dapat si Jesus, kag ang Iya ginhimo para sa Imo, mangin sadsaran sang imo bug-os nga Cristohanon nga eksperiensya?`