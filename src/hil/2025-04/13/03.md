---
title:  Sa Kabunayag kag sa Kamatooran
date:  22/12/2025
---

`Ano ang ginpangabay ni Josue sa mga Israelinhon? (Jos. 24:14, 15). Ano ang buut silingon sang pag-alagad sa Ginoo sa kabunayag kag sa kamatooran?`

Ang pangabay ni Josue sing maathag nagapahayag sang kamatooran nga ang Israel kinahanglan magpili kon, pinaagi sa pagkatampad sa ila Manunuga, huptan ang ila pagkapinasahi kag magpuyo sa duta, ukon magsimpon sa mga makidiosdios nga katawohan, nga wala sing maathag nga pagkakilala, katuyoan, ukon misyon. Ang pagpili yara sa ila.

Ang pangabay ni Josue may duha ka bahin: Ang Israel dapat magkahadluk sa Ginoo kag mag-alagad sa Iya “sa kabunayag kag sa kamatooran.” Ang pagkahadluk sa Ginoo wala nagakahulugan sang kabuhi nga puno permi sang pagkurog kag pagkawalay kasiguruhan sa emosyon. Sa baylo, ini nagapatuhoy sa pagtahud kag kahayanghag nga nagahalin sa pagkilala sang indi matungkad nga pagkadaku, pagkabalaan, kag pagkawalay katapusan sang Dios sa isa ka bahin, kag ang aton pagkagamay, pagkamakasasala, kag may katapusan sa pihak nga bahin. Ang pagkahadluk sa Dios isa ka dalayon nga paghibalo sang kadakuon sang Iya mga ginapangayo, isa ka pagkilala nga Sia indi lamang aton langitnon nga Amay kondi ang aton man Diosnon nga Hari. Ang amo nga pagkahibalo magadul-ong sa kabuhi nga matinumanon sa Dios (Lev. 19:14; Lev. 25:17; Deut. 17:19; 2 Hari 17:34). Samtang ang “kahadluk” nagalaragway sang nasulud nga panimuut nga dapat mangin kinaiya sang isa ka Israelinhon, ang praktikal nga resulta sang hanoot nga pagtahud sa Dios amo ang pag-alagad.

Ang pag-alagad nga ginapatuman sa Israel ginakilala sa duha ka Hebreo nga termino: “sa kabunayag” kag “sa kamatooran.” Ang una nga termino (tamim) masami nga ginagamit bilang pulong sa paglaragway sang kahingpitan sang ginahalad nga sapat. Ang ikaduha nga termino nga nagalaragway sang pag-alagad sang Israel amo ang “kamatooran,” ukon “pagkatutum” (Heb. ’emet). Ang termino sa pangkabug-usan nagakahulugan sang tayuyon kag kalig-on. Sa masami nagapatuhoy ini sa Dios, nga ang kinaiya ginakilala paagi sa katutum, nga ginapakita sa Israel.

Ang matutum nga tawo masaligan. Sa panguna, si Josue nagapangabay sa Israel nga ipakita ang amo man nga katampad sa Dios nga ginpakita sang Dios sa Iya katawohan sa bug-os nila nga maragtas. Indi lamang ini ang panggowa nga pagsunod sa Iya mga kinahanglanon kondi kon ano ang nagahalin sa wala nabahinbahin kag mapinadayonon nga tagiposoon. Ang ila mga kabuhi dapat magpakita sang pagpasalamat sa Dios sa kon ano ang Iya nahimo para sa ila. Amo man dapat ini ang aton pagpakig-angot kay Jesus subong.

`Ano ang buut silingon sang mag-alagad sa Ginoo “sa kabunayag” kag “sa kamatooran”? Ano ang pipila ka makatulublag nga mga bagay sa imo kabuhi nga nagapugong sang imo bug-os nga debosyon sa Dios?`