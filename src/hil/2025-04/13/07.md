---
title:  Dugang nga Pagtoon
date:  26/12/2025
---

Basaha ang sinulatan ni Ellen G. White, “The Last Words of Joshua,” pp. 522, 524, sa Patriarchs and Prophets.

“Sa tunga sang kadam-an nga naggowa halin sa Egipto madamu ang sumilimba sang mga diosdios; kag amo ini ang gahum sang batasan nga ang buhat likum nga ginpadayon, sa pila ka kasangkaron, bisan sila nagpuyo na sa Canaan. Si Josue nakabatyag sang sini nga kalautan sa mga Israelinhon, kag maathag nga nahangpan niya ang mga katalagman nga magaresulta sa sini. Sing hanoot ginhandum niya nga makita ang bug-os nga pagbag-o sa tunga sang Hebreo nga panong. Sia nakahibalo nga tubtub ang mga tawo magpat-ud sang ila panindugan sa pag-alagad sa Ginoo sa bug-os nila nga mga tagiposoon, sila magapadayon sa pagpain sang ila mga kaugalingon palayo kag palayo sa Iya. . . . Samtang ang kabahin sang Hebreo nga panong espirituwal nga mga sumilimba, madamu sa ila ang pormalista lamang; wala sing kakugi ukon pagkasinsero nga mapakita sa ila pag-alagad. Ang iban makidiosdios sa ila tagiposoon, nga mahuya sa pagkilala sang ila kaugalingon nga kasubong sina.”—Ellen G. White, Signs of the Times, Mayo 19, 1881.

“Ining solemne nga katipan ginsulat sa libro sang kasogoan, agud amligan sing sagrado. Si Josue niyan nagpatindug sang daku nga bato sa idalum sang kahoy nga terebinto (oak tree) malapit sa templo sang Ginoo. ‘Kag si Josue nagsiling sa tanan nga katawohan, Yari karon ining bato mangin saksi sa aton; kay nabatian sini ang tanan nga pulong sang Ginoo nga Iya ginhambal sa aton: gani ini mangin saksi sa inyo, kay basi ipanghiwala ninyo ang inyo Dios.’ Diri si Josue sing maathag nagpahayag nga ang iya mga pagtudlo kag mga paandam sa katawohan indi iya kaugalingon nga mga pulong, kondi mga pulong sang Dios. Ining daku nga bato magatindug sa pagpamatuud sa masunod nga mga kaliwatan sang hitabo nga ini gintukud sa pagdumdum, kag mangin saksi batok sa mga katawohan, kon sila liwat magausmod balik sa pagsimba sang mga diosdios.”—Ellen G. White, Signs of the Times, 1999, Mayo 26, 1881.

**Mga Palamangkutanon nga Pagadiskusyunan:**

`Magdiskusyon sang kahulugan sang dinalan: “Sia [ang Ginoo] Dios nga balaan; Dios sia nga maimon” (Jos. 24:19). Sa anong kahulugan ang Dios isa ka maimon nga Dios?`

`Paano ang aton gugma sa Dios naangot sa kahilwayan sang pagpili nga Iya ginahatag sa aton? Kita bala makahigugma kon wala kita sing kahilwayan? Ang matuud bala nga gugma mapilit? Kon indi, ngaa?`

`Ano ang pipila ka praktikal nga pamaagi nga ang mga pangulo sang simbahan subong makapasa sang sulo sa masunod nga kaliwatan?`

`Hunahunaa ang kabuhi ni Josue kag ang pangtakop nga sa iya bug-os nga kabuhi ang mga Israelinhon nag-alagad sa Ginoo. Ano nga pangtakop ang luyag mo nga makuha sang mga tawo sa imo kabuhi?`