---
title:  Nagatapos Sing Maayo
date:  25/12/2025
---

`Basaha ang pangtakop nga mga pulong sa libro sang Josue nga ginsulat sa hinikot nga editor (Jos. 24:29‒33). Paano ining mga pulong indi lamang sa pagbalikid sa kabuhi ni Josue kondi sa pagtolok man sa palaabuton?`

Sa pangtakop nga pagpahibalo sa mga kamatayon ni Josue kag Eleazar, ang pinakamataas nga sacerdote nagtapos sang libro sang Josue sa serioso kag makapahunahuna nga katapusan. Sa pagsaysay sing tingub sang paglubong kay Josue, sang paglubong kay Eleazar, kag sang paglubong sang mga tul-an ni Jose, ang tagsulat nagahimo sing kinatuhayan sa tunga sang kabuhi sa gowa sang duta kag sang pagsugod sang kabuhi sa duta. Indi na kinahanglan nga magtalangtalang pa. Ang dutan-on nga bangkay sang mga pangulo indi na kinahanglan nga dal-on pa upud nila. Ginlubong sang mga patriarka ang ang ila mga himata sa isa ka lungib (Gen. 23:13, 19; Gen. 25:9, 10), sa isa ka lote nga ginbakal sa Siquem (Gen. 33:19). Karon ginlubong sang pungsud ang mga pangulo sini sa teritoryo sang ila kaugalingon nga palanublion, nga nagdala sang balatyagon sang pagkapermanente. Ang mga saad nga ginhatag sa mga patriarka natuman na. Ang katutum ni Yahweh amo ang maragtason nga hilo nga nagaangot sang mga kaliwatan sang Israel sa iya presente kag palaabuton.

Sang ang pangtakop nga mga parapo sang libro nagaangot sang bug-os nga pagsaysay sa mas daku nga sugilanon sa nagligad, sila man nagabukas sang dalan para sa palaabuton. Ang anay arsobispo sang Canterbury nga si Lord George Cary, sa isa ka panguna nga pamulongpulong nga ginhatag sa Holy Trinity Church sa Shrewsbury, nagpahayag nga ang Anglican Church “isa nalang ka kaliwatan ang kalayoon sa pagkapapas.”

Sa pagkamatuud, ang iglesia permi nalang isa ka kaliwatan ang kalayoon sa pagkapapas, kag amo man ini sa Daan nga Katipan nga katawohan sang Dios. Ang isa ka daku nga kapitulo sa maragtas sang Israel nagahingapos na. Ang iya palaabuton nagadepende sa kon ano nga sahi sang mga sabat ang ihatag sini sa mga palamangkutanon nga may kaangtanan sa palaabuton. Ang Israel bala mangin tampad sa Ginoo? Mapadayon bala nila ang wala pa matapos nga hilikuton sa pagpanag-iya sang bug-os nga duta? Magauyat bala sila kay Yahweh kag indi masalawid sa pagsimba sa mga diosdios? Ang kaliwatan sa idalum ni Josue nangin matutum sa Ginoo, apang ang masunod bala nga kaliwatan magahupot sang amo man nga espirituhanon nga direksyon nga ginsubay sang daku nga pangulo sini? Ang tagsa ka magasunod nga kaliwatan sang katawohan sang Dios, sa pagbasa sang libro sang Josue, dapat magaatubang sing pareho man nga mga pamangkot. Ang ila kadalag-an nasandig sa kinaugali sang mga sabat nga ginahatag nila sa ila adlawadlaw nga pagkabuhi kag kon paano nila ini maangot sa mga kamatooran nga ila napanubli.

`Si Josue, pareho kay Pablo, “nakapakig-away. . .sang maayo nga pag-away” (2 Tim. 4:7). Ano ang yabi sa kadalag-an ni Josue? Ano nga mga desisyon ang kinahanglan mo himoon karon agud makatapos sa amo man nga kasiguruhan sang kaluwasan?`