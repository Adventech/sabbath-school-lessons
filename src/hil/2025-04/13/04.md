---
title:  Hilway sa Pag-alagad
date:  23/12/2025
---

Bilang matuud kag matutum nga pangulo, ginatahud ni Josue ang hilway nga kabubut-on sang iya katawohan kag nagahandum nga ang Israel mag-alagad sa Ginoo halin sa hilway nga pagpili sa baylo sa pagpilit. Amo gid ina ang punto nga ginpabutyag sing hungud nga paggamit sang berbo nga “ginpili” (tan-awa ang Jos. 24:22). Sa iban nga mga dinalan ang bakhar, “sa pagpili,” nagalaragway sang pagpili ni Yahweh sa Israel (Deut. 7:6, 7; Deut. 10:15; Deut. 14:2). Ang Israel hilway sa pagsiling sing “indi” kay Yahweh pagkatapos sang ila diosnon nga pagpili, apang mangin walay pulus kag kaladlawan ina. Ang Israel makasiling sang “hoo” sa Dios kag magpadayon sa pagkabuhi, ukon mahimo sila magtalikod sa Iya kag mag-untat sa pagluntad.

`Ano ang sabat sang Israel sa pangabay ni Josue? (Jos. 24:16‒18). Ngaa sa hunahuna mo si Josue may reaksyon sa ila sabat sa paagi nga ginhimo niya? (Jos. 24:19–21).`

Sa ila sabat nga piho kag positibo, ang mga Israelinhon nagakilala nga ang Dios sang mga patriarka kag sang ila mga katigulangan amo man karon ang “aton Dios” (Jos. 24:17, 18), sa diin sila handa sa pag-alagad nga may bug-os nga katampad. Pagkatapos sang indi maduhaduhaan nga pagpamatuud sang ila katampad, magapaabut kita sang mga pulong sang pagpamatuud kag pagpalig-on halin kay Josue. Apang, indi amo sini ang natabo. Ang paghambalanay sa tunga ni Josue kag sang mga tawo bug-os nga pagbag-o sa diin si Josue daw nangin manugpangapin sang yawa. Nagsaylo sia halin sa paghambal nahanungud sa maloloy-on nga pag-atipan sang Dios sang nagligad pakadto sa pagpamahug sa mga Israelinhon sang larawan sang isa ka Dios nga indi mahapos alagaron.

Si Josue nakahibalo sang pagkawalay kalig-onan sang nahauna nga kaliwatan, nga nagsaad sa pagtuman sa Dios sa kaanggid nga mga termino (Exo. 19:8, Exo. 24:3, Deut. 5:27), apang nalipatan nila ang ila mga saad samtang ang mga pulong yara pa sa ila mga bibig (Exodo 32). Niyan, si Josue, pinaagi sa retorika nga halambalanon, buut nga ang mga Israelinhon mangin alisto sa pila ka butang. Una, ang desisyon sa pag-alagad sa Dios tama ka serioso. Ini magaporma sang bug-os nga pungsud sono sa pagpahayag sang Dios. Ang mga pagpakamaayo sa pagtinguha sang sina nga lalambuton maathag, apang ang mga resulta sang pagkadimatinumanon dapat mahangpan man sing bug-os. Ang kapatawaran sang mga sala indi isa ka indi mabawi nga kinamatarung sang katawohan kondi isa ka milagro sang bugay sang Dios.

Ikaduha, ang desisyon sang mga Israelinhon sa pag-alagad sa Dios dapat ila kaugalingon nga desisyon, indi pilit nga ginpatuman sang isa ka pangulo, bisan ni Josue.

Ikatlo, ang Israel dapat magbinagbinag nga ang mga tawo indi makaalagad sa Dios sa ila kaugalingon lamang nga kusug. Ang pag-alagad sa Dios indi maangkon pinaagi sa mekanikal nga pagsunod sa mga nahan-ay sang katipan kondi pinaagi sa personal nga kaangtanan sa nagaluwas nga Ginoo (ipaanggid sa Exo. 20:1, 2; Deut. 5:6, 7).