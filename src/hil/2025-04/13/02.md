---
title:  Ato Ka Didto
date:  21/12/2025
---

“Niyan gintipon ni Josue ang tanan nga kabikahan sang Israel sa Siquem, kag ginpatawag ang mga tigulang sang Israel, ang ila mga pangolo, ang ila mga hukom, kag ang ila mga manugdumala; kag nag-atubang sila sa Dios” (Josue 24:1).

Ang Siquem amo ang duug sa diin si Abraham nagtukud sang halaran pag-abut niya didto, kag kon sa diin ang Dios sing una naghatag sa iya sang saad sang duta (Gen. 12:7). Niyan, sang ang mga saad nga ginhatag kay Abraham natuman, ang Israel nagbag-o sang katipan sa Dios sa sina gid nga duug sa diin ang una nga saad sing una ginhatag. Ang pangabay ni Josue nagpadumdum sang mga pulong ni Jacob, “Busa karon, isikway ninyo ang mga dios nga dumuloong nga yara sa tunga ninyo” (Jos. 24:23, ipaanggid sa Gen. 35:2‒4). Ang geograpiya mismo sang hitabo ang nagapaalinton sang panawagan sa pagpakita sang bug-os nga pagkatampad sa Ginoo, nga nagasikway sang tanan nga “mga dios.”

`Basaha ang Josue 24:2‒13. Ano ang panguna nga punto sang mensahe sang Dios sa Israel?`

Ang Dios amo ang panguna nga topiko sang narepaso nga nagligad: “Ako ang nagkuha,” “Ako ang naghatag,” “Ako ang nagpadala,” “Ako ang nagpasakit,” “Ako ang naghimo,” “Ako ang nagpagowa sa inyo,” “Ako ang nagluwas sa inyo,” kag iban pa. Ang Israel indi ang panguna nga bida sang sugilanon kondi ang ginatuyo sini. Ang Dios amo ang nagtuga sang Israel. Kon wala nagpatunga ang Dios sa kabuhi ni Abraham, sila kuntani nagaalagad sa amo man nga mga diosdios. Ang pagluntad sang Israel bilang isa ka pungsud indi merito sang bisan sin-o sang iya mga katigulangan kondi eksklusibo nga buhat sang bugay sang Dios. Ang kamatooran nga ang mga Israelinhon nagpuyo sa duta indi balasihan para sa pagpabugal kondi amo gid ang rason kon ngaa dapat sila mag-alagad sa Dios.

Ang halambalanon sang Ginoo may pagbalhin sing lima ka beses sa tunga sang “ikaw” kag “sila” (ang mga ginikanan). Ang mga ginikanan kag ining kaliwatan sa Siquem ginatratar bilang isa. Buut ni Josue ipakita kon ano na ang ginpamatud-an ni Moises sa Deuteronomio 5:3, nga ang Ginoo wala naghimo sang katipan sa mga ginikanan lamang kondi sa tanan nga yara sa tion sang paghambal ni Josue. Ang kalabanan didto karon wala nakaagi sang Exodo. Indi “tanan” sa ila didto sa Horeb. Apang si Josue nagsiling nga sila tanan didto. Sa malip-ot nga pulong, ang mga leksyon sang nagligad dapat nga ipanag-iyahan sang tagsa ka bag-o nga kaliwatan. Ang Dios nga nagpangabudlay sa mga katigulangan sang una handa sa pagpanghikot para sa karon nga kaliwatan.

`Ano ang mga paagi nga kita, bilang iglesia, makaangkon sang mas maayo nga paghangup sang pangkabilugan nga responsibilidad; amo ang paghangup sang ideya nga ang aton ginahimo may epekto sa tanan sa simbahan?`