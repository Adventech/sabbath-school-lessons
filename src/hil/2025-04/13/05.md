---
title:  Mga Katalagman sa Pagsimba sa mga Diosdios
date:  24/12/2025
---

`Basaha ang Josue 24:22‒24. Ngaa dapat kinahanglan ni Josue nga suliton ang iya pangabay sa mga Israelinhon sa pagsikway sang ila mga diosdios?`

Ang pamahug sang idolatriya indi isa ka teoriya. Sa una pa, sa mga kapatagan sang Moab, sa pareho nga konteksto, si Moises nagpangayo sang amo man nga desisyon (Deut. 30:19, 20). Ang mga dios nga ginatan-aw karon indi ang mga dios sang Egipto ukon yadtong sa pihak sang suba, kondi makita sila “sa tunga nila.” Gani, si Josue nagapakilooy sa iya katawohan nga ihuyog ang ila mga tagiposoon sa Ginoo. Ang Hebreo nga termino nga gin-gamit diri, ang natah, nagakahulugan sing “pag-unat,” “pagduko.” Nagalaragway ini sa Dios nga ginapaabut nga magduko kag magpamati sa mga pangamuyo (2 Hari 19:16; Sal. 31:2, 3; Dan. 9:18), kag amo man ini nga panimuut ang ginkinahanglan sa olihi sa Israel sang mga manalagna (Isa.55:3; Jer. 7:24). Ginagamit ini sa pagpakita sang apostasiya ni Salomon sang iya ginhuyog ang iya tagiposoon sa dumuloong nga mga dios (1 Hari 11:2, 4, 9). Ang makasasala nga tawohanon nga tagiposoon wala sing kinaugali nga huyog sa pagduko kag sa pagpamati sa tingug sang Dios. Nagakinahanglan ini sing maukud nga pagpanikasug sa aton bahin agud mahuyog ini sa pagtuman sang kabubut-on sang Dios.

Ang sabat sang mga Israelinhon sa literal mabasa: “Pamatian namon ang Iya tingug.” Ang ini nga pagpabutyag nagahatag sang importansya sa makarelasyon nga aspeto sang pagkamatinumanon. Wala ginapangabay ang Israel nga sundon ang mga pagsulundan nga wala sing kabuhi. Ang katipan nahanungud sa buhi nga kaangtanan sa Ginoo, nga indi bug-os nga mapahayag pinaagi sa mga pagsulundan lamang. Ang relihiyon sang Israel wala gid gintuyo nga mangin legalista; sa baylo ini mangin dalayon nga paghambalanay sa pagtoo kag gugma sa balaan kag maloloy-on nga Manluluwas.

Bisan pa pagkatapos sang tatlo ka pilo nga saad sang katawohan nga mag-alagad sa Ginoo, nga nagapahangup, kasubong sang ginmando ni Josue, ang pagkuha sang dumuloong nga mga dios sa tunga nila, wala sing balita nga natabo gid ini. Sa bug-os nga libro, nangin kinabatasan ang pagbalita sang katumanan sang mga sogo ni Josue (ukon sang mga sogo ni Moises) bilang mga ehemplo sang pagtuman. Ang kakulang sini subong sa katapusan nga bahin sang libro ginbilin nga walay latid ukon indi limitado ang pangabay ni Josue. Ang sentro nga pangabay sang libro sa pag-alagad sa Ginoo indi lamang para sa kaliwatan ni Josue kondi para man sa tagsa ka bag-o nga kaliwatan sang katawohan sang Dios nga magabasa ukon magapamati sang sini nga mensahe.

`Makapila na ka beses nga nagsaad ka sa Ginoo nga himoon ang isa ka butang apang wala mo nahimo? Ngaa haw? Ano ang ginasugid sang imo sabat nahanungud sa bugay?`