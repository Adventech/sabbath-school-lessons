---
title:  Komento Sang Manunudlo
date:  26/12/2025
---

### Bahin I: Kabilogan nga Panan-aw

**Sadsaran nga Teksto:** Josue 24:15

**Sentro Sang Pagtoon:** Josue 24; Gen. 12:7; Deut. 17:19; Deut. 5:6; 1 Hari 11:2, 4; 2 Tim. 4:7, 8.

Sa Mosaiko nga pagtamud, ang tulun-an ni Josue nagahinakop paagi sa pamulongpulong sa diin si Josue nagapangabay sa katawohan nga magpamat-ud. Pagkatapos sang malawig kag hanoot nga kabuhi, si Josue handa na nga tapuson ang iya misyon. Sa una nga bahin sang iya pamulongpulong, ang mga hinambalan ni Josue Iya ni Yahweh, nga nagapahanumdum sang mga hinimoan sang Dios sa Israel halin sa pagtawag kay Abraham (Jos. 24:1−13). Pinaagi sa paggamit sang 19 ka berbo (verb) sa una nga persona, ang Dios nagadugang sa pagpabakud sang mapahanuguton nga katungdanan ukon walay pagsapak sang Israel sa sini nga buluhaton, sa kinatuhay sa paliwatliwat nga paggamit sang ikaduha nga persona “ikaw/kamo” sa paglaragway sa Israel.

Ang ikaduha nga bahin sang pamulongpulong nagasugud sa adverb nga “subong” (atta), sa pagpakilala sang katapusan nga panawagan ni Josue para sa presente nga pagsabat, pangabay sa katawohan sa paggamit sang ila kahilwayan sa pagpili. Ang seremonya sang pagbag-o sang katipan nagasunod, sa diin duha ka saksi ang gintukud: ang katawohan mismo kag isa pa ka handumanan nga nahimo sa bato. Nga ginasulit ang katapusan sang Deuteronomio, ang pagsugilanonay sa tunga ni Josue kag sang katawohan nagdul-ong sa duha ka banas nga pagalaktan: isa pakadto sa pagsunod, kabakud, kag paghiliusa, kag ang isa pakadto sa pagkadili tampad, pagkawalay kasiguruhan, kag pagkabungkag. Sa sini nga mga ginsang-an nasandig ang tagsa ka pamat-ud. Ang maathag nga pagpili ni Josue yara sa sentro sang kapitulo: “Apang nahanungud sa akon kag sa akon panimalay, magaalagad kami sa Ginoo” (Jos. 24:15).

Ang libro nagatakup nga may tatlo ka lulubngan (Jos. 24:29−33). Ang pagtalupangud nahanungud sa katapusan nga pahuwayan nga duug sang bankay ni Jose nagtakup sang pagtiyog sang sugilanon nga nagsugud sa Genesis. Kaangay sa kamatayon nila Aaron kag Moises sa Deuteronomio, ang kamatayon nila Josue kag Eleazar nagpat-in sang katapusan sang panahon. Sa indi kinaandan nga kahimtangan sang sini nga panuigon, ang Israel makasalig sa wala maguba nga pangako sang Dios sa Iya mga saad.

### Bahin II: Komentaryo

**Sa Siquem Liwat**

Sa Biblia, ang geograpiya teolohiya man. Ang pag-aman sang Dios sa pagdala sang Israel sa Siquem para sa pagbag-o sang katipan indi natabuan lang. Siniglo antes sini, si Jacob didto sa Siquem sang ang Dios nagpakita sa iya, nga nagtudlo sa iya sa pagkadto sa Betel (Gen. 35:1). Sa pagpangaman sini

nga panlakatan, si Jacob nagpangabay sa iya bilog nga panimalay nga “Isikway ang tanan nga dios nga dumuloong nga yara sa inyo, kag paninlo kamo, kag ilisi ang inyo mga panapton” (Gen. 35:2). Ang katawohan nagtuman, kag ginhatag ang tanan nila nga dumuloong nga mga dios kag mga aritos kag mga singsing, nga ginlubong ang mga ini sa idalum sang terebinto. Bilang resulta, ang kakugmat sang Dios yara sa mga pumuluyo sang Canaan tubtub nga si Jacob nag-abut sa Betel sa pagpatindug sang halaran sa pagpasidungug kay Yahweh (Gen. 35:3−7). Sa Betel, ang Dios nagpamatuud liwat sang Iya saad kay Jacob sa sunado nga dinalan: “Ako ang Makaako nga Dios: magmabungahon kag magmabuaron ka; isa ka pungsud kag isa ka hut-ong sang mga pungsud magagikan sa imo, kag mga hari magagowa sa imo mga balikawang. Ang duta nga ginhatag ko kay Abraham kag kay Isaac ihatag ko sa imo, kag sa imo mga kaliwatan sa olihi nimo ihatag ko ang duta.” (Gen. 35:11, 12).

Sa amo man, si Josue nagpadasig sang espirituhanon nga pagpasag-uli, nga nagapamatuud liwat sang pangako sang Dios sa Iya mga saad. Nga nagatindug sa ginlubong nga mga diosdios, sia nagapahanumdum sa Israel nahanungud sa katalagman sang idolatroso kag ang importansia sang pagkamatutum. Sa sini nga punto, ang kaanakan sang Israel yara man sa pareho nga ginsang-an. Ang Siquem duug sang pamat-ud, duug sa pagtolok sa palaabuton, nga wala ginalipatan ang nagligad. Ang ina nga pagpili magapat-ud indi lamang ang isa, kondi man ang tingub, nga palangadtuan sang Israel. Ang pagkuha sang dumuloong nga mga dios sa Siquem nagapabakud sang nagaisahanon nga pagkakilala sang panimalay ni Jacob. Ang isyu sa panahon ni Josue amo kon ang Israel magapabilin nga Israel ukon indi.

**Ako Ukon Kita?**

Ang isa sa pangkalibutanon nga panglantaw nagakatuhay sa tunga sang moderno nga Katungdan nga sosyodad kag ang sosyodad sa biblikanhon nga kalibutan amo ang relasyon sa tunga sang tawo ukon tingub nga personalidad. Sa temporal nga mga tinaga, ang tagsa ka pagpili permi makita nga naangot sa bilog nga komunidad. Ini nga pagpati maathag sa Josue 24:6, sa diin ang Dios nagasiling, “Niyan ginpagowa ko ang inyo mga ginikanan gikan sa Egipto, kag nag-abut kamo sa dagat” (ang pagpatalupangud gindugang), bisan madamu sa mga tumalambong wala pa mabun-ag sang ang Exodo natabo.

Si Wheeler Robinson amo ang una nga eskolar nga nag-aplikar sang konsepto sang “tingub nga personalidad” (corporate personality) sa biblikanhon nga teksto. Ang konsepto, nga halin sa Ingles ukon kinaandan nga kasogoan, nagatumud sa “kamatooran nga ang grupo ukon lawas makabig nga legal kasubong indibidwal, nga nagaangkon sang mga kinamatarung kag mga katungdanan sang indibidwal.”—J. W. Rogerson, “Corporate Personality,” The Anchor Bible Dictionary (New York: Doubleday, 1992), p. 1156. Si Robinson naggamit sang tinaga sa duha ka kahulugan: ang tingub nga responsibilidad (corporate responsibility) kag tingub nga representasyon(corporate representation). Bisan ginmulay tungud sa kakulang sang kahantup kag naggamit sang (subong) kinaraan nga mga prinsipio sa antropolohiya, ang ideya ni Robinson indi dapat

bug-os nga ibalewalaon. Sa mga pagtoon sa Biblia, ang iya konsepto sing nagakaigo ginbag-o na bilang “paghiliusa sang pagtingub,” (corporate solidarity) nga nagapatuhoy sa “pag-uyog (oscillation) ukon pagbalos nga kaangtanan sa tunga sang indibidwal kag sang komunidad nga nagaluntad sa hunahuna sang Semitiko. Ang binuhatan sang indibidwal indi lamang iya nga binuhatan bangud ini nagaapekto sa komunidad kag kabaliskaran.”—G. K. Beale, The Right Doctrine From the Wrong Texts? Essays on the Use of the Old Testament in the New (Grand Rapids, MI: Baker Academic, 1994), p. 37.

Ang tingub nga paghiusa indi lamang masikway nga kamatooran sa likod sang biblikanhon nga teksto—kag sa gihapon buhi sa sulud sang madamu nga sosyodad nga nagahatag importansia sa pagsalig sa isa kag isa, pagsunod, kag mabakud nga pagkakilala sa panimalay—kondi amo man ang panguna nga pagpati sang biblikanhon nga tipolohiya. Sa pagkamatuud, yara ina sa sentro sang ebanghelyo. Sa negatibo nga bahin, bisan indi kita ang kabangdanan sang sala ni Adam, ang iya kapaslawan nagbukas sang gawang sa malaut, sa diin ang iya inpluwensia wala sing bisan sin-o luwas kay Cristo ang makasarang sa pagpugong sa mahangpan nga paagi. Kaangay sa ginhambal ni Pablo, “Paagi sa isa ka tawo nagsulud ang sala sa kalibutan kag paagi sa sala ang kamatayon, kag gani ang kamatayon naglaton sa tanan nga tawo, kay ang tanan nakasala” (Rom. 5:12). Sa positibo nga bahin, ang kadalag-an ni Cristo bilang bag-o nga Adam, ang representante sang bag-o nga katawohan, nagadala sang inpluwensia sang kaayo kag ang posibilidad sang kadalag-an sa tanan: “Ang isa napatay tungud sa tanan; busa ang tanan napatay” (2 Cor. 5:14). Si Pablo nagdugang sang sini nga pagpati pinaagi sa pagsiling: “Niyan, subong nga tungud sa paglapas sang isa ka tawo nag- abut ang katagudilian sa tanan nga tawo, gani sa buhat nga sa pagkamatarung sang isa ka tawo nagaabut ang pagpakamatarung kag kabuhi sa tanan nga tawo” (Rom. 5:18).

**Indibiduwal nga Kahilwayan**

Sa konteksto sang temporal nga mga pagpakamaayo kag mga pagpakamalaut sang katipan, ang Dios wala nagpakig-angot sa Iya katawohan sing tagsatagsa. Ang Bag-ong Katipan nga larawan sang iglesia bilang lawas ni Cristo nanggamot sa sining sosyal nga paghangup. Sa Daan nga Katipan, ang kabilogan sang tagsatagsa ka pamat-ud dalayon nga nagaapekto sa katawohan sa kabug-osan. Ini nga konsepto maathag sa pangamuyo ni Daniel, sa diin sia nagapangita sang kapatawaran sa tanan nga mga kasal-anan nga wala niya sing personal nahimo (Daniel 9).

Apang, ang Kasulatan sing maathag nagapamatuud sang kabilihan sang indibidwal nga kahilwayan. Sono kay Ezequiel, “Ang kalag nga nagapakasala mapatay. Ang anak indi mag-antus sang kalautan sang amay, kag ang amay indi mag-antus sang kalautan sang anak; ang pagkamatarung sang matarung manginsa iya, kag ang pagkamalaut sang malauton manginsa iya’” (Eze. 18:20; ipaanggid sa Deut. 24:16). Sa walay katapusan nga panan-aw, ang Dios magapakig-angot sa aton sing tagsatagsa. Kita makaatubang sang mga balus sang mga sala sang iban, apang indi ang ila pagbatyag sang sala.

Ang katapusan nga pamulongpulong ni Josue nagapresentar sang sining kakugmat sa tunga sang katawohan sing tingub, kag tagsatagsa, nga pagkakilala. Samtang yara sa tingub nga pagbatyag, sia nagamitlang sang binuhatan nga pagluwas sang Dios sa nagligad kag nagatumud sa mga binuhatan sang Dios sa paghukom sa palaabuton, ang iya pangabay tagsatagsa. Ining tagsatagsa nga pagpili dapat hangpon sa sulud sang katipan. Sa pagkamatuud, ang kahilwayan nga wala sing porma walay unud. Ang katawohan makapamat-ud kon magpangasawa, apang kon nagsugtanay na nga mag-asawahay, sila nahigot na sa sulud sang mga kasugtanan sang kasal nga katipan. Sa praktikal nga termino, ang wala mapunggan nga kahilwayan nangin kahiolipnan.

Sa biblikanhon nga hinambalan, tama ka importante talupangdon nga ang pagkahilway sa pagkahiolipnan ginatumud nga katubsanan, indi kahilwayan. Sang ang Israel nagbiya sa Egipto, indi yadto lamang nahanungud sa pagpili ayhan sa pag-alagad ukon indi, kondi nahanungud sa pag-angkon sang kahilwayan sa pagpili kon sin-o ang alagaron. Sa pagkamatuud, “ang panghangkat ni Josue nagpabakud sa kaso nga yadtong nangin Israel amo yadto ang ginpili kag ginluwas ni Yahweh. Yadtong nagpabilin nga Israel amo yadtong nagapili kag nagaalagad kay Yahweh.”—Mark Ziese, Joshua (Joplin, MO: College Press Publishing Company, 2008), p. 383. Sa sini nga kahulugan, “ang kahilwayan amo ang kahimtangan nga nagaluntad pagkatapos ang Dios nagbuhat sa pagdula sang tanan nga balagbag—sosyal, espirituwal (sala kag kamatayon), ekonomiko, kag institusyonal—nga nagabalabag sa aton katuyoan sa pagpanuga. Ini nga katuyoan amo ang pagkilala, paghigugma, pagsimba, kag pagkalipay sa Dios sing dayon.” —Esau McCaulley, “Freedom,” in Douglas Mangum, ed., The Lexham Theological Wordbook, Logos Edition (Bellingham, WA: Lexham, 2014).

Ang kahilwayan amo ang pinakagamhanan nga dolot nga ginhatag sang Dios sa Iya mga tinuga. Apang, sono sa tawohanon nga kasaysayan, ini amo man ang pinakamakatalagmanon bangud kon magamit ini sa indi nagakaigo, may daku nga mga balus. Ang Dios, sing una, naghigugma, kag wala sing gugma nga wala sing kahilwayan. Busa, ang punto indi nga kita ayhan may kahilwayan, kondi kon paano naton gamiton ang makatalanhaga nga dolot. Ini nga pamangkot ginpatuhoy sa katapusan sang libro ni Josue.

### Bahin III: Aplikasyon sa Kabuhi

**Ang Panghangkat Sang Kahilwayan**

Indi mahapos ang mangin hilway. Ini nga ideya ginpakita sa kasysayan sang Israel, nga gin-giyahan sang Dios sa kamingawan sa pagtoon sang kahulugan sang kahilwayan. Bisan ining panahon napalawig, ang buluthoan sa kamingawan wala ginplano nga magadugay sa masobra sa isa ka tuig kag tunga−sa mabudlay ang tion sang Exodo kag sa pag-abut sa Cades-barnea (Exo. 19:1, Num. 10:11, Deut. 1:2).

1. Ngaa kinahanglan naton magtoon kon paano maggamit sang kahilwayan?
2. Kon ikaw ginikanan, binagbinaga kon paano mo matudlo sa imo kabataan ang paggamit sang ila hilway nga kabubut-on. Binagbinaga ang imo mga ideya.
3. Paano ang mabudlay nga mga kahimtangan magapadugang sang aton pagtoon?

**Ang Idolotriya Subong**

Kabiga ang masunod nga mga kahulugan sang diosdios nga ginduso ni Mathin Luther sa iya komento sa una nga sogo sa iya Large Catechism: “Ang pagsalig kag pagtoo sang tagiposoon lamang ang makahimo sang Dios kag sang diosdios. . . . Ang bisan ano nga ginahakus sang imo tagiposoon kag ginasalig sa sini, amo ina ang matuud nimo nga Dios.”—Martin Luther, Luther’s Large Catechism; ginbadbad ni John Nicholas Lenker (Minneapolis, MN: Luther Press, 1908), p. 44. Ang idolatriya amo ang pinakauna nga kaundan sang kultura sa biblikanhon nga mga tinion. Sa pagkamatuud, isa ini ka nagapadayon nga pamahug sa katawohan sang Dios nga sa olihi nagdul-ong sa Israel kag Juda sa pagkabihag.

Bisan, bilang Adventista del Septimo Dia, wala ikaw nagasimba sa larawan kag estatwa sang diosdios, paano ang pagsimba sa mga diosdios sa gihapon mangin pamahug sa imo pagtoo?

**Ang Katapusan**

Kaangay sa Deuteronimio, ang libro ni Josue nagtakup nga may mga pagtumud sa duug sang lulubngan. Daw indi kinaandan nga tapuson ang libro nga sa masami nahanungud sa mga kadalag-an sa sini nga sahi sang detalye.

1. Ngaa ang libro nagtakup sa sini nga paagi?
2. Ano nga mensahe ang ginapaabut sang Dios nahanungud sa kinaiya sang pagpangulo kag sang Iya mapindayonon nga pagdumala sa kasaysayan?
3. Paano ang ini nga mensahe makaapekto sa imo paglantaw sa pagpangulo kag diosnon nga pagdumala sa iglesia?