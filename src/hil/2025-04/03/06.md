---
title:  Lampas pa sa Jordan
date:  16/10/2025
---

“Ang dagat ginbalhin niya nga mamala nga duta; ginlatas nila ang suba sa tiil. Didto nagakasadya kita sa iya” Salmo 66:6.

Ang pagtabok sa Mapula nga Dagat kag sa Suba sang Jordan mga tanda sang pagsugod sang bag-o nga dag-on sa kasaysayan sang Biblia, kag ang mga ini may simboliko nga kahulugan (tan-awa ang Sal. 66:6; Sal. 114:1–7; kag 2 Hari 2:6–15). Sa Daan nga Katipan, may mga teksto nga nagaangot sa duha ka hitabo sang pagtabok kag nagapakita sang kahulugan, nga labaw kay sa orihinal nga mga kahimtang. Sa Salmo 66:6, ginadayaw sang salmista ang pagluwas sang Dios sa iya kabuhi (Sal. 66:16–19) pinaagi sa paghisgot sa kasaysayan sang pagtabok sa Mapula nga Dagat kag sa Suba sang Jordan.

Ang Salmo 114 nagaangot man sang duha ka hitabo, indi tungud nga wala nakita sang manunulat ang nanuhaytuhay nga pagkasunodsunod sini, kondi tungud sa teolohikal nga kahulugan nga ginapakigbahinan sang duha ka pagtabok. Sa sini nga paagi, ang duha ka hitabo ginatan-aw nga nagabulig sa pagbag-o sa kahimtangan sang Israel, halin sa pagkaulipon pakadto sa kahilwayan, kag halin sa pagkamanlulugayaw nga wala sang duta pakadto sa pag-angkon sang pungsud. Sa sini nga mga salmo, ang mga ehemplo sang duha ka pagtabok nagapakita sang pagbag-o sang kahimtangan sang manunulat halin sa pagkapigos, kaimulon, walay ikasarang, kag kahuy-anan pakadto sa kasiguruhan, kaayohan, kaluwasan, kag kadungganan.

Dira man sa Jordan natabo ang pagdala kay Elias sa langit sa konteksto sang kaangay nga katingala sa isa nga nasulat sa Josue. Para kay Elias, ang pagtabok nagdala sang pinakadaku nga pagbag-o sa iya kabuhi: gindala sia sa langit. Para kay Eliseo, importante man ang pagbag-o: ang kabulig sang manalagna (1 Hari 19:21) nangin manalagna sang pungsud (2 Hari 2:22).

`Basaha ang Mateo 3:16, 17 kag Marcos 1:9. Paano ang mga manunulat sang Bag-o nga Katipan nagagamit sang simboliko kag espirituhanon nga kahulugan sang Suba sang Jordan?`

Ang dutan-on nga pagministerio ni Jesus, bilang Tiglawas sang Israel, nagasunod nahisuno sa kasaysayan sang dumaan nga Israel. Nag-agi si Jesus sa mga eksperiensya subong sang “Mapula nga Dagat” kag “Jordan.” Gintawag Sia halin sa Egipto pagkatapos sang mando nga pamatyon ang mga kabataan (Mat. 2:14–16), naghinguyang sang 40 ka adlaw sa kamingawan (Mat. 4:2) kaangay sa 40 ka tuig nga gin-agihan sang dumaan nga Israel, kag, bilang pagbalhin halin sa Iya pribado nga kabuhi pakadto sa Iya pampubliko nga pagministerio, Sia ginbautisohan sa Jordan (Mat. 3:16, 17; Mar. 1:9).

Sa katapusan, ginakilala sang Hebreo 3–4 ang simboliko nga kahulugan sang pagtabok sa Jordan kag ginalaragway ang pagsulud sa Canaan bilang pagpauna nga hulagway sang “pagpahuway sang grasya” nga ginabaton sang mga Cristohanon paagi sa pagtoo.