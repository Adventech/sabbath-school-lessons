---
title:  Dugang nga Pagtoon
date:  17/10/2025
---

Basaha ang sinulatan ni Ellen G. White, “Crossing the Jordan,” pp. 483, 484, sa Patriarchs and Prophets.

“Ton-i sing mahinalungon ang mga inagyan sang Israel sa ila mga pagpanglugayawan padulong sa Canaan. Ton-i ang ikatatlo kag ikaapat nga kapitulo sang Josue, nga nagaistorya sang ila pag-andam kag pag-agi sa Jordan pasulud sa duta nga ginsaad. Kinahanglan nga padayonon naton ang paghanas sang aton tagiposoon kag hunahuna, paagi sa pagdumdum sang mga leksyon nga ginpanudlo sang Ginoo sa Iya katawohan sang una. Niyan, para sa aton, subong sang Iya tinutuyo para sa ila, ang mga panudlo sang Iya Pulong magapabilin nga makatilingala kag dalayawon.”—Ellen G. White Comments, The SDA Bible Commentary, tom. 2, p. 994.

“Ang moderno nga Israel yara sa mas daku nga katalagman nga malipatan ang Dios kag madala sa pagsimba sa diosdios kaysa Iya mga katawohan sang una. Madamu nga mga diosdios ang ginasimba, bisan pa sa mga nagaangkon nga manugtuman sa Adlaw sang Inugpahuway. Ang Dios sing pinasahi naghatag gid sing hamili nga sogo sa Iya katawohan sang una nga magbantay batok sa pagsimba sa diosdios, kay kon sila madala sa pagbiya sa pag-alagad sa buhi nga Dios, ang Iya kasingkal magaabut sa ila, apang kon sila magahigugma sa Iya sa bug-os nila nga tagiposoon, sa bug-os nila nga kalag, kag sa bug-os nila nga kusug, pagapakamaayohon Niya sila sing bugana sa ila mga suludlan, kag pagakuhaon Niya ang mga balatian sa tunga nila.”—Ellen G. White, Testimonies for the Church, tom. 1, p. 609.

**Mga Palamangkutanon nga Pagadiskusyunan:**

`Binagbinaga sa inyo klase ang makatilingala nga pagtabok sa Jordan. Ano ang paglaragway mo sa sining mga milagro? Ngaa daw wala na sing kaangay sini nga ginahimo sang Ginoo karon?`

`Ano ang praktikal nga mga pamaagi ang imo matudlo sa imo klase sa pagpugong sang ila espirituhanon nga pagkalipat, bilang mga indibidwal kag bilang iglesia? Samtang importante nga may mapinadayunon kita nga relasyon sa Dios, kag wala naton ginapasad ang aton bug-os nga Cristohanon nga eksperiensya sa gamhanan nga mga eksperiensya sang nagligad, paano naton magamit sa gihapon ang aton mga nagliligad nga mga inagihan bilang mga pahanumdum kon paano ang Dios nagapangabudlay sa aton kabuhi?`

`Paano ang Adlaw nga Inugpahuway, sa pihak nga bahin, makabulig sa aton sa pagdumdum sang mga pagpatunga sang Dios sa aton kabuhi, kag sa pihak nga bahin, magapabatyag sa aton sang saad sang Iya ginharian? Paano ang Adlaw nga Inugpahuway nagatudlo indi lamang sa kon ano ang aton dapat dumdumon kondi sa kon ano ang aton ginalauman sa palaabuton?`