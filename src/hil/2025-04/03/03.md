---
title:  Ang Buhi nga Dios Sang Katingalahan
date:  13/10/2025
---

`Basaha ang Josue 3:6–17. Ano ang ginasiling sa aton sang makatilingala nga pagtabok sa Jordan nahanungud sa kinaiya sang Dios nga aton ginaalagad?`

Ang pagtabok sa Suba sang Jordan ginalaragway sa Josue 3:5 sang Hebreo nga pulong nga niphla’ot, nga nagakahulugan sang “milagro, mga katingalahan,” nga sa masami nagapatuhoy sa mga makagagahum kag labaw sa kinaugali Hnga mga binuhatan sang Dios nga nagapakita sang Iya pagkapinasahi kag pagkahamili (Sal. 72:18, Sal. 86:10). Sang olihi, ginpamalandungan sang mga Israelinhon ang ini nga mga buhat kag, bilang resulta, gindayaw nila ang Ginoo (Sal. 9:1) kag ginbantala Sia sa mga pungsud (Sal. 96:3). Ang mga kalalat-an sa Egipto (Exo. 3:20, Miq. 7:15), ang pagtabok sa Mapula nga Dagat, kag ang paggiya sang Dios sa kamingawan (Sal. 78:12–16) ginhanduraw bilang katingalahan nga mga buhat.

Ang mga manunulat sang Biblia nakahibalo kag nagpamatuud nga ang Dios nga nagtuga sang kalibutan wala gid nalimitahan ukon napunggan sang Iya tinuga. Walay bisan ano nga indi mahimo (Hebreo: “tuman ka katingalahan”) nga indi Niya matuman (Jer. 32:17). Ang Iya ngalan kag ang Iya kinaiya katingalahan (Huk. 13:18), kag Sia indi matungkad sang aton hunahuna.

Sa kabaliskaran sa mga diosdios sang iban nga mga pungsud, nga indi makaluwas (Sal. 96:5, Isa. 44:8), ang Dios sang Biblia “buhi nga Dios,” aktibo kag buhi, kag ang Iya mga sumulunod makasalig sa Iya samtang nagapaabut sang Iya mga pagpatunga para sa ila kaayohan.

Gin-gamit ang amo man nga pulong sang manalagna nga si Zacarias (halin sa pareho nga ugat nga niphla’ot) samtang ginapanan-aw niya ang palaabuton para sa Israel pagkatapos sang pagkabihag sa Babilonia. Nakita niya nga ang Jerusalem bug-os nga matukud liwat, nga ang katigulangan nagapungko sa mga dalan sang siyudad, kag ang mga bata nga lalaki kag babayi nagahampang didto. Sa mga tumandok nga daw indi makapati kag nagapakita pa sang mga tanda sang pagkalaglag sang siyudad, si Zacarias nagbantala: “Amo ini ang ginasiling sang Ginoo sang mga kasoldadosan: Kon ini makatilingala sa mga mata sang nabilin sining katawohan sa sadtong mga adlaw, manginmakatilingala man bala ini sa akon mga mata, nagasiling ang Ginoo sang mga kasoldadosan? Amo ini ang ginasiling sang Ginoo sang mga kasoldadosan: Yari karon, luwason ko ang akon katawohan gikan sa duta nga nasidlangan kag sa duta nga nakatundan; kag dalhon ko sila kag magapuyo sila sa tunga sang Jerusalem” (Zac. 8:6–8).

`Basaha ang Lucas 18:18–27. Paano ang sabat ni Jesus sa Iya mga gintoton-an makapadasig sa imo sa pagsalig sa Dios sa daw indi masarangan nga kahimtang?`