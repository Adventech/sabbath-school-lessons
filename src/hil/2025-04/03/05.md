---
title:  Pagkamalilipaton
date:  15/10/2025
---

`Basaha ang Josue 4:20–24 sa kahayag sang masunod nga mga teksto: Huk. 3:7; Huk. 8:34; Sal. 78:11; Deut. 8:2, 18; Ps. 45:17. Ngaa tuman gid ka importante nga dumdumon ang mga gamhanan nga binuhatan sang Dios?`

Talupangda ang pagbag-o sang tawo nga ginatuhoy sa Josue 4:23. Ang mga tubig sang Jordan ginapahayag nga nagmala sa atubangan “ninyo,” nga amo, sa atubangan sang tanan nga Israelinhon nga bag-o lang nakatabok sa Jordan. Sa kabaliskaran, ang Mapula nga Dagat ginapahayag nga nagmala sa atubangan “namon,” sa yadtong mga tawo nga nabilin sa una nga henerasyon kag nakaagi sang Exodo. Ang duha ka hitabo nga naagihan sang duha ka magkatuhay nga henerasyon may kaangay nga kahulugan, nga naghatag kahigayonan sa ikaduha nga henerasyon, pinaagi sa pagpamatuud sang ila mga ginikanan, nga matukiban liwat ang amo man nga kahulugan sang pagtabok sa Jordan para sa ila mismo.

Sa kabilugan, ginakabig naton ang pagkamalipaton bilang isa ka normal nga kinaiya sang tanan nga tawo. Apang, ang pagkamalipaton sa espirituhanon nga kahulugan sarang makadala sang seryoso nga mga kadangatan.

Bisan subong, kon gusto naton mapadayon ang aton pagkilanlan bilang katawohan nga may hamili nga pagtawag kag misyon, kinahanglan naton maghimo sang mga okasyon para sa pagbag-o sang aton indibidwal kag kadam-an nga handumanan espirituhanon agud mapabilin nga maathag kon diin kita naghalin, kon sin-o kita, kag ano ang aton katuyoan diri.

`Basaha ang 1 Corinto 11:24, 25 kag Juan 14:26. Ngaa kinahanglan naton dumdumon ang ginhimo sang Dios para sa aton? Ano pa ang mas importante luwas sini?`

Si Ellen G. White nakahangup sing maathag nga kon indi dalayon ang aton paggiya sang aton kaugalingon sa kahayag sang nagligad nga mga panghikot kag pagpahayag sang Dios, sigurado nga magaluya kita kag madula ang kainit sa pagtuman sang aton misyon sa palaabuton: “Wala kita sang ikabalaka sa palaabuton, luwas kon malipatan naton ang paagi kon paano kita gintuytuyan sang Ginoo, kag sang Iya panudlo sa aton nagligad nga kasaysayan.”—Ellen G. White, Life Sketches, p. 196.

`Bisan pa importante ang pagdumdum sa nagligad kag kon paano ang Ginoo nagpangabudlay sa imo kabuhi, ngaa kinahanglan ka magpakig-angot sa Iya adlawadlaw kag maagihan ang kamatooran sang Iya gugma kag presensia karon?`