---
title:  Handumanan sang Grasya
date:  11/10/2025
---

### Basaha Para sa Pagtoon Sini nga Semana

Jos. 3; Num. 14:44; Luc. 18:18–27; Jos. 4; Juan 14:26; Heb. 4:8–11.

> <p>Salauluhon nga Teksto</p>
> “Kay ginpahubas sang Ginoo nga inyo Dios ang mga tubig sang Jordan sa atubangan ninyo tubtub nga nakatabok kamo, subong sang ginhimo sang Ginoo nga inyo Dios sa Dagat nga Mapula, nga ginpahubas niya gikan sa atubangan naton tubtub nga nakatabok kita, agud nga ang tanan nga mga katawohan sang duta makakilala sang kamut sang Ginoo nga gamhanan; agud nga magkahadluk kamo sa Ginoo nga inyo Dios sa gihapon.” (Jos. 4:23, 24).

Naghatag sang paandam ang pulis, kag kinahanlgan magpundo si John. Nagpangayo ang pulis sang iya lisensya sa pagmaneho, kag sa gilayon nadumduman ni John nga nalipatan niya ang iya pitaka, nga didto nabutang ang iya lisensya sa pagmaneho, sa opisina. Ginpaathag ni John ang natabo, kag nagpamangkot ang pulis nahanungud sa iya trabaho. Nagsabat si John nga sia isa ka propesor. Samtang ginahatag sang pulis ang tiket kay John, ginhambalan niya sia nga indi niya ini paghunahunaon bilang multa.

“Pangbayad ini sa eskuwelahan ukon tuition,” siling niya. “Kon ang mga tawo gusto magtoon sang isa ka bagay, nagabayad sila. Amo ini ang imo bayad agud maton-an mo nga indi paglipatan ang imo lisensya samtang nagamaneho ikaw. Maayo nga adlaw, propesor!”

Bilang mga tawo, masami kita nga nagakalipat sang mga bagay nga indi permi naton makita. Nagakalipat kita sa pagtawag liwat sa tawo nga wala naton naabtan sa telepono, sa pagsabat sa mga email, sa pagbunyag sa mga tanum, sa pagtamyaw sa may kaadlawan, kag iban pa. Madamu pa gid nga bagay nga puwede isugid. Apang ang paglipat sa aton espirituhanon nga kinahanglanon may mas seryoso nga epekto sang sa pagdawat sang multa, ilabi na gid nga nagahisgot kita sang aton matuudtuud nga kahimtang, nga amo ang aton walay katapusan nga kapalaran.

Aton ton-an ang pagtabok sa Jordan sang mga Hebreo kag aton tan-awon kon ano ang aton maton-an halin sa ila mga inagihan.

_*Ton-i ang leksyon sang sini nga semana sa pag-aman sa Adlaw nga Inugpahuway, Oktubre 18._