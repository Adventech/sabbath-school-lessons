---
title:  Dumduma
date:  14/10/2025
---

`Basaha ang Josue 4. Ngaa ang Dios nagpangabay sa Israelinhon nga magtukud sang handumanan?`

Ang katuyoan sang sining mga bato amo ang mangin “tanda.” Ang Hebreo nga pulong nga ’ot sa masami ginaangot sa pulong nga “katingalahan” kag mahimo nga mapatuhoy sa mga milagroso nga mga binuhatan nga ginhimo sang Dios (tan-awa ang pagtoon sang Lunes), kaangay sang mga kalalat-an sa Egipto (Exo. 7:3, Deut. 4:34). Mahimo man ini magadala sang kahulugan nga “simbolo” ukon “timaan,” bilang gowa nga tanda sang mas madalum ukon labaw kay sa normal nga kamatooran. Halimbawa, ang balangaw amo ang “tanda” sang katipan (Gen. 9:12, 13); ang dugo sa mga bakalan kag olohan sang ganhaan sang mga balay sang mga Israelinhon ginatawag man nga “tanda” (Exo. 12:13); kag sing pinakabilidhon ang Adlaw nga Inugpahuway amo ang “tanda” sang Pagpanuga kag sang makabalaan nga presensia sang Dios (Exo. 31:13, 17; Eze. 20:12).

Diri, ang tanda ginagamit bilang isa ka handumanan, nga nagapahanumdum sa kada kaliwatan sang katingalahan sang pagtabok. Ang pulong nga handumanan (zikkaron) halin sa pulong nga zakar, nga nagakahulugan “sa pagdumdum,” nga nagatumud indi lamang sa walay hulag nga pagdumdum sang isa ka butang. Ini nagapakita sang pagdumdum nga may kasunod nga binuhatan (Deut. 5:15; Deut. 8:2). Ang pagtukud sang mga handumanan nga bato (Gen. 28:18–22) kag mga ritwal nga nagadolot sang palamangkutanon (Exo. 12:26, 27; Deut. 6:20–25) naandan na ini sa Daan nga Katipan. Sa baylo nga sulitsuliton ang mga milagro, ang Dios nagtukud sang mga monumento nga nagapahinumdum sang Iya dakung mga buhat kag nagadul-ong sang makahulugan nga mga sabat. Gani, ang tanda kinahanglan nga magpabilin “sa walay katubtuban,” nga nagapanugda sang pagkakinahanglanon nga ipabilin ining katingalahan sang Ginoo sa handumanan sang Iya katawohan sa walay katubtuban.

Ang mangin palamangkutanon sang masunod nga mga kaliwatan importante tungud kay ini ginporma sa personal nga paagi: “Ano ang kahulugan sang mga bato sa inyo?” Ang kada bag-o nga henerasyon dapat makahunahuna kag makahangup sang kahulugan sang mga bato para sa ila mismo nga kaugalingon. Ang pagtoo sa Dios nga nagahimo sang mga milagro mapadayon lamang kon ang kada henerasyon magatukib liwat sang kahulugan sang dalagku nga mga buhat sang Dios para sa ila mismo. Ang amo nga pagtoo magahatag sang daku nga kinatuhay sa tunga sang pagsunod sing may katutum sa mga tradisyon sono sa Biblia kag tradisyonalismo, ang patay nga relihiyon sang buhi nga henerasyon nga wala na sang orihinal nga kabilihan kag kainit. Sa katapusan, kinahanglan nga mangin aton ang aton napasad-sa-Biblia nga pagtoo. Wala sang iban, ilabi na gid ang aton katigulangan, nga makatoo para sa aton.

`Ano ang mga handumanan, personal nga mga handumanan, halin sa imo pagpanglakatan kaupud ang Dios nga nagabulig pahinumdum sang Iya nahimo para sa imo?`