---
title:  Ang Mahumok nga Panalabton
date:  10/12/2025
---

`Basaha ang Josue 22:21‒29 sa kapawa sang Hulubaton 15:1. Ano ang aton maton-an halin sa sabat sang taga-sidlangan nga mga kabikahan?`

Ang sabat sang ginsumbong, nga prangka kag gamhanan kaangay sa panumbungon, amo ang nangin sentro sang kapitulo. Tubtub karon, ang mga kabikahan wala pa nakasabat sa mga panumbungon kondi malinong nga nagpamati sa mga panumbungon batok sa ila. Bisan tama ka serioso sang mga panumbungon, ang ila pailub hingpit tungud sila nagpakita sang matuud nga kahulugan sang hulubaton: “Ang mahomok nga panalabton nagapalugpay sang kasingkal, apang ang matigdas nga polong nagapaibwal sang kaakig” (Hul. 15:1).

Ang pangbukas nga dinalan sang manugdepensa isa ka pasunod sang diosnon nga mga ngalan nga ginpatuhoy sa Dios sang Israel: El, Elohim, Yahweh (Jos. 22:22). Ini ginsulit sa makaduha sa mabaskug nga tingug, tungud ini nangin solemne nga panaad agud sa pagdula sang mga pagpangduhaduha kag butig nga mga panumbungon nga daw diotayan nalang nagdul-ong sa inaway sibil sa Israel. Sila kumbinsido gid nga ang Dios sing bug-os nakahibalo kag nakahangup sang kahimtangan, kag sila nagalaum nga ang presente nga delegasyon makalambot sa pareho nga panghinakop. Ang duha-kag-tunga nga mga kabikahan nagkilala man sang ila salabton sa atubangan sang Dios pinaagi sa pagtawag sa Iya sa paghatag sang pagtimalus (ipaanggid sa Deut. 18:19; 1 Sam. 20:16) kon sila sa pagkamatuud nakasala.

May makatilingala nga pagpahayag nga nagsunod, nga sa isa ka bahin nagapamatuud sa balasihan sang panumbungon nga wala sing pulus (ang halaran indi lamang duug sa paghalad) kag, sa pihak nga bahin, nagapahayag sang ila matuud nga motibo. Ang kahadluk sa pagbulag halin sa Israel, kay sa apostasiya, amo ang matuud nga balasihan sang ila mga buhat. Gani, ang pagtukud sang halaran indi pamatuud sang apostasiya, sono sa ginhaumhaum. Sa pagkamatuud, ang kabaliskaran amo ang matuud: sila naghikot tungud sa kahadluk sa Ginoo, kaangay sa ginhimo sang mga kabikahan sa nakatungdan nga Jordan. Ang matuud nga balasihan sang paghiliusa sang Israel indi geograpiya ukon pisikal nga kasangkaron sang palanublion kondi ang ila espirituhanon nga pagkatampad sa mga kinahanglanon sang Ginoo.

Ang matuudtuud nga pag-ulikid sang mga kabikahan sa nakatungdan nga bahin sang suba napahayag man sa ila matuud nga kalipay sang ang pagkainosente sang mga kabikahan sa sidlangan wala napat-ud. Sa baylo nga magbatyag sang kapierdihan pinaagi sa mga argumento sang ila mga kauturan, sila nagpakita sang matuudtuud nga kalipay nga ang ila mga pagduda sayop. Ang giyera sibil sa Israel nalikawan kag ang paghiliusa sang pungsud natipigan.

`Paano mo ginaatubang ang butig nga mga panumbungon? Ipakigbahin ang pipila ka prinsipyo nga nagagiya sa imo pamatasan. Para sa pagpadasig, tan-awa ang Salmo 37:3‒6, 34, 37.`