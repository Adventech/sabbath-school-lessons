---
title:  Ginatublag Sang Nagligad
date:  09/12/2025
---

`Basaha ang Josue 22:13‒15 liwat, apang karon sa kapawa sang Numeros 25. Ngaa ang mga Israelinhon nagpili kay Finees bilang ulo sang delegasyon sa duha-kag-tunga nga mga kabikahan?`

Antes ang paghatag sang bug-os nga pagpati sa mga hinuringhuring nga ginapanan-aw bilang deklarasyon sang independensia, ang siyam-kag-tunga nga kabikahan, nga ginhinganlan sa makaduha bilang “mga anak sang Israel,” nagpadala sang delegasyon agud ipaathag ang tinutuyo kag kahulugan sang halaran. Ang delegasyon nagsakop kay Finees, nga anak ni Eleazar nga pinakamataas nga sacerdote, nga amo ang magabulos kay Eleazar matapos sa iya kamatayon (Jos. 24:33). Si Finees nakilala na bilang sacerdote nga nagpauntat sang mapinatuyangon nga paghinuboghubog sang Israel sa Baal Peor (Num. 25).

“Sang nakit-an ini ni Finees nga anak ni Eleazar, nga anak ni Aaron nga sacerdote, nagtindug sia gikan sa tunga sang katilingban, kag nag-uyat sing bangkaw kag nagsonod sia sa lalaking Israelnon pasulud sa layanglayang, kag ginpalapsan sila nga duha, ang lalaki nga Israelnon kag ang babayi, paagi sa lawas sang babayi. Sa amo nagtonong ang kamatay sa katawohan sang Israel” (Num. 25:7, 8).

Si Finees sa pagkamatuud may makusug nga inpluwensia. Ang iban nga mga pinadala mga representante sang siyam-kag-tunga ka mga kabikahan sa sidlangan sang Jordan, ang tagsa mga pangulo sang panimalay sang kabikahan (sa literal, “pangulo sang panimalay sang iya amay”), sa sulud sang mga linya sang Israel.

Ang delegasyon nagbukas sang mga alegasyon ukon panumbungon sang pagpasipala kag rebelyon, nga may opisyal nga tagnaanon nga pormula “amo ini ang ginasiling.” Ang kinatuhayan diri amo nga indi ang Ginoo ang nagahambal kondi ang “bug-os nga katilingban sang Ginoo” (Jos. 22:16). Sila ang nagsugod sang panumbungon nga ang Israel nakahimo sang paglapas, pagluib, kag rebelyon. Ang tinaga nga “paglapas” pareho sa Hebreo nga pulong nga gin-gamit sa paglaragway sang sala ni Acan (Jos. 7:1) kag makita sa madamu nga beses sa nauna nga lima ka libro ni Moises (halimbawa sa Lev. 5:15; Lev. 6:2; Num. 5:6, 12). Ang mga ehemplo ni Acan kag Baal Peor nangin sulundan: ang isa sa pagluib kag ang isa sa pagrebelde. Sila man nagapabutyag sang kahadluk sang siyam-kag-tunga nga kabikahan nga ang pagpatukud sang wala napahanugutan nga halaran magadul-ong sa apostasiya, pagsimba sa mga diosdios, kag imoralidad, nga magabaton sang kasingkal sang Ginoo sa bug-os nga pungsud sang Israel.

`Kita tanan may negatibo nga mga inagihan halin sa nagligad nga magahorma kon paano naton tamdon ang pareho nga mga hitabo sa palaabuton. Paano ang bugay sang Dios makabulig sa pagpasiguro nga ang mga trahedya sang aton nagligad indi magadeterminar sang aton pagtamud sa aton mga kaingod subong?`