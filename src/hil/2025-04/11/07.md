---
title:  Dugang nga Pagtoon
date:  12/12/2025
---

Basaha ang sinulatan ni Ellen G. White, “The Division of Canaan,” pp. 517-520, sa Patriarchs and Prophets.

“Samtang importante sa isa ka bahin nga ang pagpabuyanbuyan sa pagtamud sa sala pagalikawan, pareho man ka importante sa pihak nga bahin ang paglikaw sa mapintas nga paghukom kag wala balasihan nga pagsuspetsa. . . .

Ang kaalam nga ginpakita sang mga Rubenhon kag sang ila mga kaupdanan takus nga pagasundon. Samtang sing maminatud-on nagatinguha sa pagpadasig sa kawsa sang matuud nga relihiyon, sila ginhukman kag ginmulay kag ginsabdong sing todotodo; apang wala gid sila nagpakita sang kaakig. Sila namati nga may pagtahud kag pagpailub sa mga panumbungon sang ila mga kauturan antes sila naghimo sang ila depensa, kag niyan sing bug-os nagpaathag sang ila mga motibo kag nagpakita sang ila pagkainosente. Niyan, ang indi kuntani malikawan nga pagsumpakilay sing mainabyanon nahusay.

“Bisan napaidalum sa sayop nga panumbungon, yadtong yara sa matarung makasarang sa pagpabilin nga kalmado kag mapasunairon. Ang Dios nakahibalo sang tanan nga sala nga paghangup kag sala nga pagpatpat sang tawo, kag aton magtugyan sing hilway ang aton kaso sa Iya mga kamut. Sigurado nga Iya tinloan ang mga ngalan sang nagabutang sang ila pagsalig sa Iya subong nga Iya ginpangita ang sala ni Acan. Yadtong nahikot sang espiritu ni Cristo magaangkon sang sinang gugma nga mapailubon kag malolo.

“Kabubut-on sang Dios nga ang paghiusa kag paghiliutud nga gugma magapatunga sa Iya katawohan. Ang pangamuyo ni Cristo antes Sia ginlansang sa krus amo nga ang Iya mga gintoton-an mangin isa kasubong nga Sia isa sa Iya Amay, agud ang kalibutan magatoo nga ang Dios nagpadala sa Iya. Amo ini ang pinakamakatalandug kag pinakamakatalanhaga nga pangamuyo nga nagalambot sa katuigan, bisan sa aton panahon; kay ang Iya mga pulong amo, “Indi tungud sini lamang ako nagapangamuyo, kondi tungud man sa mga magatoo sa akon paagi sa ila polong” Juan 17:20. Samtang indi naton dapat isakripisyo ang isa ka prinsipyo sang kamatooran, dapat mangin aton dalayon nga lalambuton ang paglambut sining kahimtangan sang paghiliusa.”—Ellen G. White, Patriarchs and Prophets, pp. 519, 520.

**Mga Palamangkutanon nga Pagadiskusyunan:**

`Paano ang laygay ni Pablo nga “magbilang sa iban nga maayo pa sa inyo kaugalingon” (Fil. 2:3) makabulig sa aton sa paglikaw sa malaut nga mga pagpasibangud sa aton kauturan nga mga lalaki kag mga babayi?`

`Ngaa sa masami grabe ang aton reaksyon sa mga kahimtangan bangud sang aton nagligad nga mga kapaslawan ukon mga sala? Paano kita makalikaw sa sining huyog?`

`Magdiskusyon sang kahulugan sang pagpamati sa panan-aw sang iban. Paano mangin kultura ang pagpamati sa aton iglesia? (ipaanggid sa Santiago 1:19.)`

`Yari kita sa sosyodad sa diin ang mga kinahanglanon sang aton propesyonal nga kabuhi, katungdanan sa panimalay, mga katungdanan nga may kaangtanan sa iglesia, kag iban nga mga katungdanan nga daw indi masarangan. Paano ang prinsipyo sang paghimo sang tanan nga butang para sa Ginoo indi lamang magahimo sa aton nga mangin responsable kondi magahatag man sa aton sing kalinong sa hunahuna?`