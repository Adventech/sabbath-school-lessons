---
title:  Resolusyon sa Inaway
date:  11/12/2025
---

`Basaha ang Josue 22:30‒34. Paano ining kabilugan nga hitabo magahatag sa aton sing mga panan-aw sa resolusyon sa inaway kag mga pamaagi sa pagsiguro sang paghiliusa sang iglesia? (Ipaanggid sa Sal. 133; Juan 17:20–23; 1 Ped. 3:8, 9.)`

Ang sugilanon sang Josue 22 may madamu nga prinsipyo sang pagsugilanonay nga maaplikar sa tawohanon nga mga relasyon sa panimalay, iglesia, kag komunidad.

1. Kon may indi maayo nga matabo, ukon basi may indi maayo nga matabo, ang pinakamaayo nga himoon amo ang pagsugilanonay sa baylo nga punggan ang aton mga pinanilagan tubtub magalupok ang mga ini. Maayo para sa katawohan sang Dios nga indi magapabilin nga indi interesado kon may mga problema nga magatuhaw. Sa pagkamatuud, kon ang Transjordan nga mga kabikahan nagpahibalo sang ila tinutuyo sa pagtukud sang halaran, ang bug-os nga isyu kuntani nalikawan.
2. Bisan ang isa kumbinsido sang iya paghukom, indi maglumpat dayon sa dasudaso nga mga paghinakop. Ang Nakatungdan nga mga kabikahan madasig sa pagpati sa hinuringhuring nga ila nabatian kag nagpatopato sang sayop nga panghinakop nga ang mga kabikahan sa Nasidlangan sang Jordan nag-apostata na.
3. Magsugilanon sa matuud ukon nakita nga mga problema antes himoon ang imo mga ginhunahuna.
4. Mangin handa sa paghimo sang sakripisyo agud maangkon ang paghiusa. Ang mga kabikahan sa Nakatungdan sang Jordan handa sa paghatag sang ila bahin sa pagbaton sa iban nga kabikahan, kon ang sa pihak nga bahin sang Jordan amo ang gintunaan sang ila ginhaum nga apostasiya.
5. Kon ginasumbong, butig man ukon matuud, maghatag sang mahumok nga panalabton nga nagapalugpay sang kasingkal. Sa pagsabat sang panumbungon sang isa pa ka panumbungon indi magadul-ong sa kalinong. Tinguhai nga mahangpan anay antes tinguhaan nga ikaw ang hangpon.
6. Magkalipay kag pakamaayoha ang Dios kon ang kalinong magabalik liwat. Makalilipay gid makita nga ang mayor nga Israelinhon nga katilingban nakabatyag sang matuudtuud nga kalipay sang ila nahibaloan ang matuud nga motibo sang duha-kag-tunga nga kabikahan. Sila wala nagpabugal sang ila paghukom nga indi sila makabaton sang ila sayop.

Kon ang mga kabikahan sang taga-Sidlangan sang Jordan naghimo sang apostasiya, ang katawohan sang Israel kuntani nag-aplikar sang mga kinahanglanon sang katipan. Ang paghiliusa indi gid mangin argumento sa pagpaluya sa kamatooran ukon sa pagsikway sa biblikanhon nga mga prinsipyo. Apang ang disiplina sang iglesia dapat amo ang pinakaolihi (indi ang una) nga pamaagi, matapos ang mga pagpaninguha sa pagpasag-uli kag sa pastoral nga pagbulig nga napasad sa Pulong sang Dios napaslaw. Daw ano ang kinalain sang aton mga kaiglesiahanan kon ining simple nga mga prinsipyo ginaaplikar sing mapinadayonon!