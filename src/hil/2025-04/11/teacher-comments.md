---
title:  Komento Sang Manunudlo
date:  12/12/2025
---

### Bahin I: Kabilogan nga Panan-aw

**Sadsaran nga Teksto:** Hulubaton 15:1

**Sentro Sang Pagtoon:** Josue 22; Efe. 6:7; Juan 7:24; Numeros 25; Hul. 15:1; 1 Ped. 3:8, 9.

Wala sing pungsud nga wala sing kasogoan kag duta. Amo ini ang kahimtangan sang biblikanhon nga Israel, nga nakabaton sang kasogoan sang Dios sa Exodo kag nakaangkon sang duta sa Josue. Apang, bilang ginharian sang mga sacerdote, kinahanglan man nila ang mabakud nga identidad, nga nagamot sa ila pagtawag kasubong pinili nga katawohan nga mangin mga tiglawas sang Dios sa duta. Ang amo nga identidad indi magapadayon kon wala ang duha ka panguna nga elemento: bug-os nga pangako kag paghiusa. Ini nga tema amo ang ginatumud sang Josue 22. Sa sini nga tion, ang duta nasakop na kag natunga sa tanan nga kabikahan—bisan indi lang anay sing bug-os (bangud may hilikuton pa nga dapat himoon). Bisan pa sa sining pamatuud, kinahanglan gihapon sang Israel nga mahangpan kon ano ang mangin Israel. Ang ila pagkakinahanglan sa paghangup sang ila identidad amo ang tinutuyo sang panghinakup nga mga pamulongpulong sang libro, nga makita sa Josue 22:1−8, Josue 23, kag Josue 24:1−28.

Kaangay sa mga pamulongpulong nga makita sa mga kapitulo 23 kag 24, ang mga pulong ni Josue sa Josue 22:2–8 sa mga Rubenhon, mga Gadhanon, kag sa katunga sang kabikahan ni Manases, nga magahalin pakadto sa pihak nga bahin sang Jordan, gintuyo nga mangin diskurso sa pagpaalam. Bisan gindesinyo bilang pamilinbilin, bangud sa hitabo sang halaran sa ikaduha nga bahin sang kapitulo, si Josue magapakigsugilanon liwat sa sini nga mga kabikahan. Sa sini nga diskurso, si Josue nagbukas sang dalanon pakadto sa bug-os nga pagpanugyan, nga nagasugod nga may gugma kag nagatapos nga may pag-alagad. Ini nga hitabo nga nagalakip sang mga taga-Transjordan nga mga kabikahan, sa ikaduha nga bahin sang kapitulo, nagapakita nga ang tagsatagsa, ukon tingub, nga pangako sa Ginoo, nga wala sang paghiliusa, ginakabig nga pamahug sa plano sang Dios. Kon handum sang Israel nga masarangan ang mga panghangkat sa unahan, indi nila dapat kalipatan kon kay sin-o sila sa pagpakigrelasyon sa Dios kag sa isa kag isa.

### Bahin II: Komentaryo

Ang Josue 22 nagaunud sang katapusan nga sugilanon sang libro, sa diin gin-unahan sang malip-ot nga pamulongpulong sang ginatahud nga lider sa mga kabikahan sang Transjordan, nga, pagkatapos nga nagtuman sa sogo ni Moises paagi sa pagbulig sa ila mga utud sa pagpasakop, handa na sa pagtabok pabalik sa Jordan. Ang pamulongpulong ni Joshua naghatag importansya nga bisan pa mahilayo sila tungud sa geograpiya, ang mga kabikahan sang Transjordan bahin gihapon sang Israel kag dapat magkabuhi sono sa sini. Ang iya mensahe nasentro sa importansia sang tinagiposoon nga pagpanugyan kay Yahweh sa konteksto sang katipan, nga nagakinahanglan sang pag-alagad nga napasad sa gugma. Walay sapayan sang paghilayuay tungud sang malayo nga lokasyon, sila gintawag sa pagpabilin nga tingub sa ila debosyon sa Torah kag sa iya manughatag. Ang pagpatukud sang halaran magaserbe bilang pagtilaw sa duha sa ila pangako kag ila paghiliusa.

**Halin sa Gugma Pakadto sa Pag-alagad**

Sa Josue 22, ang pangulo sang Israel nagahilapit na sa katapusan sang iya pagpanugyan. Ang duta natunga na, ang Israel may kaangay na nga pagdumala sa nabilin nga teritoryo nga dapat sakupon. Karon ang pamilinbilin nga tion malapit na nga magsugod. Kasubong nga si Josue kombinsido nga indi niya makita liwat ang mga pangulo sang Transjordan nga mga kabikahan (nga sa gilayon napamatud-an nga sala), ginhatagan niya sila sang katapusan nga mga pagmando. Sa isa ka kinaandan nga pagsulundan sang katipan, gindayaw sila ni Josue sa ila pagsunod sa tanan nga ginsogo niya kag ni Moises kag sa pagbulig sa ila mga utud sa tion sang pagpangsakop (Jos. 22:2, 3). Dayon ginhatagan niya sing importansia ang katutum sang Dios sa pagtuman sang Iya mga saad kag nagsiling nga tion na para sa ila nga magpahuway (Jos. 22:4). Sa wala pa ang ila pagbiya, iya ginsumaryo ang sentro sang Torah (kasogoan) kag ginpaathag ang dalan sa pagkompleto sang pangako sa lima ka nagauswag nga hinambalan, sugod sa gugma pakadto sa pag-alagad.

Una, “sa paghigugma kay Yahweh, nga imo Dios.” Ang gugma amo ang sadsaran sang kinaiya sang Dios, kag ang tanan nga butang nagasugod sa sini. Ang pag-alagad nga wala sang gugma mangin legalismo. Ang amo nga pag-alagad pangguba sa Torah, kag indi mabaton sang Dios. Kaupud sa paglakat kag pagbantay, ang paghigugma amo ang kabug-osan sang kasogoan nga yara na sa baba ni Moises sa wala pa sia napatay (Deut. 10:12, 13, 20; Deut. 11:1; Deut. 6:4–15; Deut. 13:4, 5). Wala sang pagsumpakilay sa pagpahayag sang Dios sa tunga sang Daan kag Bag-o nga mga Katipan: Sia nagtuga sang katawohan nga may relasyon sa Iya, napasad sa gugma, indi sa kahadluk. Kasubong sa ginsiling ni Pablo, sa 1 Corinto 13:2: Kon walay “gugma,” kita “wala.” Ang aton gugma amo na ang sabat, kay nagahigugma kita sa Iya bangud Sia naghigugma sing una sa aton (1 Juan 4:19). Ang sentro sang aton gugma nabalanse sa tunga sang diosnon nga pinakagamhanan nga Manunuga (Elohim) kag ang duna na nga kinaiya sang aton Ginoo (Yahweh), nga nagapuyo kaupud sa Iya katawohan.

Ikaduha, “sa paglakat sa tanan niyang dalanon.” Ang Biblia sa masami nagagamit sa palaanggiran sang “paglakat” sa pagtumud sa relasyon sa tunga sang Dios kag sang Iya katawohan. Ini nagapabutyag, sa isa ka bahin, sang kahapiit kag, sa pihak, kasugtanan. Sa literal nga paghangup, ang Dios nagalakat (Heb. hlk) kaupud sa Iya katawohan (Exo. 13:21, ipaanggid sa Gen. 3:8). Sa espirituhanon nga pagbatyag, Sia nagatawag sa ila sa paglakat kaupud Niya. Batok sa sini nga balasihan, ang laragway nangin pakigrelasyon, kay “Magalakat bala ang duha sing tingub kon wala sila magkasugut?” (Amos 3:3). Dugang pa,

ginapakita sini ang paggawi nga ginapaabut gikan sa mga nagapili sa paglakat kaupud sa Dios, subong sang makita sa Levitico 26:23, 24: “[Kon kamo] maglakat sing sumpung sa akon, niyan ako man magalakat sing sumpung sa inyo, kag laglagon ko kamo.”

Ikatatlo, “sa pagtuman sang Iya mga kasogoan.” Ang pagtuman sang kasogoan kasubong pagpahayag nga kabubut-on sang Dios isa ka natural nga resulta sang mapinasalamaton nga tagiposoon nga nakahangup kon ano ang nahimo sang Dios. Sa sini nga pasunod, may pag-uswag halin sa gugma, bilang sinuguran nga punto, ang una nga idlab, pakadto sa masaligon nga relasyon, sa diin nagaresulta sa pagkamatinumanon. Amo ina nga si Juan nagsiling nga “ang Iya mga sogo indi mabug-at” (1 Juan 5:3). Maathag nga ang matuud nga pagkamatinumanon nagahalin sa gugma, nga napamatud-an sa mga pulong ni Jesus para sa Iya mga gintoton-an: “Kon nagahigugma kamo sa akon, magabantay kamo sang akon mga sogo” (1 Juan 14:15). Ang pagbantay sang kasogoan magahatag sang kabuhi para sa Israel (Lev. 18:5), indi kabuhi sa kaluwasan nga pagbatyag, kondi bugana nga kabuhi sa duta. Pinaagi sa pagsunod sa diosnon nga mga prinsipyo, ang Israel makapatukud sang matarung kag mahamungayaon nga sosyodad, sa diin ang kadalag-an mangin pamatuud sa kalibutan.

Ikaapat, “sa pagpanguyat sa iya.” Ang Hebreo nga berbo dbq nagakahulugan man “sa paghakus” ukon “sa pagtapikay,” sa literal kag paanggid nga pagbatyag. Ang sa olihi, ini nagapakita sang kahimtang sang katutum, gugma, kag kahapiit. Ang una nga pagpakita sang pulong naglaragway sang tawo nga nagahakus sa iya asawa sa ila kasal: “Busa bayaan sang lalaki ang iya amay kag ang iya iloy kag mangin-isa [dbk] sila ka unud” (Gen. 2:24). Sa pareho man nga sogo sa paghakus, apang sa kay Yahweh, nga ginaunahan man sang pangabay sa paghigugma kag pagsunod sa Iya, makita sa Deuteronomio 30:20, sa diin si Moises nagapresentar man sang rason: “Kay sia imo kabuhi.” Kaangay sang salbabida para sa halos malumos nga tawo, ang Israel dapat magahakus man sa Dios nga amo lamang ang iya paglaum. Ang larawan nagapahanumdum man sang pagkakinahanglan sang mapinadayunon kag mabinatason nga pagtipig sang pagpakig-angot sa Dios sa duta kag sa tion sa diin ang indi maisip nga mga pagtublag nagakuha sang aton atensyon.

Katapusan, “sa pag-alagad sa iya sa bug-os ninyong tagiposoon kag sa bug-os ninyong kalag.” Ang halambalanon “sa pag-alagad kay Yahweh” nagaluntad sing 56 ka beses sa Daan nga Katipan kag sa masami nagapahangup “sa pagsimba” ukon “sa pagbantay sang katipan nga may katutum.” Ang pag-alagad kay Yahweh amo ang rason nga ginpresentar kay Faraon para magbiya ang Israel halin sa Egipto: “Kag magsiling ka sa iya, ‘Ang Ginoo ang Dios sang mga Hebreo, nagpadala sa akon sa imo, nga nagasiling, “Tuguti sa paglakat ang akon katawohan, agud nga sila mag-alagad sa akon sa kamingawan” (Exo. 7:16; ipaanggid sa Exo. 12:31). Sang ang Israel nagbiya sa Egipto, sila sa pagkamatuud nagabaylo sang mga agalon pinaagi sa pagbaton sa pag-alagad kay Yahweh sa baylo ni Faraon. Pinaagi sa pag-alagad sa Dios, makaagum sila sang pagpakamaayo kag matuman ang ila desinyo sa pagpakamaayo sang tanan nga panimalay sa duta. Sa katapusan, pagatawgon man ang mga linuwas sa pag-alagad sa Dios sa wala sing katubtuban (Bug. 22:3). Busa, makita sang katawohan ang ila matuud nga identidad kon sila lamang sing kinabubut-on magaalagad sa ila Manunuga nga may gugma. Ining pagsimpon sang gugma sa pag-alagad amo ang daw nagasumpakilay sa pagluntad: kon ang mga tinuga nagakabuhi lamang sa pag-alagad sa ila kaugalingon, ila lamang masugata ang kalibog, pagkawalay paglaum, kag kamatayon. Apang kon ila itugyan ang ila pag-alagad sa kaugalingon nga pamatasan kag ipaidalum sa kabubut-on sang Manunuga, sila makakita sang matuud nga tinutuyo, kabulusgan, kag bugana nga kabuhi. Aton makita ang pareho nga mga pagrason sa likod sang hinambalan ni Jesus sa Lucas 9:24: “Kay ang bisan sin-o nga buut magluwas sang iya kabuhi madula niya ini, apang ang bisan sin-o nga madulaan sang iya kabuhi bangud sa akon maluwas niya ini.”

Matapos paghatag sang iya katapusan nga pamilinbilin, si Josue nagpakamaayo sang taga-Transjordan nga mga kabikahan kag ginpalakat sila sa ila palanublion (Jos.22:6). Ini nga mga pulong ginpatuhoy nga mangin katapusan ni Josue para sa ila, apang wala lang madugay, ang sugilanon sang halaran magatilaw sang ila determinasyon sa pagsunod sang laygay ni Josue. Ang pagkakulang sang paghiliusa mangin isyu sa bilog nga kasaysayan sang Israel. Wala lang madugay nga napatay si Josue, ang ila kapaslawan sa paghigugma, paglakat, pagtuman, pag-uyat sing mabakud, kag pag-alagad nagpahayag sang kakulang sang teolohikal nga paghiusa, nga napamatud-an sa libro sang mga Hukom, nga nagdul-ong sa olihi sa pagkabungkag sang Israel. Sa hingapsan sang libro, ang sibil nga pag-inaway diotayan nalang nagpapas sang kabikahan ni Benjamin (Hukom 20, 21). Bisan ang nahiusa nga monarkiya nagdala sang politikal kag espirituhanon nga paghiusa sing kadali lang, ining hitabo sa estado wala magdugay. Matapos ang pagbinahinbahin sa tunga sang naaminhan kag nabagatnan nga mga kabikahan, ang Israel indi na nangin isa ka pungsud liwat. Ang apostasiya amo ang nangin puwersa sang pagkabungkag kag pagbinahinbahin. Ang kasaysayan sang Israel nagapaathag nga ang paghiliusa kag bug-os nga pangako nagasandig sa isa kag isa.

### Bahin III: Aplikasyon sa Kabuhi

**Nagadugay nga Relasyon**

Sa Biblia, ang relasyon sang Dios sa Iya katawohan sa masami nga ginapaanggid sa pag-asawahay, nga ang Dios amo ang mahigugmaon nga bana kag ang Israel amo ang indi matutum nga asawa. Ini nga pagpaanggid nagapaathag sang ideya sang wala pagbaylo nga gugma sang Dios nga kabaliskaran sa pagkadimasinulundon sang Israel. Sa Bag-o nga Katipan, ang nasaad nga pag-abut sang Mesias ginapaanggid sa seremonya sang kasal.

Hunahunaa ang imo kaugalingon nga eksperiensya bilang asawa ukon bana, kon kasal ka, ukon pamalandungi ang inyo tama kahanoot nga mga pag-abyanay, kag kabiga kon paano ang resipe ni Josue para sa bug-os nga pagpangako kinahanglanon para sa malipayon kag nagapadayon nga relasyon. Pamalandungi ining sunod nga mga mando nga mga buhat sing tagsatagsa kag kon paano sila makahatag sang kadalag-an sa relasyon:

1. Gugma
2. Lakat
3. Pagtahud
4. Paghakus
5. Pag-alagad

**Nagadugay nga Paghiliusa**

“Ang bisita sa mental ospital natingala sa pagtalupangud nga may tatlo lamang ka guardia nga nagabantay sa masobra sa isa ka gatus ka makahaladlukan nga mga preso. Iya ginpamangkot ang nagagiya sa iya, ‘Wala bala kamo nagakahadluk nga ang ining mga tawo magadaug sa mga guardia kag makapalagyo?’ “Wala,’ amo ang sabat. ‘Ang mga buangbuang indi gid maghiusa.’ ”—Michael P. Green, 1500 Illustrations for Biblical Preaching (Grand Rapids, MI: Baker Books, 2000), p. 65. Sa aton espirituhanon nga balatian, ginabudlayan kita nga maghiliusa. Halin sa Bag-o nga Katipan nga panan-aw, ang paghiliusa sa iglesia isa ka milagro, nga ginapanghikot sang Balaan nga Espiritu, kaupud sa aton kooperasyon (Efe. 5:2−15).

1. Hoo ukon indi: Nagaamot ka bala sa pagbahinbahin sa iglesia, ukon ikaw nagapadasig sang paghiliusa?
2. Sa kapawa sa imo sabat sa #1, kon makita mo nga ikaw ang nagaupang sa paghiliusa, paano mo mabag-o ang imo mga gawi kag mga pamatasan agud ikaw mangin nagapahiusa nga kusug?