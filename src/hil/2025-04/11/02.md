---
title:  Pagpanugyan
date:  07/12/2025
---

`Basaha ang Josue 22:1‒8. Ano ang ginahambal sang sini nga mga bersikulo sa aton nahanungud sa pagpanugyan sang mga anak ni Ruben, mga anak ni Gad, kag ang katunga sa kabikahan ni Manases?`

Si Josue nagapamatuud nga ang mga kabikahan halin sa pihak nga bahin sang Jordan hantup nga nakontento sa mga katungdanan nga ginhatag niya kag ni Moises, nga nagkahulugan sang importante nga pagpanugyan sa, kag halad para sa, kinaandan nga kawsa sang Israel. Sila nagpakig-away upud sa ila mga kauturan sa “madamu nga adlaw,” nga sa pagkamatuud ginabanabana nga mga anum tubtub pito ka tuig (ipaanggid sa Jos. 11:18; Jos. 14:10; Deut. 2:14). Ang ila mga asawa kag mga bata nabilin sa ila puluy-an, sa nasidlangan nga bahin sang Jordan, apang sila nagmat-ud nga magpakig-away sing mainunungun upud sa ila mga kauturan, nga nagaatubang sa kasamaran kag kamatayon sa inaway.

Ini nga mga bersikulo wala naghambal sing direkta sa pagkahalangdon sang paghiusa sang pungsud kag sang sina nga duta. Sila man nag-aman sang alagyan para sa magakahanabo nga istorya, nga sa katapusan nahanungud sa paghiliusa. Ang mga kabikahan bala sang Israel magapabilin nga magahiliusa, walay sapayan sa mabakud kag natural nga dolonan nga gintukud sang Jordan sa tunga nila? Pahanugutan bala nila ang geograpiya sa pagbutang sang pat-in sini sa ila pungsudnon nga identidad, ukon pasugtan nila ang ila kinaandan nga pagsimba sa amo lamang nga Dios nga nagtipig sa ila bilang Iya pinili nga pungsud, nahugpong kag mabakud sa idalum sang Iya diosnon nga paggiya?

Si Josue nagpaathag sang nagaisahanon lamang nga dalan nga ining katutum nangin posible: wala sila nag-alagad sa ila kapareho nga Israelinhon kondi si Yahweh mismo, nga naghatag sa ila sang ila misyon.

Aton makita ang pareho nga prinsipyo sa Bag-o nga Katipan. Si apostol Pablo naglaygay sa mga Cristohanon sa paghatag sang ila pag-alagad nga daw sila nagapangabudlay para sa Dios kag indi lamang sa katawohan (tan-awa ang Efe. 6:7; Col. 3:23; 1 Tess. 2:4). Ano ang mas mataas pa nga panawagan sang sa pagpangabudlay para sa Manunuga lamang sang bug-os nga kalibutan?

Sa adlawadlaw nga pagkabuhi, masami nga kita nagaatubang sa mga panghangkat nga makapapaslaw sa aton kag magatulud sa aton sa pag-untat sa pagpakig-away. Kon kaisa mahapos ini himoon. Apang kita makapanawag sa gahum sang aton Ginoo, nga nagasaad nga magapakig-upud sa aton kag magapakasarang sa aton sa paghimo sang Iya ginapangayo sa aton. Kon aton tipigan ang aton mas mataas nga pagkatinawag, kita mapadasig sa pagpadayon, walay sapayan sang indi malikawan nga mga panghangkat kag mga pagpaluya nga kabahin sang aton nahulog nga pagkaluntad diri.

`Ang Josue 22:5, 6 nagabalita nga si Josue nagpangabay sa naghalin nga mga kabikahan sa pagpabilin nga matutum sa Ginoo, kag niyan iya ginpakamaayo sila. Paano mabag-o ang aton relasyon sa iglesia kon kita nagapangamuyo sa tagsatagsa labaw sang sa aton ginahimo?`