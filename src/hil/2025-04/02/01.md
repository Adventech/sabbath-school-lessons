---
title:  Natingala Tungud sa Grasya
date:  04/10/2025
---

### Basaha Para sa Pagtoon Sini nga Semana

Jos. 2:1–21, Num. 14:1–12, Heb. 11:31, Exo. 12:13, Jos. 9, Neh. 7:25.

> <p>Salauluhon nga Teksto</p>
> “Bangud sa pagtoo si Rahab nga makihilawason wala mawala upud sa mga dimasinolondon, kay ginbaton niya nga may paghidait ang mga lampitaw.” (Hebreo 11:31).

Ngaa nahimo ko ini liwat?” Siguro tanan kita nakahambal na sang sini nga mga tinaga. Kay man, indi lang nga ang kasaysayan nagasulitsulit sang iya kaugalingon, kondi pati man ang katawohan sa pangkabilugan, kag kita mismo sa partikular. Daw ano kasunsun nga aton man ginabalikbalik ang amo gihapon nga mga sala!

Ang Israel may ikaduha nga higayon agud makasulud sa Dutang Saad, kag ginseryoso gid ini ni Josue. Ang una nga tikang amo ang maathag nga paghangup kon ano ang ila atubangon. Nagpadala sia sang duha ka lampitaw agud magdala sa iya sing bilidhon nga impormasyon nahanungud sa duta: ang sistema sang depensa sini, kahandaan militar, tinubdan sang tubig, kag ang panan-aw sang populasyon sa atubang sang nagasalakay nga puwersa.

Makahunahuna kita kon kaisa nga ang saad sang Dios sa paghatag sang duta sa Israelinhon wala nagakinahanglan sang bisan ano nga pagpaninguha halin sa ila. Apang ang kasiguruhan sang langitnon nga pagbulig wala nagapawala sa responsibilidad sang tawo. Ang Israel yara na sa dolonan sang Canaan sa ikaduha nga tion. Mataas na ang mga ginapaabut, apang ang katapuan nga tion sa diin ang Israel yara sa dolonan kag may pareho nga buluhaton, nagresulta sa indi matungkad nga kapaltahan.

Sa sini nga semana, aton pagatukibon ang duha sang makatilingala nga istorya sa libro sang Josue kag pagadiskubrihon ang ila kaangtanan sa aton pagtoo subong. Ang grasya sang Dios may walay katapusan nga mga posibilidad nga makapatingala sa aton.

_*Ton-i ang leksyon sang sini nga semana sa pag-aman sa Adlaw nga Inugpahuway, Oktubre 11._