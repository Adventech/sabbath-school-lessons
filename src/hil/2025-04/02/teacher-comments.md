---
title:  Komento Sang Manunudlo
date:  10/10/2025
---

### Bahin I: Kabilogan nga Panan-aw

**Sadsaran nga Teksto:** Hebreo 11:31

**Sentro Sang Pagtoon:** Jos. 2:1–16; Num. 14:1–12; Heb. 11:3; Exo. 12:13; Jos 9; Neh. 7:25.

Para sa madamu nga bumalasa, ang libro sang Josue sa masami naangot sa inaway, kalaglagan, kag kamatayon. Apang samtang ining mga butang yara sa libro, wala ini nagapahayag sang bug-os nga istorya. Ang kalaglagan sang mga Canaanhon natabo lamang pagkatapos sang malaba nga tion sang grasya (Gen. 15:16). Ang mga hitabo sang Exodo nangin importante nga pagpamatuud sa tuman nga pagkagamhanan sang Dios kag makita bilang katapusan nga panawagan para sa mga pumuluyo sang Canaan. Ang mga istorya ni Rahab kag sang mga taga-Gibeon nagapakita nga ang kadam-an sang mga taga-Canaan nakahibalo sang ginhimo sang Dios, apang pipila lamang ang nagsabat sang nagakaigo. Sa baylo nga magpasakop, nagdesisyon sila nga magpamatok, kasubong sa kapakyasan ni Faraon 40 ka tuig ang nagligad.

Sa pagkamatuud, ang libro sang Josue libro sang bugay kag kalooy. Sa sini nga semana, makita naton kon paano ang bugay sang Dios napahayag sa kabuhi sang mga Israelinhon kag sang mga Canaanhon. Sa liwat, ang Israel handa na sa pagsulud sa Dutang Ginsaad. Ginahatagan sila sang Dios sang ikaduha nga kahigayonan. Ang pamahug nga dala sang makusug nga kasoldadosan sang mga taga-Canaan wala nagbag-o. Apang ang nabag-o amo ang pagtoo sang ikaduha nga kaliwatan sang mga Israelinhon. Sa mga taga-Canaan, ang mga istorya ni Rahab kag sang mga taga-Gibeon nagalaragway nga indi tanan nawala na sa sining halos wala na sing paglaum nga duta. Sa amo man nga tion, ang ila pagtoo indi gid himpit. Ang pagtoo sang pinili nga katawohan sang Dios indi man himpit. Makatoon kita sang importante nga mga leksyon para sa aton espirituhanon nga pagpanglakatan samtang aton ginapaanggid ang pagtoo sang Israel, ni Rahab, kag sang mga taga-Gibeon. Ang labing importante nga leksyon, nga aton makita, amo nga kita tanan nagakinahanglan sang makatilingala nga bugay sang Dios.

### Bahin II: Komentaryo

**Ang Pagtoo Sang Ikaduha nga Kaliwatan**

Sa Josue 2:1, ang ikaduha nga kaliwatan sang Israelinhon sa kamingawan nagaatubang sang amo man nga palaligban nga naagyan sang una nga kaliwatan. Ang sunodsunod nga pagpadala sang mga lampitaw nagapahanumdum sa Israel nga ang duta nga ihatag sang Dios sa ila kinahanglan nga daugon anay. Ining kamatooran amo ang nagtuga sang kapaslawan sa una nga kaliwatan didto sa kamingan sang Cades Barnea (Numeros 13, 14); sa diin ang duta isa ka regalo, apang may balayran ang pag-angkon sini. Paano mahisanto ang duha ka nagakontrahanay nga ideya sang paghatag kag pagdaug? Sa isa ka bahin, paano

ang isa ka regalo—nga sa iya kaugalingon nga kahulugan, libre—kinahanglan bayaran sang magabaton sini? Sa pihak nga bahin, kon ang duta isa ka regalo, ngaa kinahanglan pa ini angkonon sang Israel pinaagi sa pagpanakop?

Ang pagtoo, nga mas ginahangup bilang pagsalig, amo ang sentro sang isyu diri. Sa Iya relasyon sa Iya mga tinuga, ang Dios masami nagahatag sang duug para sa pagsalig. Kon sa aton pa, ang pagsalig nangin sentro sang isyu halin pa sang Pagkahulog sa Hardin sang Eden. Indi bala amo man ini sa kabuhi sang tawo? Wala sang matuudtuud nga relasyon kon wala sang pagsalig. Kon ang Israel nagsalig lamang sa Dios, napahalin na nila kuntani ang mga Canaanhon paagi sa makatilingala nga pamaagi (Exo. 23:28). Ang kakulang sang pagsalig nga ginpakita sang una nga kaliwatan ginsaysay mismo sang Dios bilang rason sang ila kapaslawan sang ginpamangkot Niya si Moises: “Kag ang Ginoo nagsiling kay Moises, ‘Tubtub pa bala san-o magatamay sa akon ini nga katawohan? Kag tubtub pa bala san-o nga indi sila magtoo sa akon, walay sapayan sang tanan nga tanda nga nahimo ko sa tunga nila?” (Num. 14:11).

Kap-atan na ka tuig ang naglabay, kag may nagluntad nga bag-o nga kaliwatan. Para sa pinakabata sa tunga nila, ang sining olihi lang nga kadalag-an sa inaway militar batok kay Og kag Sihon kag ang milagroso nga pagtipig sang ila kabuhi sa ila walay pakadtoan nga pagpanglakaton sa kamingawan, mga handumanan nalang sang isa ka malayo nga nagligad. Sa sining punto, ang Israel yara na naman sa kaangay nga sitwasyon, nga nagaatubang sa amo man gihapon nga isyu: kon wala sang pagsalig, wala man sang duta.

Sa istorya, duha na lang ka lampitaw ang ginpadala, sa baylo nga dose. Wala sang detalyado nga rason para sa sining pagbag-o, pero tungud siguro ini sa hitabo sa Cades Barnea, sa diin ining duha ka lampitaw kinahanglan nga atubangon ang napulo nga wala nagatoo. Bisan may pagkaanggid sa duha ka istorya sang lampitaw, mas nagalabaw ang ila mga kinalain. Una, ang duha ka lampitaw wala nagdala sang ebidensya nga maayo ang duta sa amo nga tion. Ikaduha, wala sang pagmitlang nga ila gin-usisa ang bug-os nga duta. Ikatlo, mas madamu pa ang ila panahon sa pagpanago sang sa pagpanglampitaw. Kag sa katapusan, wala sila sang nahatag nga paglaragway bahin sa kinaiya sang duta ukon sa mga kabudlayan sa pagsakop sini. Sa baylo, ginpakita lang nila ang ilang pagsalig: “Sa pagkamatuud natugyan sang Ginoo sa aton mga kamut ang bug-os nga duta” (Jos. 2:24). Ano ang nagahatag sa ila sang pagsalig? Ang ila lamang ginasaligan amo ang kasiguruhan nga ginhatag ni Rahab. Ginsaysay lang sang mga lampitaw kay Josue ang ginsiling ni Rahab sa ila: “Nakahibalo ako nga ang duta ginhatag sa inyo sang Ginoo nga inyo Dios, kag nga ang kahadluk sa inyo naholog sa amon, kag nga ang tanan nga pumuluyo sang duta nagkalatunaw sa atubangan ninyo.” (Jos. 2:9). Ang mga pulong ni Rahab, niyan, nagalanog sang ginpahayag mismo ni Josue kag ni Caleb sa Numeros 14:8: Iya “ihatag ini sa aton.”

Ang una nga kaliwatan wala nagsalig, bisan pa ila nakit-an. Apang, ang pagsalig sang sining bag-o nga kaliwatan nahisuno sa ila nabatian sa makihilawason nga babayi. “Ang panguna nga karakter sa ila pagpalagyo kag sang ila ihibalo sa duta kag sa pumuluyo sini amo ang makihilawason nga si Rahab. . . . Sia manluluwas kag orakulo.”—Phyllis A. Bird, “The Harlot as Heroine: Narrative Art and Social Presupposition in Three Old Testament Texts,” Semeia 46 (1989): p. 127. Ini nagapakita nga ang 40 ka tuig sa kamingawan nagtudlo sa Israel sang pinakamaayo nga ikasarang nga ila mahanas: ang pagsalig kay Yahweh. Ang ining ikasarang magahimo sa ila nga indi malupig sa atubangan sang ila ginakahadlukan nga kaaway.

**Ang Pagtoo ni Rahab kag ang mga Gabaonhon**

| Mga Elemento Sang Pagtoo | Rahab | Gabaonhon |
| --- | --- | --- |
| Basihan | Nabatian | Nabatian |
| Pamaagi | Butig | Butig |
| Katuyoan | Maluwas | Maluwas |
| Insigida nga Resulta | Kaluwasan | Kaluwasan |
| Mapadayunon nga Resulta | Bug-os nga pagkabanwahanon | Pagkaulipon |

Subong sa ginpakita sang tsart, ang una nga kapareho sa tunga ni Rahab kag sang mga Gabaonhon amo nga ang ila pagtoo nabase sa ila nabatian. Nga mabatian ang nagliligad nga mga binuhatan sang Dios para sa Iya katawohan tuman na nga mangin positibo ang ila sabat sang pagpasakop, samtang kalabanan sang ila kasimanwa ginpili sa pagpamatok. Sa sini nga punto, ang ila pagtoo takus dayawon, nahisuno sa ginsiling ni Jesus sa Juan 20:29: “Bulahan ang wala makakita kag walay sapayan nagatoo.” Ang panan-aw ni Rahab kag sang mga Gabaonhon may daku nga katuhay kon ipaanggid sa una nga kaliwatan sa kamingawan, nga bisan pa ila na nakita, wala gihapon nagtoo. Tungud sang ila nabatian, “natunaw ang amon tagiposoon” (Jos. 2:11). Ini nga dinalan, nga sa idiom nagakahulugan “nagpalangluya” ukon “ginhadlukan,” nagatuhoy sa ginapaabut nga mga Canaanhon sa ambahanon ni Moises (Exo. 15:15), pakadto sa mga Israelinhon nga naapektuhan sang napulo ka lampitaw (Deut. 1:28), pakadto sa mga pumuluyo sang duta (Jos. 2:9) kag sa ila mga hari (Jos. 5:1), kag bisan pa sa masinupakon nga mga Israelinhon (Jos. 7:5). Dugang pa, ang mga pulong ni Rahab nagapakita nga nahangpan niya ang relihiyoso nga kinaiya sang sining inaway (Jos. 2:10). Ang berbo (verb) nga “haram” (“sa paglaglag sing bug-os”), nga ginpamulong ni Rahab, nagatumod sa isa ka butang ukon persona nga ginbilin sang Dios para sa hingpit nga pagkalaglag. Ang ini nga konsepto nakilala man sa iban nga mga pungsud, sono sa paggamit sini luwas sa mga teksto sang Biblia.

Si Rahab kag ang mga Gabaonhon nagpakita sang ila pagtoo pinaagi sa tumalagsahon nga pamaagi. Samtang si Rahab nagbutig agud protektahan ang mga lampitaw, ang mga Gabaonhon nagbutig naman agud maluwas ang ila kaugalingon. Apang sa pihak sini, ang nagpaduso sang ila mga buhat amo ang kasiguruhan nga tumanon gid sang Dios ang Iya mga saad sa Israel. Bisan indi kita magpaabut sing daku sa mga Canaanhon kon moralidad ang pagaistoryahon, ang paglimbong sang mga Gabaonhon ginatamud sing tuhay. Sono sa manugsaysay, sila naghikot sing malimbungon (armah), kaangay sa Hebreo nga pulong nga ginagamit sa paglaragway sa man-ug sa Genesis 3. Indi kaangay sa butig ni Rahab nga reaksyon lamang sa isa ka sitwasyon, ang plano sang mga Gabaonhon ginplano gid sing maayo kag mahinalungon nga ginpatigayon.

Ang ikatatlo nga kaanggid napatuhoy sa kon ano ang nagpahulag sa ila nga himoon ini. Sa parehas nga kaso, sila naghandum nga mahilway sa umalabot nga pagkalaglag. Sa sining una nga mga tikang, ang ila pagtoo nasentro lamang sa ila kaugalingon, nga nagapangita sang umalagi lamang nga mga solusyon para sa ila problema. Sa sini nga hugna, ang ila pagtoo indi makakita lampas sa unhan. Ini napasad sa kahadluk kag indi sa gugma (Jos. 9:24). Sa diri, ang pagtoo daw wala sing bili. Ang praktikal nga aspeto sang sini nga pagtoo nga daw wala lang sing bili makita sing maathag sa ila paggamit sang pulong nga hesed. Sa kalibutanon nga panghunahuna, ini sa masami nagapatuhoy sa isa ka sahi sang kasugtanan sa diin “ang isa nga nakabaton sang buhat sang hesed nagabalos sa parehas nga buhat sang hesed, ukon bisan ang isa nga nagapakita sang hesed ginapakamatarung sa pagpaabut sang kaangay nga buhat sa pagbalos.”—Hans-Jürgen Zobel, “חֶסֶד,” Theological Dictionary of the Old Testament (Grand Rapids, MI; Cambridge, U.K.: Eerdmans, 1986), p. 18.

Ang ikaapat kag ikalima nga kaanggid nagalakip sa bunga sang ila mga desisyon. Si Rahab nakabaton sang kasiguraduhan nga sia kag ang iya panimalay maluwas. Kaangay sa mga Israelinhon sa katapusan nga kalalat-an, may tanda nga ini matigayon: isa ka escarlata nga lubid nga nagabitay sa bintana, ayhan sa bintana nga ginpanaugan sang mga lampitaw gamit ang lubid. Apang, ang iya pagkaluwas isa ka langitnon nga binuhatan. Kon ang mga pader sang Jerico narumpag, sigurado nga gin-amligan sang Dios ang bahin sa diin yara ang iya balay. Sa pihak nga bahin, ang mga Gabaonhon indi na malupig sugod karon. Nangin madinalag-on sila sa pag-angkon sang proteksyon nga ila ginapangita, sang ang natingub ukon nahimbon nga mga hari sang Canaan nag-atake sa Gibeon sa Josue 10. Ang depensa ni Gibeon nangin kabangdanan sang daku nga pagpanakop militar nga nagresulta sa pagkaguba sang madamu nga mga siyudad. Sa katapusan, ang malimbungon nga plano sang mga Gabaonhon nangin kabahin sang katumanan sang katuyoan sang Dios sa pagsakop sang duta. Apang, ang malawig nga mga resulta maathag. Samtang si Rahab (kag ang iya pamilya) nangin kabahin sang Israel, nga nangin kaliwat sang Mesias, ang mga Gabaonhon naman nangin sologoon sang Israel. May walay katubtuban sila nga proteksyon (ipaanggid sa 2 Samuel 21), apang ang bunga sang ila pagpanglimbong nagapadayon gihapon. “Ginsuksuk nila ang panapton sang kapigaduhon agud makadaya, kag ini nangin isa ka tanda sang ila wala untat nga pagkaulipon.”—Ellen G. White: Patriarchs and Prophets, p. 507).

### Bahin III: Aplikasyon sa Kabuhi

**Ang Makatilingala nga Bugay sa Aton Kabuhi**

Ang istorya ni Rahab kag sang mga Gabaonhon nagapahanumdum sa aton nga ang mga Israelinhon kag mga Canaanhon indi lang basta mga etniko nga grupo, kondi sila mga nagarepresentar man sang espirituhanon nga kahimtangan. Ang Israel sang Dios, kon ano man ang rasa sini, isa ka espirituhanon nga komunidad. Ang tanan ginadapit nga mangin kabahin sang sini nga komunidad, kay wala sang bisan sin-o nga indi malab-ot sang Dios. Sa sini nga pamaagi, ang panawagan ni Pablo nga gubaon ang tanan nga nagabalabag indi isa lang ka bag-o nga doktrina sa Ebanghelyo kondi isa ka nagapadayon na nga kamatooran (Gal. 3:28).

Pamangkot nga Hunahunaon: Talupangda ang mga lugar sa diin ang mga katawohan daw indi malab-ot sang bugay sang Dios. Ano ang imo mahimo kag ang imo lokal nga iglesia sa paglab-ot sa mga wala pa nalab-ot?

**Paghantop Sang Kabubut-on Sang Dios**

Ang kapaslawan sang Israel sa paghantop sang matuud nga kinaiya sang mga taga-Gibeon nagapahanumdum sa aton sang katalagman sang pagsalig lamang sa mga panagway ukon hitsura. Ang mga pangulo sang Israel nagtilaw sang daan nga tinapay gamit ang ila baba, sa baylo nga magpangayo sang laygay sa “baba sang Ginoo” (literal nga pagbadbad sang Josue 9:14). Daku ang sala sang Israel, bangud ang kapaslawan nila sa pagkonsulta sa Ginoo nagapakita sang ila kakulang sa panawagan sa pagpatunga sa kabubut-on sang Dios sa bug-os nga kalibutan.

Agdaha ang imo mga estudyante sa pagpamalandong sa masunod nga mga pamangkot:

1. Paano naton malikawan nga mahulog sa pareho nga patibong kaangay sang ginhimo sang mga Israelinhon sa mga Gabaonhon?
2. Sa ano nga paagi ginliwat sang Israel ang kapaslawan ni Eva sang gindayaan sia sang man-ug sa Hardin sang Eden?
3. Paano naton mahantop ang kabubut-on sang Dios subong? Ano ang papel sang Kasulatan sa sini nga proseso?
4. Dumduma ang pinakaolihi nga tion nga nagdesisyon ka nga maglakat sa direksyon nga wala nagakonsulta sa kabubut-on sang Dios. Ano ang mga resulta?