---
title:  Bag-o nga Pagpasakop
date:  07/10/2025
---

`Basaha ang Josue 2:12–21 kag Exoo 12:13, 22, 23. Paano ang ini nga mga teksto sa Exoo makabulig sa imo paghangup sa kasugtanan sa tunga sang mga lampitaw kag ni Rahab?`

Ang kasugtanan ni Rahab maathag gid: kabuhi para sa kabuhi kag kalooy para sa kalooy. Ang pulong nga chesed (Jos. 2:12), nga nagakahulugan “malig-on nga paghigugma,” may bugana nga kahulugan nga mabudlay ipahayag sa isa lang ka pulong sa iban nga mga pinulungan. Ini nagapatuhoy sa pagkamatutum sa kasugtanan, pero nagalakip man ini sang mga konsepto sang pagkamaloloy-on, pagkamatutum, pagkamaalwan, kag kaayo.

Ang mga pulong ni Rahab nagpahanumdum man sang Deuteronomio 7:12, diin mismo si Yahweh nagpasalig nga pagapadayunon Niya ang Iya chesed sa Israel. “Kag bangud nga nagpamati kamo sining mga pagsolondan, kag nagabantay kag nagahimo sa ila, ang Ginoo nga imo Dios magabantay upud sa imo sang katipan kag sang malig-on nga paghigugma [chesed] nga ginsumpa niya sa imo mga ginikanan” (Deuteronomio 7:12).

Makatilingala gid, ang amo man nga kapitulo (Deuteronomio 7) nagahatag sang pagdumili (cherem) sa mga taga-Canaan. Ari si Rahab, isa ka taga-Canaan nga yara sa idalum sang pagdumili, pero pinaagi sa iya nagtuhaw nga pagtoo, gin-angkon niya ang mga saad nga ginhatag sa mga Israelinhon. Bilang resulta, sia naluwas.

Ang una nga imahe nga gilayon mahunahunaan kon nagahisgot sang pagpakig-angot sang mga lampitaw kay Rahab amo ang Pascua sa Exoo. Didto, agud maprotektahan ang mga Israelinhon, kinahanglan nga magapabilin sila sa sulud sang ila mga balay kag markahan ang mga bakalan kag mga ulohan sang ganhaan sang ila mga balay sang dugo sang ginhalad nga karnero.

“Ang dugo mangintanda sa inyo, sa mga balay diin kamo; kag kon makita ko ang dugo, magaligad ako sa inyo, kag wala sing kalalat-an sa inyo nga maglaglag sa inyo, kon akon laglagon ang duta sang Egipto” (Exo. 12:13, tan-awa man ang Exo. 12:22, 23).

“Paagi sa pagkamatinumanon, ang mga tawo nagapakita sang ila pagtoo. Gani, ang tanan nga nagahandum nga maluwas paagi sa mga bili sang dugo ni Cristo kinahanglan mahibaloan nga may bahin sila sa pagpatigayon sang ila kaluwasan. Subong nga si Cristo lamang ang makaluwas sa aton halin sa silot sang sala, kinahanglan nga magtalikod kita sa sala kag magpadayon sa pagtuman. Ang tawo dapat maluwas paagi sa pagtoo, indi paagi sa buhat; apang ang iya pagtoo kinahanglan ipakita paagi sa buhat.” —Ellen G. White, Patriarchs and Prophets, p. 279.

Sa sina nga kahimtang, ang dugo amo ang tanda nga nagluwas sa ila halin sa nagapanglaglag nga manugtunda sang Dios. Sang ginluwas sang Dios ang kabuhi sang mga Israelinhon sa tion sang katapusan nga kalalat-an sa Egipto, kinahanglan man sang mga Israelinhon nga luwason si Rahab kag ang iya pamilya kon magaabut ang kalaglagan sa Jerico.

`Ano ang gamhanan nga mensahe sang maayong balita ang aton makita sa sining duha ka istorya? Ano ang ebanghelyo nga mga leksyon ang aton makuha diri?`