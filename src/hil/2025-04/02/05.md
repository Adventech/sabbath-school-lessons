---
title:  Nagasumpaki nga mga Prinsipyo
date:  08/10/2025
---

`Basaha ang Josue 9:1–20. Ano ang mga kaanggid kag mga katuhayan sa istorya ni Rahab kag sang mga taga-Gabaon? Ngaa ang mga ini makahulugan?`

Ang ining kapitulo sang Josue nagasugod sa pagpahibalo sa aton nga ang lima ka hari sang Canaan, nga sa masami nagapamuno sa gamay nga mga estado sang siyudad, nagdesisyon nga maghimo sang alyansa batok sa mga Israelinhon. Sa pihak nga bahin, ang mga nagapuyo sa Gabaon nagdesisyon nga maghimo sang kasugtanan sa Israel.

Agud madayaan ang mga Israelinhon sa paghimo sang kasugtanan sa ila, ang mga taga-Gabaon nagpakilala nga sila halin sa iban nga pungsud. Sono sa Deuteronomio 20:10–18, ang Dios nagahimo sang pagkatuhay sa tunga sang mga taga-Canaan kag sa mga tawo nga nagapuyo sa gowa sang Dutang Saad.

Ang pulong nga ginbadbad bilang “malimbungon” ukon “malalangon” mahimo gamiton sa positibo nga kahulugan, nga nagatudlo sang kahusayan kag kaalam (Hul. 1:4; Hul. 8:5, 12), ukon sa negatibo nga kahulugan, nga nagapakita sang kriminal nga katuyoan (Exo. 21:14; 1 Sam. 23:22; Sal. 83:3). Sa kaso sang mga taga-Gabaon, sa likod sang ila maluibon nga binuhatan, may indi tanto ka malaglagon nga tinutuyo sa pag-amlig sang ila kaugalingon.

Ang pagpamulong sang mga taga-Gabaon may talalupangdon nga kaanggid sa pagpamulong ni Rahab. Kaangay sila nga nagakilala sa gahum sang Dios sang Israel kag nagatuad nga ang kadalag-an sang Israel indi lamang buhat sang tawo. Sa pagpatuhay sa iban nga mga taga-Canaan, wala sila nagarebelde batok sa plano ni Yahweh nga itugyan ang duta sa mga Israelinhon, kag gin-ako nila nga ang Ginoo mismo ang nagapalayas sa sining mga pungsud sa atubangan sang Israel. Ang balita bahin sa kahilwayan halin sa Egipto, kag ang mga kadalag-an batok sa ila ni Sihon kag Og, amo ang nagganyak sa duha—kay Rahab kag sa mga Gabaonhon—nga magpangita sang alyansa sa mga Israelinhon. Apang, sa baylo sang ila pagkilala sing bug-os sa ila luyag nga magpasakop sa Dios sang Israel, subong kay Rahab, ang mga taga-Gabaon nagpili sa pagpanglimbong.

Ang kasogoan ni Moises naghatag sang mga talamdan para sa paghibalo sang kabubut-on sang Dios sa mga kaso subong sini (Num. 27:16–21). Si Josue dapat kuntani nagpamangkot sa kabubut-on sang Ginoo agud malikawan ang pagpanglimbong sang mga taga-Gabaon.

Ang pinakapundasyon nga katungdanan sang isa ka lider sa teokratiko nga sistema, kag bisan sin-o nga Cristohanon nga lider, amo ang pagkaplag sa kabubut-on sang Dios (1 Cron. 28:9, 2 Cron. 15:2, 2 Cron. 18:4, 2 Cron. 20:4). Sa pagsikway sini, ang mga Israelinhon napilitan sa pagpili sa duha ka mabug-at nga desisyon: maglapas sa napasad nga mga pamaagi sa pag-angkon sang duta ukon maglapas sa katipan nga ginhimo sa ngalan sang Ginoo, nga dapat gid tumanon.

`Daw ano ka masami nga makita mo ang imo kaugalingon nga nabudlayan sa tunga sang duha ka nagasumpaki nga prinsipyo sa Biblia?`