---
title:  Dugang nga Pagtoon
date:  10/10/2025
---

Basaha ang sinulatan ni Ellen G. White, “Crossing the Jordan,” pp. 482, 483, sa Patriarchs and Prophets.

Pagkatapos sang istorya ni Rahab kag sang mga lampitaw, ang Daan nga Katipan nangin mahipos na nahanungud sa iya tubtub nga sia liwat nagluntad sa kaliwatan ni Jesus. Ginapahayag nga sia nangin asawa ni Salmon, halin sa tribu sang Juda, nga mga katigulangan ni Boaz, kag ugangan nga babayi sang isa pa ka talalupangdon nga babayi nga ginsambit sa amo man nga listahan sang kaliwatan, si Ruth (Mat. 1:5; ipaanggid sa Ruth 4:13, 21). Paagi sa iya pagtoo sa Dios, ang makihilawason nga babayi sang Jerico, nga ginhukman sa bug-os nga kalaglagan, nangin mahinungdanon nga angot sa harianon nga linya ni David kag ginikanan sang Mesias. Amo ini ang mahimo sang Dios pinaagi sa pagtoo, bisan pa nga ini daw subong lamang sa kadaku sa liso sang mustasa (Mat. 17:20, Luc. 17:6).

“Ang iya [Rahab] pagliso kag pagbag-o sang kabuhi indi nagaisahanon nga hitabo sang kalooy sang Dios sa mga idolatroso nga nagkilala sang Iya langitnon nga kagamhan. Sa tunga sang duta, may madamu nga katawohan—ang mga taga-Gabaon—nga nagbiya sa ila pagkapagano kag naghiusa sa Israel, nga nagpakigbahin sa mga pagpakamaayo sang kasugtanan.”

“Wala sing kinatuhay tungud sang nasyonalidad, rasa, ukon caste ang ginakilala sang Dios. Sia ang Magbubuhat sang tanan nga katawohan. Ang tanan nga tawo isa lang ka pamilya pinaagi sa pagtuga, kag tanan isa lang pinaagi sa pagtubos. Si Cristo nagkari agud dulaon ang tanan nga pader nga nagapatunga, agud buksan ang tanan nga bahin sang mga luwang sang templo, agud ang tagsa ka kalag hilway nga magpalapit sa Dios. Ang Iya gugma tama kasangkad, tama kadalum, tama kapuno, nga nagalab-ot ini bisan diin. Ginakuha sini sa inpluwensia ni Satanas ang mga nadayaan sang iya mga pagpanglimbong, kag ginabutang sila malapit sa trono sang Dios, ang trono nga ginapalibutan sang balangaw nga may saad. Sa kay Cristo wala sing Judio ukon Griego, ulipon ukon hilway.”—Ellen G. White, Prophets and Kings, pp. 369, 370.

**Mga Palamangkutanon nga Pagadiskusyunan:**

`Binagbinaga ang bug-os nga pamangkot sang “ikaduha nga higayon” (kag dugang pa) kag paano naton ini mapaalinton sa iban. Sa amo man nga tion, paano kita mangin mahinalungon agud indi maabuso ang ini nga konsepto? Hunahunaa, halimbawa, ang babayi nga ginasakit sang iya bana, kag ginlaygayan sa pagbalik lang (“grasya”), ugaling kon kaisa nagapadayon gihapon ang pagpang-abuso. Paano naton mabalanse sing husto ini?`

`Binagbinaga si Rahab bilang modelo sang pagtoo. Paano naton maikalipay ang pagkatampad sang mga tawo sa Dios bisan ang ila pagpangabuhi malayo sa prinsipyo sang Biblia? Paano naton maikalipay ang ila pagtoo apang wala nagahukom sang ila mga binuhatan?`

`Nasarangan ni Josue ang pagbug-os sang katarungan kag grasya sa praktikal nga pamaagi agud mahatagan sang solusyon ang makasulubo nga kahimtangan dolot sa paglimbong sang mga taga-Gabaon, kag pinaagi sa iya kaugalingon nga pagpatumbaya sa indi pagpanawag sa Ginoo. Maghunahuna sang sitwasyon sa imo kabuhi nga nagakinahanglan sang katarungan kag grasya. Ano ang praktikal nga mga pamaagi sa pag-isa sang duha?`