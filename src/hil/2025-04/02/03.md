---
title:  Kabililhan sa Wala Ginalauman nga mga Lugar
date:  06/10/2025
---

`Basaha ang Josue 2:2–11, Hebreo 11:31, kag ang Santiago 2:25. Ano ang ginasiling sang sining mga pulong nahanungud kay Rahab?`

Sentro sa istorya ni Rahab amo ang iya pagbutig agud maamligan ang mga lampitaw. Sa pagbinagbinag sang iya pagbinutig, kinahanglan naton mahangpan nga nagapuyo sia sa tunga sang sosyodad nga grabe ka makasasala, nga sa katapusan nagdul-ong sa pagdesisyon sang Dios nga pagahukman ang amo nga katawohan (Gen. 15:1; Deut. 9:5; Lev. 18:25–28). Samtang matuud nga ginadayaw sang Bag-o nga Katipan ang iya pagtoo, ang mahinalungon nga paghangup sa mga pagtumud sang Bag-o nga Katipan sa ginbuhat ni Rahab nagapakita nga wala ginaduso ang tanan nga iya ginbuhat, kag wala man ginapakamatarung ang iya pagbutig.

Ang Hebreo 11:31 nagapamatuud sang iya pagtoo sa paghiusa sa mga lampitaw sa baylo nga magpabilin sa isa ka tiko nga kultura. Ang Santiago 2:25 nagadayaw sa iya pagtanyag sang puluy-an sa duha ka Israelinhon nga lampitaw kag sa paghatag sa ila sang direksyon kon paano makabalik sa hilway nga dalan. Sa tunga sang isa ka malaut kag tiko nga kultura, kag sa makasasala man nga pagpangabuhi ni Rahab, nakita sang Dios sa Iya grasya ang isa ka gamay nga sinag sang pagtoo nga paagi sini Iya sia maluwas. Gin-gamit sang Dios ang maayo nga bahin ni Rahab—ang iya pagpakita sang pagtoo sa Iya kag ang iya pagpili nga mangin kabahin sang Iya katawohan—pero wala Niya ginapakamatarung ang tanan nga ginbuhat ni Rahab. Gintagaan sang balor sang Dios si Rahab tungud sa iya tumalagsahon nga kaisug, tungud sa iya mabaskug nga pagtoo, tungud sia nangin dalan sang kaluwasan, kag sa pagpili sa Dios sang Israel.

Pagkatapos niya makita ang nagakatabo, ginpahayag ni Rahab: “Kay ang Ginoo nga inyo Dios amo sia ang Dios sa langit sa ibabaw kag sa duta sa idalum.” (Jos. 2:11). Importante nga mabatian ang Canaanhon nga babayi nga nagapahayag nga si Yahweh lamang ang matuud nga Dios, ilabi na nga ini natabo sa atop sa diin, sa iya pagano nga relihiyon, ang mga pangamuyo didto ginahimo para sa ila ginatoohan nga langitnon nga diosdios.

Ang pagpabutyag ni Rahab una nga makita lamang sa konteksto nga ang Dios amo lamang ang takus nga magabaton sang pagsimba (Exo. 20:4, Deut. 4:39, Deut. 5:8). Ang iya mga pulong saksi sa mainalamon nga pagbuko kag husto nga pagpili sa pagkilala nga ang Dios sang mga Israelinhon amo lamang ang matuud nga Dios. Ang iya pagtuad nagapakita sang iya paghangup sa hapiit nga relasyon sa tunga sang makagagahum nga Dios kag ang paghukom nga magadolot sang kalaglagan sa Jerico.

Ang iya moral nga pagpili nagapakilala nga, sa kamatooran sang paghukom ni Yahweh, may duha lamang ka posibilidad: magapadayon sa pagrebelde batok sa Iya kag malaglag, ukon magapili sa pagpasakop sa pagtoo. Sa pagpili sang Dios sang mga Israelinhon, si Rahab nangin ehemplo sang kon ano kuntani ang mangin palaabuton sang tanan nga pumuluyo sa Jerico kon nagpakilooy sila sa Dios sang Israel.

`Ano ang ginatudlo sang sini nga istorya sa aton kon paano mangin iya sang Dios ang aton pagkamainunungon?`