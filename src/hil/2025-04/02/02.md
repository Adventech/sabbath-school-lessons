---
title:  Ikaduha nga Higayon
date:  05/10/2025
---

`Basaha ang Josue 2:1, kaupud ang Numeros 13:1, 2, 25‒28, 33; kag ang Numeros 14:1‒12. Ngaa kinahanglan ni Josue magsugod sang ila misyon sa pagdaug sa Dutang Saad pinaagi sa pagpadala sang mga lampitaw?`

Ang lugar nga ginpadal-an sang duha ka lampitaw, ang Acacia Grove (mabasa sa New King Kames Version), nga ginatawag “Sitim” sa Hebreo nga pulong, nagapahanumdum sa aton sang duha ka negatibo nga hitabo sa kasaysayan sang Israel.

Ang una amo ang isa pa ka istorya sang mga lampitaw (tan-awa sa Numeros 13) nga nagalakip sang subong man nga mga elemento: ang pagpadala sang mga lampitaw; ang sekreto nga pagpasulud sang mga lampitaw sa teritoryo sang kaaway; ang pagbalik sang mga lampitaw; ang pagbalita sang mga lampitaw sang ila nakita; kag ang desisyon nga magsalakay sono sa balita nga ila nabaton.

Ang isa pa nga insidente sa Sitim nagarepresentar sang isa sa pinakamabinatukon, idolatroso nga paglapas sang katipan sang mga Israelinhon, sa diin, sa pagsugyot ni Balaam, naghimò sila sang mapinatuyangon kag makahuluya nga pagpakighilawas kaupud ang mga babayi nga Moabnon kag nagsimba sa ila mga diosdios (Num. 25:1–3, Num. 31:16). Sa sini nga konteksto, ang ngalan nga Sitim nagadala sang daku nga tensyon kon ano ang mangin resulta sang bug-os nga istorya. Magadugang bala ini sa isa naman ka kapakyasan sa dolonan sang Dutang Saad? Ukon magadolot bala ini sa dugay na nga ginahulat nga katumanan sang dumaan nga saad?

`Basaha ang Juan 18:16–18, 25–27, kag Juan 21:15–19. Ano nga mga kaanggid ang imo natukiban sa tunga sang ikaduha nga higayon nga ginhatag sa Israel bilang isa ka pungsud kag sa kay Pedro bilang isa ka persona?`

Ang Dios isa ka Dios sang ikaduha nga mga higayon (kag madamu pa gid!). Ang Biblia nagatawag sa ikaduha nga higayon (kag madamu pa gid!) nga “grasya.” Ang grasya amo ang pagbaton sang indi nagakadapat sa aton. Ang panudlo sang Biblia napuno sa konsepto sang grasya (ipaanggid sa Roma 5:2, Efe. 2:8, Roma 11:6). Ang Dios sing mahigugmaon nagatanyag sa tanan sang kahigayonan para makabaton sang bag-o nga pagsugod (Tito 2:11–14). Si Pedro mismo nakabaton sang sini nga grasya kag ginlaygayan ang iglesia nga magtubo sa grasya (2 Ped. 3:18). Kag ang balita nangin mas maayo pa: nagabaton kita sang labaw pa sa ikaduha nga kahigayonan, indi bala? (Diin bala kita subong kon wala ini?)

`Hunahunaa ang eksperiensya sang mga Israelinhon sang ginhatagan sila sang ikaduha nga kahigayonan nga makasulud sa Canaan, kag ang grasya nga ginhatag kay Pedro pagkatapos niya ginpanginwala ang iya Ginoo. Ano bala ang dapat naton maton-an sa sini nga mga hitabo kon paano kita magahatag sang grasya sa mga nagakinahanglan sini?`