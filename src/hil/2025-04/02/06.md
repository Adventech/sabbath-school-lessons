---
title:  Makatilingala nga Grasya
date:  09/10/2025
---

`Basaha ang Josue 9:21–27. Paano ang solusyon ni Josue nagtingub sa hustiya kag grasya?`

Bisan gusto sang mga Israelinhon nga salakayon ang mga taga-Gabaon, mahimo nga wala na sila tugutan nga padayunon ini tungud sang panumpa nga ginbuhat sang mga pangulo sang kongregasyon. Ang mga lider sang Israel nagbuhat sono sa prinsipyo nga ang panumpa, basta wala ini nagalakip sang sala ukon kriminal nga intensyon (Huk. 11:29–40), kinahanglan tumanon bisan pa magadala ini sang personal nga kabudlayan.

Sa Daan nga Katipan, ang kaalam antes maghimo sang katipan, kag ang pagtuman sini, ginkilala bilang mga buluhaton sang mga matarung (Sal. 15:4; Sal. 24:4; Manugw. 5:2, 6). Tungud ang panumpa ginbuhat sa ngalan sang Ginoo, ang Dios sang Israel, indi n aini mabag-o sang mga lider.

Tungud sa balaan nga panumpa nga ginhimo sang mga lider sang Israel, ang palaabuton sang Israel naangot sing malig-on sa kapalaran sang mga taga-Gabaon. Sa pagkamatuud, paagi sa ila opisyal nga titulo bilang mga manugpangahoy kag mga manugsag-ub sang tubig nga sa balay sang Dios (Jos. 9:23), ang mga taga-Gabaon nangin kinahanglanon nga kabahin sang komunidad nga nagaalagad kag nagasimba kaupud sang Israel. Ang sabat ni Josue, kasumpong sa desisyon sang mga lider sang Israel, nga nagamando sang pag-alagad para sa “bug-os nga katilingban” (Jos. 9:21), nagbag-o sang sumpa kag nangin pagpakamaayo ini para sa mga taga-Gabaon (ipaanggid sa 2 Sam. 6:11).

Ang masunod nga kasaysayan sang Gabaon nagapamatuud sa mataas nga pribilehiyo sa relihiyon nga ginaambit sang siyudad, subong man sa ila pagkatampad sa katawohan sang Dios. Ang pagpakigsaad nga ginhimo sang Israel nagpadayon tubtub sa masunod nga mga henerasyon, amo nga sang nagbalik ang mga Israelinhon halin sa pagkabihag sa Babilonia, ang mga Gabaonhon amo ang isa sa mga nagbulig sa pagtukud liwat sang Jerusalem (Neh. 7:25). Ang ila mga binuhatan may padayon nga maayo nga resulta, apang bangud lamang sang bugay sang Dios.

Ano ayhan ang natabo kon ang mga taga-Gabaon nagpahayag sang ila pagkatawo kag nagpangayo sang kalooy kaangay sa ginhimo ni Rahab? Wala kita makahibalo, apang indi naton maisikway ang posibilidad nga bisan ang pagpangaplag sa katuyoan sang Dios ayhan nagdolot kuntani sang pagkaluwas sang mga taga-Gabaon halin sa kalaglagan. Ang panguna nga katuyoan sang Dios indi amo ang pagsilot sa mga makasasala apang ang pagkakita nga sila magahinulsul kag ihatag sa ila ang Iya kalooy (ipaanggid sa Eze. 18:23 kag Eze. 33:11). Ang paglimbong sang mga taga-Gabaon kinanglan hangpon bilang pangabay sa kalooy sang Dios, sa Iya maayo kag matarung nga kinaiya. Ang pagpangindi sa paghinulsul sang mga taga-Canaan kag ang ila pagsikway sa mga katuyoan sang Dios amo ang nagdul-ong sa desisyon sang ila pagkalaglag (Gen. 15:6). Ginpadunggan sang Dios ang ila pagkilala sang Iya pagka-Dios sa mga Gabaonhon, subong man ang ila handum sa kalinong labaw sang paglapas, kag ang ila luyag sa pagtalikod sa pagsimba sa mga diosdios kag sa pagsimba lamang sa matuud nga Dios.