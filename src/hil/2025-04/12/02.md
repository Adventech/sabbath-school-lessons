---
title:  Ang Tanan Natabo
date:  14/12/2025
---

`Sa Josue 22:43–45, ano nga laragway sang Dios ang ginalaragway sang libro? Paano ining mga pulong maaplikar indi lamang sa maragtason nga Dutang Ginsaad kondi sa katumanan man sang aton kaluwasan (2 Tim. 2:11–13)?`

Ining mga bersikulo amo ang sentro kag tagiposoon sang libro kag sang teolohikal nga kabug-usan sini. Ginapadaku nila ang isa sang mayor nga mga tema sang bug-os nga libro: ang katutum sa katipan ni Yahweh, nga nagatuman sang Iya mga saad kag mga panumpa. Ining malip-ot nga seksyon nagasumaryo man sang bug-os nga kaundan sang libro tubtub subong. Ang Josue 21:43 nagahambal nahanungud sa pagpartida kag pagpuyo sa duta (Josue mga kapitulo 13–21), samtang ang Josue 21:44 nagapatuhoy sa mga kadalag-an nga natigayon batok sa mga kaaway kag kontrol nga naangkon sa duta (Josue mga kapitulo 1–12). Ini tanan nga pagtolok pabalik ginatan-aw pinaagi sa prismo sang katutum sang Dios. Ang mga Israelinhon dapat pirme magdumdum nga indi gid nila maangkon ang mga kadalag-an batok sa ila mga kaaway ukon ang duta bilang ila palanublion—luwas sa katampad sang Dios sa Iya ginhatag nga pulong.

Ginhatag Niya ang “bug-os nga duta” (Jos. 21:43, ang pagpatalupangud gindugang), gintugyan “sa ila mga kamut ang tanan nga kaaway nila” (Jos. 21:44, ang pagpatalupangud gindugang), kag sono sa “tanan nga ginsumpa niya” (Jos. 21:44, ang pagpatalupangud gindugang) “nahanabu ang tanan” (Jos. 21:45, ang pagpatalupangud gindugang). Ang sulitsulit nga paggamit sang tinaga nga kol, “tanan,” sing anum ka beses sa tatlo ka bersikulo (Jos. 21:43-45), nagapatalupangud liwat sang kamatooran nga ang duta dolot ni Yahweh, kag indi maangkon sang Israel ang kadungganan sini. Ang Ginoo amo ang nagsumpa nga “ihatag” ang duta kag “naghatag” sang ila mga kaaway sa ila mga kamut.

Ang tanan nga kadalag-an sang Israel dapat lamang ipatungud sa diosnon nga pagpatikang kag pagkamasaligan sang Dios. Amo man ini sa aton kaluwasan: “Kay bangud sa bugay naluwas kamo paagi sa pagtoo; kag ini indi inyo kaugalingon nga buhat; ini amo ang dolot sang Dios—indi bangud sa mga buhat, basi ang bisan sin-ong tawo magpabugal” (Efe. 2:8, 9).

Sa pagkamatuud, sa paghatag importansia sa katutum sang Dios, si Pablo nagsulat man: “Matuud ang pinamolong: Kon napatay kita kaupud niya, magakabuhi man kita kaupud niya; kon magbatas kita, magahari man kita kaupud niya; kon ipanghiwala ta sia, sia man magapanghiwala sa aton, kon kita dimatutum, sia nagapadayon nga matutum—kay sia indi makapanghiwala sang iya kaugalingon” (2 Tim. 2:11–13).

`Paano ang katutum sang Dios sa pagtipig sang Iya mga saad magahatag sa aton sing pagsalig nga wala sing bisan isa sa Iya mga saad para sa palaabuton ang mapaslawan? (Tan-awa ang 1 Cor. 10:13; 2 Cor. 1:18–20.)`