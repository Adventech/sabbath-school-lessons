---
title:  Tanda Sang Kabalaka
date:  15/12/2025
---

Ang mahimayaon nga pangtakop sang bug-os nga seksyon (Jos. 21:43–45) nagadala sa sulud sini sang natuman nga kondisyon sang pagkamatinuman. Ang kadalag-an indi gid dapat ibalewala; ini pirme naangot sa pagtuman sa Pulong sang Dios. Niyan, ang pagpartida sang duta, luwas nga tanda sang katutum sang Dios sa Israel (Neh. 9:8), nagatuga sang lugar para sa isa ka bukas nga palaabuton nga pag-uswag nga nabase sa pamatasan sang Israel. Maamligan bala sang Israel kon ano na ang natigayon?

`Basaha ang Josue 23:1–5. Ano ang ginasentro sang dalagku nga mga punto sang introduksyon ni Josue?`

Ang pamulongpulong ni Josue nagahalin sa tigulang kag may edad na nga humalambal (ginpatalupangud sing makaduha) pakadto sa tumalambong nga amo ang magapadayon sang misyon nga gintugyan sang Dios sa ila. Ginalaragway niya kon paano nangin posible ang pagsakop sa duta: ang Ginoo nagpakig-away para sa ila. Bisan pa, bangud sang ila pagkadimatutum kag pagkadimatinoohon, ang mga Israelinhon kinahanglan magpasakop sa inaway matapos ang Exodo, indi pinaagi sa ila gahum militar kondi pinaagi sa pagpatunga sang Dios nga natigayon nila ang pag-angkon sang duta.

Ang Dios naghatag sang kapahuwayan sa Israel halin sa ila mga kaaway, apang may mga pungsud pa nga nabilin nga dapat tabugon. Ang kadalag-an indi isa ka natuman, indi mabag-o nga kamatooran para sa Israel kondi isa ka nagapadayon nga posibilidad pinaagi sa tayuyon nga pagsalig sa pagkatutum sa matigayonon nga bulig sang Dios.

`Ano ang mga kapareho kon paano gindaug sang mga Israelinhon ang mga Canaanhon sa idalum sang pagpangulo ni Josue kag sa paagi nga ang mga Cristohanon subong magakabuhi sang madinalag-on sa aton espirituhanon nga kabuhi? Basaha ang Jos. 23:10; Col. 2:1; 2 Cor. 10:3–5; Efe. 6:11–18.`

Ang mga kadalag-an sang Israelinhon indi dapat ipasidungug sa ila kusug kag mga pamaagi. Sa pareho man, ang espirituhanon nga pagdaug batok sa sala kag pagsulay napasiguro na pinaagi sa sakripisyo kag pagkabanhaw ni Jesu-Cristo, apang ang katawohan sang Dios subong dapat sing tayuyon magasalig sa espirituhanon nga mga ginahatag sang Espiritu Santo agud magkabuhi sing madinalag-on.

`Sa makatilingala nga mga saad sa aton atubang, ngaa mahapos gihapon sa aton ang magpakasala?`