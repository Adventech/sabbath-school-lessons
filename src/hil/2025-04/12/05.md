---
title:  Ang Kaakig Sang Ginoo
date:  17/12/2025
---

`Paano naton dapat interpretahon ang mga paglaragway sang kaakig kag matimaluson nga katarungan sang Dios sa Josue (Jos. 23:15, 16) kag sa iban pa nga bahin sang Kasulatan? (Tan-awa man ang Num. 11:33; 2 Cron. 36:16; Bug. 14:10, 19; Bug. 15:1.)`

Nabatyagan na sang Israel ang kaakig sang Ginoo sa ila mga panlakatan sa kamingawan (Num. 11:33, Num. 12:9), subong man sa Ginsaad nga Duta (Jos. 7:1), kag nakahibalo gid sang mga resulta sang kaakig ni Yahweh pinaagi sa hayag nga paglapas sa katipan. Ini nga mga bersikulo nagarepresentar sang talipuspusan sang kabug-aton sang retorika ni Josue. Makakulugmat mabatian nga laglagon sang Ginoo ang Israel, bangud nga ang amo man nga termino gin-gamit na sang una sa pagpatuhoy sa pagpapas sa mga Canaanhon. Subong nga ang mga saad sang Ginoo matutum nga natuman nahanungud sa pagpakamaayo sang Israel, ang mga pagpakamalaut sang katipan (Levitico 26, Deuteronomio 28) mangin matuud man kon sikwayon sang mga Israelinhon ang katipan. Sa kapawa sang pag-agaw kag paglaglag sang mga Canaanhon, ining mga bersikulo nagapakita liwat nga si Yahweh amo ang hukom sang bug-os nga duta. Nagdeklarar Sia sang inaway batok sa sala, bisan diin man ini makita. Ang Israel wala napabalaan, kag wala nakaangkon sang pinasahi nga mga merito, pinaagi sa pagpakigbahin sa balaan nga inaway subong sang ginhimo sang pagano nga mga pungsud sang sila sa olihi nangin paagi sang paghukom ni Yahweh batok sa pinili nga pungsud.

Nasandig ini sa gahum sang pagpili sang Israel nga himoon ang mahimayaon nga mga kapat-uran sang nagligad nga sadsaran sa pag-atubang sa palaabuton.

Sa una nga pagtan-aw, ang biblikanhon nga pagtudlo nahanungud sa kaakig sang Dios daw indi nagakaigo sa pamatuud nga ang Dios gugma (Juan 3:16; 1 Juan 4:8). Apang, ini hantup gid sa kapawa sang kaakig sang Dios nga ang biblikanhon nga doktrina sang gugma sang Dios nangin mas nagakaigo. Una, ang Biblia nagapresentar sa Dios bilang mahigugmaon, mapailubon, mapinasensiahon, kag handa sa pagpatawad (Exo. 34:6; Miq. 7:18). Apang, sa konteksto sang kalibutan nga apektado sang sala, ang kaakig sang Ginoo amo ang panimuut sang Iya pagkabalaan kag pagkamatarung kon ginaatubang sang sala kag kalautan. Ang Iya kaakig indi gid isa ka emosyonal, matimaluson, indi mapaktan kag nagapalanglapaw nga reaksyon. Ang Bag-o nga Katipan nagatudlo nga si Cristo nangin sala para sa aton (2 Cor. 5:21), kag, paagi sa Iya kamatayon, kita napasag-uli sa Dios (Roma 5:10). Ang bisan sin-o nga nagatoo sa Iya indi kinahanglan nga maatubang ang kaakig sang Dios (Juan 3:36; Efe. 2:3; 1 Tes. 1:10). Ang konsepto sang kaakig sang Dios nagapresentar sa Dios bilang matarung nga hukom sang uniberso kag ang Isa nga nagasakdag sang kawsa sang katarungan (Sal. 7:11; Sal. 50:6; 2 Tim. 4:8).