---
title:  Dugang nga Pagtoon
date:  19/12/2025
---

Basaha ang sinulatan ni Ellen G. White, “The Last Words of Joshua,” pp. 521, 522, sa Patriarchs and Prophets.

“Si Satanas nagdaya sang madamu sa daw makatarungan nga teoriya nga ang gugma sang Dios sa Iya katawohan tuman kadaku nga Iya patawaron ang ila sala; sia nagarepresentar nga samtang ang mga pamahug sang pulong sang Dios dapat may sigurado nga katuyoan sa Iya moral nga pagbulut-an, sila indi dapat literal nga matuman. Apang sa tanan Niya nga pagpakig-angot sa Iya mga tinuga ang Dios nangin tayuyon sa mga prinsipyo sang pagkamatarung pinaagi sa pagpahayag sang sala sa matuud nga kinaiya sini—pinaagi sa pagpakita nga ang pat-ud nga resulta sini amo ang pag-antus kag kamatayon. Ang walay kondisyon nga kapatawaran sang sala wala gid, kag indi gid, matabo. Ina nga pagpatawad magapakita sang pagsikway sa mga prinsipyo sang pagkamatarung, nga amo gid ang sadsaran sang pagbulut-an sang Dios. Pun-on sini ang wala mahulog nga uniberso sang kagamo kag kakugmat. Ang Dios sing matutum nagtudlo sang mga resulta sang sala, kag kon ining mga paandam indi matuud, paano kita makapat-ud nga ang Iya mga saad matuman? Inang ginatawag nga kabuganaan sa pagkamaayo nga magapahigad sang katarungan indi kabuganaan kondi kaluyahon.

“Ang Dios amo ang manughatag sang kabuhi. Halin sa ginsuguran ang tanan Niya nga mga kasogoan gintalana sa kabuhi. Apang ang sala nagsulud sa kahusayan nga gintukud sang Dios, kag ang pagbinahinbahin nagsunod. Tubtub nga ang sala nagaluntad, ang pag-antus kag kamatayon indi malikawan. Ina bangud lamang nga ang Manunubos ang nagpas-an sang pagpakamalaut sang sala tungud sa aton agud ang tawo makalaum nga makapalagyo, sa iya kaugalingon nga persona, sang makahaladluk nga mga resulta sini.”—Ellen G. White, Patriarchs and Prophets, p. 522.

**Mga Palamangkutanon nga Pagadiskusyunan:**

`Repasuha ang ebidensya sang katutum sang Dios sa imo kabuhi. Ano ang imo matudlo? Sa amo man nga tion, paano ikaw magsabat kon ang mga butang wala magakatabo sono sa imo ginalauman ukon ginapangamuyo, ukon kon ang gin-angkon nga mga saad daw wala ginasabat?`

`Maghinun-anon nahanungud sa biblikanhon nga kaakig sang Dios. Paano mo ipakita ang kaakig sang Ginoo bilang kabahin sang maayong balita?`

`Ano nga mga prinsipyo ang imo matipon sa leksyon sini nga semana nahanungud sa pagpakig-upud sa mga ditumuloo? Paano naton mabalanse ang maathag nga mga dolonan sa bahin sang aton mga prinsipyo kag mga hilikuton samtang nagapakig-upud sa mga tawo sa pag-alagad sa ila kag pagbantay sang ila kaayohan?`

`Ano ang mga balabag nga nagapugong sa imo sa pagkapyot sa Ginoo sa bug-os mo nga tagiposoon?`