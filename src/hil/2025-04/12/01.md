---
title:  Ang Dios Matutum
date:  13/12/2025
---

### Basaha Para sa Pagtoon Sini nga Semana

Jos. 21:43–45; 2 Tim. 2:11–13; Jos. 23; Bug. 14:10, 19; Deut. 6:5.

> <p>Salauluhon nga Teksto</p>
> “Walay bisan ano nga nakulang sang bisan anong maayong butang nga napamolong sang Ginoo sa balay sang Israel; nahanabu ang tanan” (Josue 21:45).

Sang si John F. Kennedy nagpamulong sa America sa iya inagurasyon, sang Enero 20, 1961, ang iya hambal may 1,366 lang ka tinaga, apang nagbilin ini sang indi mapanas nga marka sa panghunahuna sang mga Amerikano. Sa iya pagpalig-on sa iya pungsud sa pagsentro sa ila mga responsibilidad sa baylo sa mga pribilehiyo, sia nagsiling: “Upud ang maayo nga konsiyensia ang aton lamang siguro nga padya, nga ang kasaysayan amo ang katapusan nga hukom sang aton mga binuhatan, magapadayon kita sa pagpangulo sang duta nga aton ginahigugma, sa pagpangayo sang Iya pagpakamaayo kag sang Iya bulig, apang sa paghibalo nga sa sining kalibutan ang buluhaton sang Dios dapat sa pagkamatuud mangin aton kaugalingon.”

Samtang si Josue, ang nagatigulang na nga pangulo sang mga Israelinhon, nakabatyag nga malapit na sia mapatay, sia nagdesisyon nga maghambal sa mga pangulo sang pungsud kag sa mga Israelinhon (Jos. 23 kag 24). Ang Josue 23 mas nasentro sa palaabuton kag kon paano simbahon ang Dios: kag Sia gid lamang. Ang Josue 24 nagarepaso sang matutum nga mga buhat sang Dios sang nagligad, sa katuyoan nga padasigon ang desisyon nahanungud sa kon sin-o lamang ang nagakadapat nga simbahon: si Yahweh.

Ini nga semana, ton-an naton sing tingub ang una nga pamulongpulong ni Josue, sa diin ginabalikid niya ang mga kadalag-an sang Israel, apang sa amo man nga tion ginasubay ang banas sang palaabuton nga kadalag-an para sa Israel.

_*Ton-i ang leksyon sang sini nga semana sa pag-aman sa Adlaw nga Inugpahuway, Disyembre 20._