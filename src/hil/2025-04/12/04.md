---
title:  Maathag nga mga Dolonan
date:  16/12/2025
---

Nga gin-gamit ang pareho nga mga pulong nga ginpamulong sa iya sa umpisa sang libro (Jos. 1:7, 8), si Josue nagasiling nga ang hilikuton nga yara sa unahan sang Israel indi man gid militar sa kinaugali. Espirituhanon ini. May kaangtanan ini sa pagkamatinumanon sa ginpahayag nga kabubut-on sang Dios sa Torah.

`Ngaa sa imo hunahuna si Josue may mabakud nga panindugan nahanungud sa kaangtanan sang Israel sa nagapalibut nga mga pungsud? (Jos. 23:6–8, 12, 13).`

Ang katalagman nga ginaatubang sang Israel indi ang pamahug nga dumut sang nabilin nga mga pungsud kondi ang katalagman sang ila pag-inabyanay. Ang ila mga hinganiban wala nagarepresentar sang bisan ano nga hangkat sa Israel; apang ang ila ideolohiya kag mga ginahatagan sang kabilihanan (ukon mga kontra-kabilihanan) mapakita nga mas makahalalit pa kay sa bisan ano nga puwersa militar. Ginadala ni Josue ang atensyon sang mga pangulo sa importante nga kamatooran nga ang inaway nga ila napasakopan sa una, kag sa katapusan, espirituhanon. Busa, dapat padayunon sang Israel ang iya pinasahi nga identidad.

Ang pagdumili sa pagtawag sa ngalan sang isa ka dios, sa pagpanumpa sa sini, kag pag-alagad ukon pagyaub sa sini may kaangtanan sa pagsimba sa mga diosdios. Sa dumaan nga Malapit nga Sidlangan, ang ngalan sang isa ka diosdios nagarepresentar sang iya presensia kag gahum. Ang pagtawag ukon pagpangabay sang mga ngalan sang dumuloong nga mga diosdios sa adlawadlaw nga pagpanamyaw ukon sa mga transaksyon sa negosyo nagakahulugan sang pagkilala sang ila pagbulut-an kag nagbulig sa pagtuytuy sa mga Israelinhon sa pagpangita sang ila gahum sa tion sang pagkinahanglan (ipaanggid sa Huk. 2:1–3, 11–13).

Ang katalagman sang pagpalangasawahay sa nabilin nga mga Canaanhon nagasakop sa pagkadula sang espirituhanon nga kaputli sang Israel. Ang katuyoan sang laygay ni Josue indi ang pagpasanyog sang rasa ukon etniko nga kaputli, kondi ang paglikaw sa pagsimba sa mga diosdios, nga ayhan magadul-ong sa espirituhanon nga pagkapukan sang Israel. Ang kaso ni Salomon isa ka talalupangdon nga ehemplo sang masubo nga espirituhanon nga mga resulta sang pagpangasawa sang iban nga rasa (1 Hari 3:1; 1 Hari 11:1–8); sa Bag-ong Katipan, ang mga Cristohanon hayag nga ginpaandaman batok sa pagpangita sang palangasaw-on sa mga ditumuloo (2 Cor. 6:14), bisan pa, sa kaso sang nagaluntad nga mga pag-asawahay, si Pablo wala nagasakdag sang diborsyo halin sa ditumuloo nga tiayon kondi ginatawag sila nga magkabuhi sing huwaran nga kabuhi Cristohanon sa paglaum nga madaug ang tiayon sa Ginoo (1 Cor. 7:12–16).

`Ang paandam ni Josue batok sa makahalalit nga mga pagpakig-upud indi malikawan nga magadul-ong sa pamangkot tuhoy sa kaangtanan sang Cristohanon sa “kalibutan.” Paano kita makakita sing balanse nga kaangtanan sa sosyodad nga nagapalibot sa aton?`