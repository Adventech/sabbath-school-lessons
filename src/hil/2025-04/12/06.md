---
title:  Magkapyot sa Dios
date:  18/12/2025
---

Ang paagi lamang agud malikawan sang Israel ang pagsulay sa pagsimba sa mga diosdios kag ang kaakig sang Dios indi pinaagi sa dalayon nga pagdumdum sang mga “indi dapat” sang katipan, kondi pinaagi sa pagpadasig sang isa ka mahunahunaon kag tayuyon nga katampad sa Ginoo. Ang amo man nga berbo,“sa pag-unong, pag-uyat, pagsunod” sa Ginoo (tan-awa ang Deut. 4:4), ginagamit man ini sa paglaragway sang katipan sa pag-asawahay nga gintuyo sa tunga sang asawa kag bana (Gen. 2:24) ukon ang katampad ni Rut kay Noemi (Rut 1:14). Tama ka talalupangdon nga, sono sa pagtimbangtimbang ni Josue, ang amo nga katutum amo ang nagpakilala sa Israel bilang isa ka pungsud “tubtub karon.” Ugaling sing makasulubo, ang amo man nga pagpamatuud indi mangin matuud para sa olihi nga mga tion sang maragtas sang Israel, kaangay sa ginpakita sing makasulubo sa libro sang Hukom. (Huk. 2:2, 7, 11; Huk. 3:7, 12; Huk. 4:1, kag iban pa).

`Si Josue nagpangabay sa Israel sa paghiguma sa Ginoo nga ila Dios (Jos. 23:11; ipaanggid sa Deut. 6:5). Ang gugma indi puede piliton; kon indi, indi na ini mangin gugma. Apang sa ano nga pagpabatyag mamandoan ang gugma?`

Agud padayon nga maagum sang Israel ang mga pagpakamaayo sang katipan, kinahanglan nila nga magpabilin nga tampad sa Dios. Ang Hebreo tuman kaathag diri: “Mangin mainandamon para sa kaayohan sang imo kaugalingon nga kalag.” Ang tinaga nga ’ahaba, “gugma,” puede magpatuhoy sa nagkalainlain nga sahi sang tawohanon nga pagpalangga, lakip ang mainabyanon nga pagpalangga, sekswal nga pagkasuod, iloynon nga kalolo, romantiko nga gugma, kag katampad sa Dios. Kon mahangpan naton ang gugma sang Dios bilang isa ka hinungud nga pangako kag debosyon sa Iya, puede ini mahimo nga walay paglapas sa matuud nga kinaugali sini (ipaanggid sa Juan 13:34). Tuyo sang Dios nga ang pagtuman sa Iya mga sogo dapat halin gid pirme sa personal nga kaangtanan sa Iya (Exo. 19:4 [“Gindala ko amo. . . sa akon”], Deut. 6:5, ipaanggid sa Mat. 22:37) base sa kon ano ang Iya ginhimo para sa ila sa Iya daku nga kalooy kag gugma.

Ang mando sa paghigugma sa Dios nagapabutyag man sang pareho, apang indi tadlong, nga kinaiya sang diosnon nga gugma. Ang Dios nagahandum sang hapiit kag personal nga pagpakigrelasyon sa tagsa ka persona nga nagabalos sa Iya gugma. Niyan, ang Iya bug-os nga gugma sa tanan nagasakop sang gambalay para sa pagpakita sang aton boluntaryo kag nagahangpanay nga paghigugma.

`Si Jesus naghatag sang bag-o nga kasogoan sa Iya mga gintoton-an. Sa ano nga pagpabatyag ang ining kasogoan bag-o kag daan sa amo man nga tion? Basaha ang Juan 13:34; Juan 15:17; kag 1 Juan 3:11; ipaanggid sa Lev. 19:18.`