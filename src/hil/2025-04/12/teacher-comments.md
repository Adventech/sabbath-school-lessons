---
title:  Komento Sang Manunudlo
date:  19/12/2025
---

### Bahin I: Kabilogan nga Panan-aw

**Sadsaran nga Teksto:** Josue 21:45

**Sentro Sang Pagtoon:** Jos. 21:43–45; 2 Tim. 2:11–13; Josue 23; Bug. 14:10, 19; Deut. 6:5.

Ang Biblia nagasugid sang kasaysayan nga may hantup nga tinutuyo. Ang mga tagsulat wala sing ginadampigan nga mga manugpanilag; ginatuyo nila pirme nga ipaalinton ang teolohiko nga mensahe. Ginalaragway nila ang inspirado nga bersyon sang natabo apang interesado man sila sa kahulugan sang maragtas. Ang diosnon nga inspirasyon naghatag sa biblikanhon nga mga istoryador sang husto nga antipara agud maton-an kag mahangpan sing matin-aw ang maragtas. Ang tagnaanon nga kahulugan sang libro ni Josue labaw kaathag sa Hebreo nga tradisyon, nga nagalakip sa libro sa bahin nga ginatawag “Nevi’im” (Ang mga Manalagna). Ang kasaysayan sa tungatunga sang Josue kag 2 Hari ginakilala kasubong “Mga Manalagna sang una,” kag ini kabahin sang maragtason nga kondisyon sa paghanda para mahangpan ang dalagku (major) nga mga manalagna (ang ila mga libro mas malaba kag may kalibutan nga implikasyon) kag gamay (minor) nga mga manalagna (ang ila mga libro mas malip-ot), kag nga kilala subong bilang “Olihi nga mga Manalagna” sa Hebreo nga kanon.

Ang katapusan nga pamulongpulong ni Josue sa libro nagapresenter sang iya teolohikal nga unud. Ang sentro nga mensahe sarang mapalip-ot sa tatlo ka pulong: “Ang Dios matutum.” Bangud nga Sia gamhanan man, wala sing isa sa Iya mga saad ang mapaslaw. Ang libro nagapresentar sang biblikanhon nga paglantaw nga ang maragtas nagauswag sono sa gamhanon nga tinutuyo sang Dios, walay sapayan sang sabat sang Israel. Apang, ginatudlo sini nga agud mabaton kag mahuptan sang Israel ang mga pagpakamaayo sang Dios, dapat man sila mangin matutum. Sing makasulubo, ang masunod nga mga kaliwatan wala magpamati sa sini nga laygay, subong sa ginapakita sa kanonikal nga pasunod kag organisado nga balayan sang Kasulatan. Sa sini nga konteksto, ang Josue kag ang mga Hukom nagarepresentar sa duha ka bahin sang bagay: ang una amo ang wala nagaliwat nga katutum sang Dios, kag ang ikaduha amo ang dalayon nga pagkadimatinumanon sang Israel.

### Bahin II: Komentaryo

Ang katutum sang Dios nangin maathag sa relasyon kaupud sa Iya mga kaanakan sa sulud sang katipan nga konteksto. Ang biblikanhon nga sugilanon nagalaragway sang wala nagaliwat nga debosyon sang Dios sa Iya katipan, walay sapayan sang malinapason nga panimuut sang katawohan. Ang katutum sang Dios kinaiya sang Iya karakter (Deut. 32:4; Isa. 49:7), nga napasad sa Iya “malig-on nga paghigugma” (hesed) (Deut. 7:9). Sa pagkamatuud, ang malig-on nga paghigugma kag katutum sang Dios sa masami ginamitlang sing tingub (Miq. 7:20). Ang diosnon nga pangako sa pagpabakud sang Iya mga saad sa likod sang makahuluya nga tawohanon nga mga kapaslawan, malig-on nga pagpahayag sang malig-on nga paghigugma sang Dios (hesed), nga maathag nga makita sa tagsa ka katipan sa bug-os nga Biblia, halin sa Adamnon pakadto sa Davidnon nga mga katipan.

**Adamnon nga Katipan**

Ang sadsaran nga saad sang Adamnon nga katipan nagalakip sang madamu nga kaliwatan kag paggahum sang duta (Gen. 1:28). Ang katawohan, kasubong nga manugdala sang dagway sang Dios, gintuyo nga mangin kaupud nga manugdumala sang Dios pinaagi sa pagpamuad sang kabuhi kag sa pagdumala sang tinuga. Apang, ining diosnon nga pagpakamaayo natublag tungud sa tawohanon nga pagkamalalison. Walay sapayan sang sini nga pagtublag, ang plano sang Dios wala napunggan. Sa bag-o nga realidad, ang pagpanganak masakit (Gen. 3:16), kag ang tawohanon nga pagpakig-angot sa duta sing deretso naapektuhan. (Gen. 3: 17−19). Walay sapayan sang kapaslawan sang tawo, ang Dios nangin matinumanon sa Iya plano kag nagsaad nga pagalaglagon sang kaliwat sang babayi ang man-ug kag magapanumbalik ang nadula nga pagginahum (Gen. 3:15). Ang makahalanusbo nga kapitulo sang Genesis 3 nagtapos sa paghingalan ni Adam kay Eva (sa Hebreo, “kabuhi”), nga mangin-iloy sang tanan nga kabuhi (Gen. 3:20), nga nagapakita sing maathag nga ang kamatayon indi ang may katapusan nga tinaga.

**Noenhon nga Katipan**

Pag-abut na sa Genesis 6, ang sala nagdul-ong na sa katawohan sa punto nga indi na sila makabalik. Sa moral nga bahin, may proseso sa pagpangguba sang tinuga, nga nagabalik sang maayo nga tinuga pakadto sa kahimtangan sang kalautan lamang sa tanan nga tion (Gen. 6:5). Busa, indi makakilibut nga ang pagpangguba sang tinuga nagluntad sa natural nga kalibutan, kasubong man, nga nagadul-ong sa kalibutan sa panugud nga kahimtangan sang tubigon nga kalinong. Ang kalinong naguba lamang pinaagi kay Noe kag sang iya pamilya sa arka. Matapos ang Anaw, ang Dios nagbag-o liwat sang Adamnon nga katipan kaupud ni Noe, nga nagagamit sang pareho nga mga hinambalan sa Genesis 1:28 (ipaanggid sa Gen. 9:1). Kasubong nga bag-o nga Adam, si Noe ginpakamaayo sa saad sang madamu nga kaliwat kag paggahum. Apang, si Noe napaslawan man. Nga ginsulit ang Pagkahulog, si Noe nag-inum sang alak kag nangin hublas, kaangay kay Adam kag Eva nga una sa iya. Bilang resulta sang sining binuhatan, ang papakamalaut, nga nagpaathag sang palaabuton sang iya kaliwat, ginpahibalo. Apang sa gihapon, ang Dios nagpabilin nga malig-on sa Iya plano.

**Abrahamnon nga Katipan**

Ang dumaan nga kasaysayan nagtakop sa Genesis 11, sa diin ang katawohan sa liwat nagrebelde batok sa Dios. Sa pagtinguha sa pagpapaslaw sang orihinal nga plano sang Dios nga ipalapta ang katawohan kag sa pagpatindug sang kagamhanan nga nahamulag sa Iya (kag maghimo “kita sa aton sing ngalan” [Gen. 11:4]), ang katawohan nagpatukud sang Torre sang Babel, nga nangin monumento sa kagumon. Sa paghatag sang pagduhaduha sa katutum sang Dios sa Iya mga saad, ila ginlaragway ang legalismo pinaagi sa pagpangita sa pagluwas sang ila kaugalingon luwas sa Iya. Sa kanonikal nga paglantaw, ang pagpakita ni Abraham sa sini nga punto indi nga natabuan lang. Ang pagtawag kay Abraham nagpakita nga may pag-asa pa. May nabilin pa nga pagkamatutum sa duta. Ang pareho nga mga elemento sang orihinal nga pagpakamaayo nakita sa Abrahamnon nga katipan: madamu nga mga kaliwat kag kagamhanan (Gen. 12:1−3). Ini nga katipan nagmarka sang lab-as nga pagsugod sa pagtuga. Sa pagkamatuud, ang pagkaanggid sa tunga sang Abrahamnon kag Noenhon nga mga katipan nangin talalupangdon kag nagapakita nga sila tuhay nga mga hut-ong sang pareho nga katipan. Apang, kaangay ni Adam, si Abrahan napaslawan man pinaagi sa pagpamati sa laygay ni Sarai sa pagkuha kay Hagar bilang asawa. Ang kaanggid sa tunga sang pagkahulog ni Adam kag sang binuhatan ni Abraham maathag, kasubong nga ginapakita masunod sini.

| Genesis 16 | Genesis 3 |
| --- | --- |
| Kag si Sarai nagsiling kay Abram (b. 2) | Ang babayi nagsiling (b. 2) |
| Kag ginpamatian ni Abram ang tingug ni Sarai (b. 3) | Bangud nga nagpamati ka sa tingug sang imo asawa (b. 17) |
| [Gani si Sarai] nagkuha kay Agar nga iya ulipon (b. 3) | [Si Eva] nagkuha sang iya bunga |
| Kag ginhatag [ni Sarai] sia nga asawa kay Abram (b. 3) | Kag [si Eva] naghatag man sa iya bana (b. 6) |

Sa wala sing pangduhaduha, si Abraham nangin matinumanon, apang ang iya pagkamasinulundon indi gid pat-ud. Ang iya kaliwat nagsunod sa iya matutum nga ehemplo apang malayo sila sa marka. Sa pagkamatuud, ang tampad nga kaliwat nangin magamo sa tunga ni Isaac kag Jacob. Sa gihapon, magamit sila sang Dios nga mangin pagpakamaayo sa mga pungsud (tan-awa ang sugilanon ni Jose sa diin ang iya kabuhi natipigan kag ang Abrahamnon nga binhi nangin gamhanan), apang sa gihapon wala sila nakahahin sa Egipto, kag sa olihi nangin mga ulipon. Walay sapayan, gintindugan sang Dios ang Iya plano.

**Mosaikong Katipan**

Bisan pa nga naulipon ang katawohan sang Dios sa Egipto, ang Iya plano sa ila nagauswag. Ang mga paglanog sang Genesis 1:28 maathag sa Exodo 1:7: “Apang ang mga kaliwatan ni Israel mabungahon kag nagdugang sing bugana; kag nagbu-ad kag nagmakusug sing lakas; sa bagay nga nahil-ob nila ang duta.” May isa lang ka elemento nga nadula: paggahum. Kag didto ang mga pagkabalaka ni Faraon nagsugod. Sia nagpahito sang plano nga buhinan ang kadamuon sang Israel sa pagpugong sa ila nga mangin mas makusug kay sa mga Egiptohanon, nga sa olihi, magagahum sa ila. Sa sini nga konteksto, si Faraon sa pagkamatuud nagaupang sa orihinal nga plano sang Dios, kag sa sini nga kabangdanan sia kag ang iya ginharian ginhukman.

Ang Dios nagdala sang Iya katawohan paggowa sa Egipto agud sa pagbag-o liwat sang katipan sa ila sa Bukid sang Sinai. Kag liwat, ang katawohan nagkulang sa diosnon nga ginapaabut. Si Moises sa gihapon yara pa sa ibabaw sang bukid

sang ang katawohan nagsugod sa pagsimba sa bulawan nga baka nga tinday, nga ginapabangud sa sini ang ila kahilwayan halin sa kahiolipnan (Exo. 32:4). Pagligad lamang sang pila ka semana, ang Israel sa liwat yara sa pagrebelde, nga nagapamalibad sa pagsulud sa Canaan bangud sang ila pagkadimatinoohon (Num. 14:11). Apang ang Dios sa gihapon nagapadayon sa Iya plano. Matuud nga sa tagsa ka katipan may bag-o nga tawohanon nga humalampang nga nagapakita, kag ang Dios nagpakigbagay sa bag-o nga mga kahimtangan. Apang ang Iya katutum wala nagbag-o.

**Davidnon nga Katipan**

Ang una nga pagpangsakop sa idalum sang pagpanguna ni Josue nangin madinalag-on, apang sa gihapon nagakinahanglan ini nga makompleto. Sa dugang pa sa kinahanglanon sa pagtapos sang pagsakop sang teritoryo, kinahanglan nga huptan sang katawohan sang Dios ang ila na nga nadaug. Ang panahon sang mga Hukom nagpakita sang kapaslawan sang ikaduha nga henerasyon sa paghimo sina. Sa Iya kalooy, ang Dios nagpadala sang mga manugtubos (ginatawag nga mga hukom sa libro) sa pagpangapin sa Israel, apang samtang ang sugilanon nagapadayon, bisan ining mga hukom nangin indi matutum, kag ang kagamo nagsunod. Ang Dios nagtawag kay Samuel nga mangin sacerdote, hukom, kag manalagna sing dungan. Apang samtang sia nagatigulang, nakita sang katawohan nga ang iya kabataan wala nagasunod sa iya mga tikang, kag, ginpadasig pinaagi sa ehemplo sa iban nga mga pungsud, sila nagpangayo sang hari.

Sa liwat ang Dios nagbagay sang Iya plano—tikang nga nakita na nga daan sa Deuteronomio—kag nagpahanugot sa Israel nga magpili sang hari. Si Saul daw amo ang pinakaangayan gid, apang ang iya gawi nagpahayag nga sia hari sono sa mga tagiposoon sang katawohan. Matapos sang iya pagkasikway, si David ginhaplas nga hari ni Samuel. Ang Dios nagpamatuud sang Iya mga saad kay Abraham sa Iya katipan kay David: bantug nga ngalan, duug para sa Israel, kag kaliwat (2 Sam. 7:9−14). Walay sapayan, si David kag ang iya kaliwat napaslawan gid, nga nagdul-ong sa Israel nga matunga sa duha ka ginharian, kag sa kadugayan sila nabungkag (ang naaminhan nga ginharian) ukon natapok (ang nabagatnan nga ginharian). Walay sapayan, ang Dios sa gihapon nagpabilin sa Iya plano kag wala ginbuy-an ang Iya katawohan.

Ang ini nga pasunod sang mga katipan nagapakita sang sulundan nga pagpakamaayo, sala, kag bugay. Ini nagapakita nga ang katutum sang Dios kag tampad nga gugma (hesed) nagapabilin nga mapinadayonon sa paglabay sang mga tinuig. Si Jesus nagpanugod sang Bag-o nga Katipan, sa diin, base sa Iya mga merito, indi mapaslaw kasubong sa mga nagligad. Sa eskatolohikal nga mga linya halin sa Daniel pakadto sa Bugna, ini maathag nga kay Jesus, ang orihinal nga mga pagpakamaayo sang Genesis 1 kag 2 napasag-uli sa katawohan: ang madamu nga binhi sang babayi magabaton sang ginharian. Ang paggahum ginpabalik liwat sa nagakaigo nga mga kamut (Dan. 7:13, 14).

### Bahin III: Aplikasyon sa Kabuhi

**Ang Pagkamatutum Sang Dios Subong**

Si Josue nagpadasig sa Israel sa pagpamalandong sa mga saad kag nagligad nga mga binuhatan sang Dios sa pagkilala sang Iya pagkamatutum sa presente (Jos. 23:2−5).

Hunahunaa ang imo kabuhi kag tumura ang mga panahon sa diin imo nasaksihan ang pagkamatutum sang Dios sing mas maathag sang sa iban nga mga panahon. Ipakigbahin ang imo mga panan-aw sa klase.

Isa sa pinakanahibaloan nga mga bersikulo nahanungud sa pagkamatutum sang Dios amo ang Panalabiton 3:23, sa diin si Jeremias nagpahayag, “Daku ang imo pagkatutum.” Sa tion sang pagpahayag sini ni Jeremias, ang katawohan sang Dios, bangud sang ila pagrebelde, yara sa mapiot kag madulum nga duug. Ang tatlo ka sadsaran nga haligi sang Judionhon nga sosyodad naguba: ang duta, ang kagamhanan sang hari, kag ang templo. Apang bisan sa atubangan sang mabudlay nga kamatooran sang pagkatapok kag kalaglagan, ang manalagna sing dayag nagpahayag sang mga pulong nga nagpadasig sa hinigugma nga ambahanon “Daku ang Imo Katutum!”

1. Paano ikaw makakita sang katutum sang Dios sa tunga sang mabudlay nga mga tion sang kabuhi?
2. Paano ang kamatooran nga ang Dios masaligan kag masandigan makabulig sa imo pagdumala sang imo kabuhi nga puno sang kabudlay kag kapait kon indi mo makita ang Iya binuhatan sing maathag?
3. Binagbinaga ang konteksto mismo sang Panalabiton 3:23, ilabi na gid ang mga bersikulo 22 kag 24. Talupangda kon paano ang ining mga bersikulo magabulig sabat sa #2 nga pamangkot. Pamalandunga ang “mga kalooy” (hesed), pagkamainawaon, kag paglaum sang Dios nga Iya ginapatudok sa aton sa konteksto sang sini nga mga bersikulo kag sa kapawa sang kahimtangan ni Jeremias. Ano nga pagpadasig ang ginahatag sang sini nga mga bersikulo sa imo?

**Aton Katutum Subong**

Ang pagkamatutum ginakilala bilang bunga sang Balaan nga Espiritu, sa Galacia 5:22.

1. Paano mo mapakita sa imo kabuhi ang pagkamatutum sang Dios, sa nagapatindug nga kahimtangan (vertically), sa imo relasyon sa Iya?
2. Paano mo mapakita sa imo kabuhi ang pagkamatutum sang Dios, sa nagapahigda nga kahimtangan (horizontally), sa imo pagpakig-upud sa imo isigkatawo?