---
title:  Nasulat sa mga Bato
date:  12/11/2025
---

`Basaha ang Josue 8:32â€“35. Ano ang kahulugan sang binuhatan nga ginlaragway sa sini nga mga bersikulo, kag ano ang dapat igahambal sa aton subong?`

Ang Bukid sang Ebal ginmitlang lamang sa Deuteronomio (Deut. 11:29; Deut. 27:4, 13) kag sa libro ni Josue (Jos. 8:30, 33). Kaupud ang Gerezim, ini amo ang duug sa diin ang mga pagpakamaayo kag mga pagpakamalaut sang katipan ginhambal. Sa tuman kahantup, sono sa Deuteronomio 11:29 kag Deuteronomio 27:4, 13, amo ini ang duug sang mga pagpakamalaut. Diri ang mga Israelinhon kinahanglan magtindug sa pihak kag pihak nga kilid sang kaban sa presensia sang mga sacerdote (Jos. 8:33). Ang isa ka grupo nagatindug sa atubangan sang Bukid sang Ebal, ang isa naman sa atubangan sang Bukid sang Gerizim. Diri malaragwayon nga ila ginbuhat ang duha ka puede mahimo nga paagi sa pag-angot sa katipan. Ang mga halad nga gindala nagatumud kay Jesus, nga nag-ankon sa Iya kaugalingon sang tanan nga pagkamalaut sang katipan, agud nga ang tanan nga magatoo sa Iya magakalipay sa mga pagpakamaayo sini (Gal. 3:13; 2 Cor. 5:21).

`Ngaa kinahanglan nga magsulat sang kopya sang katipan sa monumento, nga makita sang tanan? (Tan-awa ang Deut. 4:31; Deut. 6:12; Deut. 8:11, 14; 2 Hari 17:38; Sal. 78:7.)`

Kita nga mga tawo kon kaisa malilipaton. Ginadasok naton ang makalilibog nga mga pangabay sang adlawadlaw nga kabuhi sa nagalip-ot kag nagalip-ot nga mga hut-ong sang tion. Sing indi sing hungud ginakalipatan naton ang mga butang nga wala naton permi ginahimo. Sa tagsa ka paghiwat sang santa cena nga pag-alagdan, may pinasahi kita nga tion sa pagpanugyan liwat sang aton mga kaugalingon sa Ginoo kag sa pagbag-o liwat sang aton pagpakigsaad nga pagpanugyan. Maayo gid hangpon ang ining mga kahigayonan indi lamang agud ang tagsatagsa makakonsagrar liwat kondi mga higayon man sang kabilugan nga pagbag-o sang aton katampad sa Dios. Sa maiyaiyahon nga sosyodad, dapat naton matukiban liwat ang gahum nga kita katapo sang komunidad nga pareho ang pangkalibutan nga panan-aw, pareho ang mga pamatasan kag pagtoloohan, kag pareho ang misyon.

`Daw ano kahapos sa imo, sa tunga sang nagadali kag magahud nga kabuhi, nga malipatan ang Ginoo kag maghimo sang mga butang sa imo kaugalingon nga kusug kag gahum? Ngaa tama ini kahapos himoon, ilabi na gid kon maayo ang nagakalatabo sa imo?`