---
title:  Mga Halaran Sang Pagbag-o Liwat
date:  11/11/2025
---

`Ano ang nagpadasig kay Josue para magpatukud sang halaran sa Ginoo? Basaha ang Jos. 8:30, 31; ipaanggid sa Deut. 11:26–30; Deut. 27:2–10.`

Sa panahon sang mga manalagna, ang mga halaran nagtanda sang dalan sang ila pagpanlakatan kag nangin maathag nga mga representasyon sang ila pag-angkon sang duta, nga ginsaad sang Dios. Sa karon, sa pagtukud sang halaran, ang mga Israelinhon nangin saksi sa katumanan sang mga saad nga ginhatag sa ila katigulangan. Sa sini nga kaso, ang pagtukud sang halaran amo ang direkta nga katumanan sang mga palatukuran nga ginhatag pinaagi kay Moises (Deut. 11:26–30; Deut. 27:2–10).

Ang Josue 8:30–35 may daku gid nga katungdanan sa pagdihon sang bug-os nga teolohikal nga mensahe sang libro. Pinaagi sa pag-angot sang isa sa pinakamakahaladluk kag makasiligne nga mga sugilanon (inaway) pakadto sa butang nga tuman nga may kinalain—talan-awon sang pagpamatuud liwat sang katipan (pagsimba)—si Josue nagadala sa aton pabalik sa isa sa pinakaimportante nga teolohikal nga mga tema nga ginsugdan sa libro sa umpisa: Si Josue may mando sa pagdumala sang Israel pinagi sa pagtuman sang katipan (Jos. 1:7). Amo man ini ang laragway sang Josue sa katapusan sang libro (Jos. 24).

Walay sapayan sang importansya sang pagpakig-away kag ang pagpangsakop, may mas labaw pa ka importante: pagkatampad sa mga kinahanglanon sang kasogoan sang Dios. Ang pagpangsakop isa lamang ka tikang sa katumanan sang plano sang Dios para sa Israel kag ang pagpasag-uli sang tanan nga katawohan. Ang pagkamatutum sa mga pagsulundan sang Torah nagalikop sang katapusan nga pamangkot sang kapalaran sang katawohan. Si Josue nagsulat sang kopya sang kasogoan sa malapad kag napahamis nga mga bato, nga lain sang sa mga bato sang halaran (ipaanggid sa Deut. 27:2–8). Niyan, ang mga bato, nga ayhan didto ang Napulo ka Sogo, nangin napain nga monumento malapit sa halaran, nga tayuyon nga nagapahanumdum sa mga Israelinhon sang mga pribilehiyo kag mga katungdanan nga yara sa katipan.

Si Josue nagalaragway sang Bag-o nga Katipan nga Jehoshua (Jesus), sa diin ang Iya misyon, lakip sa iban nga butang, amo ang pagpangulo sa katawohan pabalik sa pagkamatinumanon sa Dios. Agud matuman ining lalambuton, kinahanglan Niya nga magpakig-away sa mga gahum sang malaut. Ang Iya katapusan nga lalambuton amo ang pagtuman sang mga kinahanglanon sang pakigsaad para sa aton kaayohan: “Kay ang tanan nga saad sang Dios nakakita sang ila Hoo sa iya. Gani paagi sa iya ginamitlang ta ang Kabay pa, sa himaya sang Dios” (2 Cor. 1:20).

`Ano ang espirituhanon nga mga hilikuton ang aton mahimo karon nga may pareho nga mga panghikot kaangay sa pagtukud sang halaran sa dumaan nga mga panahon?`