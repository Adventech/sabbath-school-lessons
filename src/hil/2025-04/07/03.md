---
title:  Pascua
date:  10/11/2025
---

`Ngaa importante ang pagpili ni Josue sa pagsaulog sang Pascua walay sapayan sang mabug-at kag tuman ka daku nga buluhaton sa pag-angkon sang Ginsaad nga Duta? Basaha ang Jos. 5:10; Exo. 12:6; Lev. 23:5; Num. 28:16; Deut. 16:4, 6`

Ang ikaduha nga importante nga buluhaton nga ginasundan sang pagpangsakop amo ang pagsaulog sang Pascua. Ini ginahimo sa kagab-ihon sang ikanapulo kag apat nga adlaw sang bulan, sa mainamdamon nga pagsunod sa mga palatukuran nga ginhatag sang Dios. Ang simbolo sang pagkaimportanate sang pagsaulog sang Pascua nagabaton sang pinasahi nga pagtamud: ang mga hitabo sa Josue nagasalaming sang iya sang Exodo. Ang Pascua nagapabalik sa hunahuna sang kagab-ihon sang ikanapulo nga kalalat-an (Exo. 12), sang ang manugtunda sang Ginoo nagpatay sang tanan nga panganay sa Egipto kag ginluwas ang mga Israelinhon. Ini ginsundan sang Exodo halin sa Egipto, ang pagtabok sa Mapula nga Dagat, kag ang pagpanlakatan sa kamingawan.

Sa kabaliskaran, ang sugilanon sang ikaduha nga henerasyon nagasugod sa kamingawan, nagapadayon sa pagtabok sa Jordan, nagalakip sang circuncision kag ang pagsaulog sang Pascua, kag nagadul-ong sa importante nga higayon sang ang isa pa ka milagroso nga pagpatunga sang Ginoo ginapaabut batok sa mga kaaway sang Israel, ang mga pumuluyo sang Canaan. Tingub sa tanan nga nagligad nga mga nagkalatabo, ang pagsaulog sang Pascua nagapat-in sang pagsugod sang bag-o nga kapanahonan sa kasaysayan sang Israel.

Sa amo man, pinaagi sa simbolo sang ginhalad nga carnero, ang Piesta sang Pascua nagatudlo balik sa katubsanan sang mga Israelinhon halin sa kahiulipnan sa Egipto. Apang sa amo man nagatudlo ini sa unahan sa iya antitypikal nga katumanan sa Cordero sang Dios (Juan 1:29, 36; 1 Cor. 5:7; 1 Ped. 1:18, 19), nga nagtubos sa aton sa kahiulipnan sang sala. Sa Panihapon sang Ginoo, sa wala pa Niya mahalad ang Iya kaugalingon bilang katapusan nga halad, si Jesus nagbaylo sang Pascua pakadto sa handumanan sang Iya kamatayon (Mat. 26:26–29; 1 Cor. 11:23–26).

Apang ang Pascua kag ang Panihapon sang Ginoo nagasinyas sing mas labaw pa ka mahimayaon nga kamatooran: ang mga tinubos nga kadam-an nga nagalakbay pakadto sa langitnon nga Canaan. Si Juan nga rebelador nagalaragway sining antitypikal nga “pagtabok” nga hitabo samtang ang 144,000 nagalakat sa katya nga dagat, ang antitypikal nga Mapula nga Dagat kag suba sang Jordan, sa atubangan sang trono sang Dios (Bug. 4:6; Bug. 7:9, 10) kag nagasaulog sang antitypikal nga Pacua kag Panihapon sang Ginoo sa panihapon sang kasal sang Cordero (Mat. 26:29, Bug. 19:9).

`Ano nga mga pamaagi nga kita, bisan wala nagasaulog sang Panihapon sang Ginoo, dalayon nga nagabantay sang kamatooran sang Krus?`