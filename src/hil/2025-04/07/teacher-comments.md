---
title:  Komento Sang Manunudlo
date:  14/11/2025
---

### Bahin I: Kabilogan nga Panan-aw

**Sadsaran nga Teksto:** Mateo 6:33

**Sentro Sang Pagtoon:** Jos. 5:1–7; Exo. 12:6; 1 Cor. 5:7; Jos. 8:30–35; Deut. 8:11, 14; Heb. 9:11, 12.

Matapos ang 40 ka tuig nga pagpanlakatan sa kamingawan, sa katapusan ang Israel nakatapak na gid man sa Ginsaad nga Duta. Sing pat-ud, amo ini ang malipayon nga tion samtang sila nagtabok sa Jordan nga Suba kag nakita ang saad nga nagakatuman sa matuud nga kabuhi. Apang, yara sila sa teritoryo sang kaaway kutub karon, kag daku nga mga panghangkat ang nagahulat sa sining patag-awayan—nga labaw pa sa ila ikasarang sa paglandas sang ila kaugalingon. Gani, tion na sa pagpangandam. Sa baylo nga magsalig sa mga armas, mga stratehiya, kag ikasarang sang mga tawo, kinahanglan nila iaman ang ila mga tagiposoon pinaagi sa mga seremonya nga magapatalum sang ila espirituhanon nga paghantop kag ipahisuno ang ila katampad sa Ginoo. Samtang ang pagpangsakop nagauswag, ining mga tulumanon sang pagpalig-on liwat sang pakigsaad ginhimo naman liwat bilang padayon nga pagpadumdum sang ila kinahanglanon para sa espirituhanon nga pagpangaman.

Sini nga semana, aton suliton ang importante nga mga hitabo sa panahon sang pagpanakop sang si Josue nagpangulo sa mga Israelinhon sa pagpanugyan liwat sang ila mga kaugalingon sa Ginoo. Ining mga hitabo nasentro sa mga tulumanon, nga gamhanan nga paagi sa pagpaalinton sang tradisyon kag mga pamatasan, magatuga sang kahulugan, kag pagpabutyag sang mga balatyagon. Sa biblikanhon nga tulumanon, ang isa ka importante nga elemento amo ang tagna, nga nagatudlo kay Cristo kag sang mga kamatooran nga dala pinaagi sa Iya. Kasunod sining bahin sang leksyon, aton pagaton-an pa gid sing dugang ang mga tulumanon sang pagtuli kag Pascua, nga ginhimo sang Israel matapos ang pagtabok sa Jordan nga Suba, kag ang pagpatukud sang mga halaran sa konteksto sang pagbag-o liwat sang pakigsaad sa libro sang Josue. Samtang kita magatoon liwat sa sini nga mga seremonya, makapamalandong kita sang ila kahulugan sa nagligad kag ang ila kaangtanan sa mga nagakabuhi sa bibi sang langitnon nga Canaan.

### Bahin II: Komentaryo

**Ang Gahum Sang mga Tulumanon**

Ang mga tulumanon may daku nga katungdanan sa pagmarka sang importante nga mga hitabo sa kabuhi, bisan sa moderno nga tinion. Sila presente sa bug-os nga kabuhi sang persona, nga nagasakop sang pamilya, eskuwelahan, trabaho, kag relihiyoso nga mga konteksto. Indi tsamba nga gin-gamit sang Dios ang gahum sang tulumanon sa pagpaalinton sang importante nga mga aspeto sang Iya plano sa katawohan. Ini nga mga tulumanon sa Daan nga Katipan, nga sa masami nagalakip sang dugo, balhas, kag mga luha, nagtigib sang walay katapusan nga mga kamatooran sa mga hunahuna sang mga tawo nahanungud sa kinaiya sang Dios, pagkadunut sang tawo, kag ang diosnon nga plano sa pag-angot sang kal-ang nga gintuga sang sala.

**Pagtuli**

Sa konteksto sang Josue, ang pagtuli nga tulumanon nagapahanumdum sa Israel sang matuud nga identidad ukon pagkilala sini sa sulud sang katilingban sang kasugtanan. Ang pagkuha sang panit sang kinatawo nagtudlo sa isa ka grapiko nga paagi sa pagkuha sang daan nga kahimtangan sang Israel bilang mga ulipon ni Faraon (“ang kahuy-anan sang Egipto”). Karon, sila may pagpili nga mag-alagad kay Yahweh, nga nagatawag sa ila sa bug-os nga panugyan. Sa lalaki nga pagtuli, nga nagalakip sang pagkuha sang panit pinaagi sa operasyon, ginahimo na halin pa sang ikatlo nga milenyo sang nagkalainlain nga mga katilingban. Sa sini nga mga katilingban, ang tulumanon magamarka sang importante nga pagsaylo ukon pagbalhin, kaangay sa pagsugod sang pagkapamatan-on ukon pagpakasal, nga wala sang relihiyoso nga kahulugan. Apang, sa kasugtanan sang Dios kay Abraham, ang pagtuli ginhimo nga tanda sang pagpanugyan kag pagkilala. Bisan ang indi Israelinhon puwede makapatuli sa pagpahibalo sang ila bag-o nga estado bilang kabahin sang kaliwat ni Abraham (Gen. 34:15–24; Exo. 12:48).

Sa Bag-o nga Katipan nga panan-aw, ang pagtuli marka sang pagpain nga naangot sa Judiohanon nga identidad nga indi na kinahanglan sundon sang mga Cristohanon sa bag-o nga pagpanuga nga gin-inagurahan ni Jesus (Gal. 6:15; Col. 2:11–13; Bin. 15). Apang, ang panawagan ni Pablo sa pagtuli sang tagiposoon indi Cristohanon nga pamaagi. Nga yara na sa orihinal nga konteksto, ang pisikal nga tanda sang pagtuli dapat panggowa lamang nga pagpakita sang suludnon nga panimuut (Deut. 30:6). Ang ini nga panan-awon ginsulit man sang mga manalagna, kaangay ni Jeremias, nga nagpangabay sa mga pumuluyo sang Jerusalem: “Circuncidaha ang iyo kaugalingon sa Ginoo, kuhaa ang napunta nga panit sang inyo tagiposoon” (Jer. 4:4; ipaanggid sa Jer. 9:25, 26). Niyan, ang Daan nga Katipan nagpanan-aw na sang pagpaanggid, kag etikal, nga kalaparon sang tulumanon. Kon indi ilakip sa nagakaigo nga pamatasan, ang ideya nga ang “pagtuli wala sing kapuslanan” (1 Cor. 7:19) nangin matuud na sa Daan nga Katipan.

Subong, ang mga Adventista del Septimo Dia, kasubong sang iban nga mga Cristohanon, “nagahangup sang bautismo kasubong simbolo sang (figuratibo) pag-ambit sang kamatayon, paglubong, kag pagkabanhaw ni Cristo kag simbolo man sang pagkasakop sa Bag-ong Katipan nga katawohan sang Dios sa baylo sang pagtuli (Col. 2:11, 12).”—John C. Peckham, God With Us: An Introduction to Adventist Theology (Berrien Springs, MI: Andrews University Press; Biblical Research Institute, 2023), pp. 595, 596. Apang, ang isa makapamangkot sang rason sang pagbaylo. Ang paghimo sang pagtuli malapit nga naangot sa pag-abut sang ginsaad nga Mesias, nga magakari halin sa Binhi ni Abraham. Ang tanda nga ginbutang sa kinatawo ni Abraham dapat magapadumdum sa iya kag sa iya mga kaliwat nga ang buhat sang Dios wala nagasalig sa ila pagkahamtong kag ikasarang sa pagpamuad. Sang si Jesus—ang Binhi sang babayi kag Binhi ni Abraham—nag-abut, ang pisikal nga tanda wala na ginpatuman kag ginbuslan sang bautismo. Bisan may kinalain sa kahulugan sang duha ka ritwal, ang simbolo nga mga elemento sang pagtuli importante gihapon sa katawohan sang Dios subong.

**Pascua**

Ang ritwal sang Pascua gintukud sa gab-i nga ang Israel naghalin sa Egipto. Ang dugo sang carnero, nga ginpatay sa wala pa magtunud ang adlaw, gin-gamit sa pagmarka sang mga bakalan sa pagpugong sang kamatayon sang subang nga bata (Exo. 12:12, 13). Niyan, ang Pascua duna na nga naangot sa makasaysayon nga kahilwayan sang Israel sa kahiolipnan. Ini man naangot sa pagsaulog sang panguma nga nagamarka sang pagsugod sang pag-ani sa diin ang katawohan magadala sang una nga mga bunga sa santuario (Exo. 34:18−27). Ang Pascua indi lamang pagsaulog sang ordinaryo nga kabuhi, kondi pagsaulog sang bag-o nga kabuhi nga ikabuhi sing bugana kag hilway kaupud sa Ginoo. Sa sentro sining ritwal amo ang halad sang cordero.

Ining halad isa ka simboliko nga binuhatan sa duha ka pagpabatyag kag kahulugan. Una, ini nagasimbolo sang kahilwayan sang subang nga bata. Ang carnero amo ang gin-ihaw sa baylo sa subang nga bata sang Israel, nga nangin tal-us nga halad. Ikaduha, ang bug-os nga ritwal ginhungud sa pagdumdum sa inagyan sa Exodo, ang tion sang sila ginhilway sa kahiolipnan. Ang tagsa ka detalye sa seremonya nagatudlo sa dalidali nga pagbiya: ang unud gin-asal sa baylo nga ginlaga, mga gamhon ukon dahondahon (herbs) ang ginkaon sa baylo sang mga utanon (Exo. 12:8−10), ang mga panapton ginsul-ob sa pagpangaman sa paglakat sa bisan ano nga kahigayonan, kag ang pagkaon ginkaon nga may pagdali (Exo. 12:11). Gani, sa orihinal nga mga nagpakigbahin, ang una nga Pascua pagpahayag sang pagtoo sa milagroso nga kahilwayan nga pagahimoon sang Dios sa sina gid nga gab-i.

Si Jesus nagpasad sang Panihapon sang Ginoo sa panahon sang Iya katapusan nga Pascua sa duta. Ang Panihapon sang Ginoo nagtal-us sa Pascua matapos sang Iya kamatayon. Gani, ang tulumanon sang Panihapon sang Ginoo may duha man ka pilo kag temporal nga kahulugan. Samtang ini nagatawag sang aton pagtamud sa kon ano ang nahimo sang Dios sa aton sa nagligad, ini nagatudlo man sa kon ano ang mahimo sang Dios sa palaabuton. Sa Josue 5, ang katawohan sang Dios yara sa amo man nga temporal nga hut-ong, sa tungatunga sang nagligad kag palaabuton, sa tungatunga sang pagtubos kag pahuway.

**Mga Halaran**

Ang halaran tama ka importante nga bahin sang ritwal nga sistema sa Daan nga Katipan kag my halangdon nga katungdanan sa pagsimba kag pagsinalayo sa panahon sang mga patriarka. Bisan ang una nga pagmitlang sang halaran makita lamang sa Genesis 8:20, ang una nga halad bug-os sa paghatag sang mga panit para kay Adam kag Eva (Gen. 3:21). Kaangay sang pagtuli, ang halad binuhatan nga wala malimitahan lamang sa Israel. Sa pagkamatuud, ang halad estandarte na nga talaksan sa dumaan nga relihiyon sining kalibutan. Apang, sa Israel, ang halad wala ginatuyo sa pagpakaon, pagpahamuut, ukon pagpalipay sa akig nga dios; kondi, makita ini bilang maloloy-on nga pagsakdag sang Dios sa katawohan sa pagtabon sang sala kag sa pagpabalik sang Iya tinuga sa Iya.

Ang mga halaran may importante nga katungdanan sa relihiyoso nga eksperiensya sang katawohan sang Dios sa nagligad. Bilang buhat sa pagsimba, ang mga halaran gintukud sa pagmarka sang bag-o nga mga pagsugod (Gen. 8:20) kag mga duug sang panimbahon (Gen. 12:7, Gen. 13:18). Sila gin-gamit man bilang pangamuyo para sa iban (Job 1:5) kag pagpasalamat (Sal. 26:6, 7). Dugang pa sina, ang mga halaran mahimo nga mga handumanan sang maayo nga mga binuhatan sang Dios. Sa Josue, bisan ang halaran nga wala sang halad mahimo nga handumanan sang relihiyoso nga pagkakilala sa mga kabikahan sa pihak sang Jordan nga Suba (Jos. 22:26-28). Sa Josue 8, ang halaran nga gintukud sa Bukid sang Ebal nagapalig-on sang pakigsaad, nga nagabag-o sang pagpanugyan sang katawohan sang Ginoo. Ining tanan nga aspeto makita sa kulto sang mga patriarka sa palibot sang mga halaran nga nasimpon sa pag-alagdan sa templo, sa diin ang mga Israelinhon magakadto sa pagsimba, pagpangamuyo, paghimo sang pagpakigsaad, pagdumdum sang maayo nga mga hinimoan sang Dios, pagtuad sang ila mga sala, kag pagpangita sang kapatawaran pinaagi sa ila mga halad, nga nasentro sa ila santuario.

Ang Kalbaryo amo ang pinakakatapusan nga halaran, sa diin ang Cordero sang Dios amo ang ginhalad sing makaisa kag para sa tanan (Heb. 10:10). Kasubong sa sistema sang ritwal, ang Iya sakripisyo amo ang pinakaimportante nga punto, nga nagpakompleto sang plano sang kaluwasan. Karon Iya ginapresenter ang dugo bilang bag-o nga katipan sa atubangan sang Dios, nga nagapatunga para sa mahinulsulon nga makasasala (Heb. 12:1). Sa pagsunod sa ehemplo ni Cristo, kita ginatawag sa paghalad sang aton mga kaugalingon bilang buhi nga mga halad, nga kahalamut-an sa Ginoo (Roma 12:1). Sa kay Cristo, ang halaran sang kamatayon nangin gawang nga alagyan pakadto sa kabuhi.

### Bahin III: Aplikasyon sa Kabuhi

**Mga Tulumanon Sang Simbahan Subong**

Ang mga tulumanon nagapadayon nga mangin importante nga bahin sang komunidad sang Adventista del Septimo Dia nga Simbahan. Yari ang malip-ot nga listahan sang pinakatalalupangdon nga mga seremonya nga ginabuhat sa imo lokal nga simbahan. Pamalandungi kon paano ining mga binuhatan sing personal nagainpluwensia sa imo espirituhanon nga panlakatan.

1. Dedikasyon sa bata
2. Bautismo
3. Santa Cena
4. Mga Kasal
5. Mga Lubong

**Sa Tungatunga Sang Natapos na kag Wala Pa**

Ang relihiyoso nga mga eksperiensya sa likod sang mga tulumanon nga ginton-an sining semana nagatudlo sa tensyon nga sa masami ginatawag nga “natapos na kag wala pa,” sa diin sa Josue ginpahayag sa pagpapundo sa tunga sang kahilwayan kag kapahuwayan. Ang kaluwasan sang Israel yara sa karon, kag indi mapanghiwala, nga kamatooran, apang sila nagatolok sa gihapon sa unahan sa katapusan nga katumanan sini kon sila sa katapusan magakasadya sa kapahuwayan sang Dios. Sa Bag-o nga Katipan, ining tensyon sa tungatunga sang ginharian sang Dios bilang presente, kag palaabuton, nga realidad tama ka maathag. Sa panan-aw ni Ellen G. White, “ang ginharian sang Dios (i.e., ang ginharian sang bugay) natukud na. Apang may nabilin nga eschatological nga pagpahayag sang ginharian (i.e., ang ginharian sang himaya), nga ‘indi matukud tubtub sa ikaduha nga pagkari ni Cristo’ (GC 347).”—Kwabena Donkor, “Kingdom of God,” The Ellen G. White Encyclopedia (Hagerstown, MD: Review and Herald Publishing Association, 2013), p. 919.

1. Paano mo naeksperiensyahan ang tensyon sa tunga sang natapos na kag sang wala pa sa imo espirituhanon nga panlakatan kaupud sa Dios?
2. Paano ang kamatooran nga ang Daan nga Katipan nga mga tumuloo nagkabuhi na sa sini nga tensyon magabulig sa imo sa paghangup sang imo Cristohanon nga eksperiensya bilang nagapadayon nga pagsimba?