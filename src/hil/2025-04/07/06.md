---
title:  Nagahandum Sang Iya Presensia
date:  13/11/2025
---

`Basaha ang Josue 18:1, 2. Ano ang buluhaton sa diin si Josue nagpauntat sang proseso sa pagtalana sang duta?`

Matapos ang paglaragway sang mga teritoryo nga itagtag sa duha ka dalagku nga kabikahan sa nakatungdan nga bahin sang Jordan kag sa katunga sang kabikahan ni Manases, ini nga dinalan nagalaragway sang pagtilipon sang kongregasyon sa Silo, sa diin ang duta ginbahinbahin sa nabilin nga pito ka magagmay nga kabikahan.

Ang pagpatukud sang santuario, “Akon Kayangkayang,” nagatiglawas sang katumanan sang saad sang Dios nga magapuyo kaupud sa Iya katawohan (Exo. 25:8; Lev. 26:11, 12) kag nagapahayag sang sentro nga tema sang libro: ang presensia sang Dios sa tunga sang Israel nagpasarang patigayon sa pag-angkon sang duta kag mangin mapinadayonon nga tuburan sang pagpakamaayo para sa Israel kag, pinaagi sa ila, sa bug-os nga duta (Gen. 12:3). Ang pagsimba sa Dios mangin tuman ka importante, labaw sang sa mga pagpangsakop kag pagbahinbahin sang duta! Ang presensia sang santuario, kag sa olihi sang Templo, dapat dalayon nga magpahanumdum sa katawohan sa pagtalupangud sang presensia sang Dios sa tunga nila kag ang ila mga katungdanan sa pagsunod sang katipan.

`Basaha ang Hebreo 6:19, 20; Hebreo 9:11, 12; kag Hebreo 10:19–23. Ano ang aton maton-an kay Josue, bilang mga Cristohanon nga wala sing dutan-on nga santuario nga ginapalibutan sang pisikal nga presensia sang Dios?`

Ang laragway sang santuario indi dapat mangin hinali nga surpresa, bangud ang tema sang santuario nangin presente na sa sugilanon ni Josue pinaagi sa kaban sang katipan. Amo ini ang sentro nga kasangkapan sa Pinakabalaan nga Duug, kag nagpat-in ini sang una nga duha ka hut-ong sang libro: ang pagtabok kag pagpangsakop. Niyan, pinaagi sa pagtukud sang kayangkayang sa pinakasentro sang napanagtag nga duta, si Josue nagapakita nga ang bug-os nga kabuhi sang Israel nagatiyog lamang sa palibut sang santuario, ang dutan-on nga ulong-talatapan ni Yahweh.

Mas labaw pa ka importante para sa aton, bilang mga Cristohanon nga nagakabuhi sa antitypikal nga Adlaw sang Katumbasan, sa pagtoon sang aton mga mata sa langitnon nga santuario samtang kita nagapadayon sa pagpakigdumug sa moderno (ukon postmoderno) nga mga higante nga nagahangkat sang aton pagtoo, paglaum, kag espirituhanon nga palanublion. Samtang nagasandig kita sing mapinadayonon sa binuhatan ni Cristo nga natuman sa Krus kag sa langitnon nga santuario, makatolok kita sa unahan sa pagtoo sa tion kon ang Dios sa liwat magabalik kag magapuyo kaupud sa Iya katawohan, apang sa sini nga tion ini mangin sa walay katubtuban. (Ipaanggid sa Bug. 21:3.)