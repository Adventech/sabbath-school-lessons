---
title:  Unahon ang Pagpakigkatipan
date:  09/11/2025
---

`Basaha ang Josue 5:1–7. Ngaa nagmando ang Ginoo kay Josue nga circuncidahon ang ikaduha nga henerasyon sang mga Israelinhon sa sining partikular nga tion sang pagpangsakop?`

Matapos ang pagpang-usisa sang pungsud, ang makapalig-on nga balita sang mga lampitaw, kag ang milagroso nga pagtabok sa Jordan, kita magapaabut sang hinali nga pagpakig-away sa mga kaaway. Apang, may labaw pa ka importante sang sa pagpangsakop militar: ang pagpakigkatipan sang Israel sa Dios.

Sa wala pa ang bag-o nga henerasyon makapasakop sa pag-angkon sang duta, kinahanglan nila nga mahangpan sing bug-os ang ila pinasahi nga pagpakigrelasyon sa Tag-iya sang duta. Ang pagbag-o liwat sang tanda sang pagpakigkatipan nagaabut bilang sabat sa maalwanon kag milagroso nga buhat sa pagpatabok sang Israel nga hilway sa Jordan.

Ang aton pagpakigkatipan sa Dios dapat permi sabat sang pagpasalamat sa kon ano na ang Iya nahimo para sa aton, indi buhat sa pagpaninguha sa pag-angkon sang benepisyo pinaagi sa legalista nga pagsunod sang Iya mga ginakinahanglan. (Ang ini gihapon nga konsepto, sa wala sing duda, tama ka importante sa mga pagpaninguha ni Pablo sa mga yadtong nagapamilit nga ang naliso nga mga lalaki nga Hentil dapat pagacircuncidahon, nga nakita sing tama kaathag sa iya sulat sa mga taga-Galatia.)

Ang Israel yara na sa bibi sang pinakamabaskug nga kampanya militar sa kasaysayan sini, kag kita nagapaabut nga ang bug-os nga kampo mangin sako sa pagpangaman sa inaway. Kag amo ang natabo, apang indi sa kinaandan nga paagi. Sa baylo nga amanon ang mga kabayo kag patalumon ang mga espada, sila nag-ugyon sa ritwal nga nagbutang sang kalabanan sa mga hangaway sa katalagman sa sulud sang tatlo ka adlaw.

Ila ini ginhimo agud saulugon ang ila pagpakigrelasyon sa Dios, nga nagluwas sa ila halin sa Egipto. Ngaa? Bangud ila ginkilala nga ang inaway iya sang Ginoo. Siya amo ang nagahatag sa ila sang kadalag-an. Si Jesus amo ang naghimo sang pareho nga prinsipyo gamit ang iban nga mga tinaga: “Apang pangitaa anay ninyo ang ginharian sang Dios kag ang iya pagkamatarung, kag tanan ini nga butang idugang sa inyo” (Mateo 6:33). Sa masami, ang adlawadlaw nga kabuhi puno sang kagamo kag kabudlay nga kon kaisa nagakalipat na kita kon ano ang aton unahon sa aton kabuhi: ang matag-adlaw nga pagbag-o sang aton pagpanugyan kay Cristo.

`Hunahunaa ang mga panahon nga imo ginsikway agud mangin kaupud ang Dios bangud sang madamu nga “importante” nga mga hilikuton. Ngaa mahapos ini himoon, kag paano naton pakigbatokan ini?`