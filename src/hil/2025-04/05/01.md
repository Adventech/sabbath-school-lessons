---
title:  Ang Dios Magapakig-away Para sa Imo
date:  25/10/2025
---

### Basaha Para sa Pagtoon Sini nga Semana

Gen. 15:16; Lev. 18:24–30; 2 Tim. 4:1, 8; Exo. 23:28–30; Deut. 20:10, 15–18; Isa. 9:6.

> <p>Salauluhon nga Teksto</p>
> “Kag ini tanan nga hari kag ang ila duta gin-agaw ni Josue sa makaisa, bangud nga ang Ginoong Dios sang Israel nagpakig-away tungud sa Israel” (Josue 10:42).

Ang libro sang Josue may makatulublag nga mga hitabo. May importante nga mga pamangkot tungud sa konsepto sang isa ka diosnon ukon balaan nga inaway nga nagapakita sang isa ka grupo sang katawohan nga may mando halin sa Dios sa paglaglag sang iban naman nga grupo.

Ang isyu sang diosnon nga giyera sa Daan nga Katipan makahalangkat. Ang Dios nagapakita sa Daan nga Katipan bilang Gamhanan nga Ginoo sang uniberso; gani, ang tanan nga natabo kinahanglan may kahilabtanan sa Iya direkta ukon indi direkta nga kabubut-on. Gani, ang pamangkot kon “Paano gintugot sang Dios ang ini nga mga butang?” indi gid malikawan. Sang nagligad nga semana, nakita naton nga ang Dios mismo may pakigbahin sa inaway nga mas daku pa sang sa bisan ano nga inaway nga natabo sa kasaysayan sang tawo, isa ka inaway nga nagalakip sa tanan nga aspeto sang aton kabuhi. Nakita man naton nga ang mga hitabo sa biblikanhon kag kalibutanon nga kasaysayan lubos nga mahangpan lamang sa kahayag sang sini nga inaway.

Sini nga semana, aton padayonon sa pagtukib ang pagkasibod sining gintugot nga langitnon nga mga inaway, ang mga limitasyon kag mga kondisyon sang langitnon nga inaway, ang katapusan nga talan-awon sang paghidait nga gintanyag sang mga manalagna sa Daan nga Katipan, kag ang espirituhanon nga leksyon sang amo nga mga inaway.

_*Ton-i ang leksyon sang sini nga semana sa pag-aman sa Adlaw nga Inugpahuway, Nobyembre 1._