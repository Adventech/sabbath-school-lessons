---
title:  Ang Kalautan Sang mga Taga-Canaan
date:  26/10/2025
---

`Basaha ang Genesis 15:16, Levitico 18:24–30, Deuteronomio 18:9–14, kag Esdras 9:11. Ano ang ginasiling sang sini nga mga teksto nahanungud sa mas daku nga plano sang Dios sa paghatag sang duta sang Canaan sa mga Israelinhon?`

Kinahanglan naton magtan-aw labaw pa sa libro sang Josue agud mahangpan sing bug-os ang buut silingon sa kalautan sang mga pungsud nga nagapuyo sa Canaan. Ang malain nila nga mga hilikuton kaangay sa paghalad sang kabataan, pagpanagna, pagbabaylan, pagpanghiwit ukon pagpangaswang, pag-istorya sa patay, kag espiritismo nagahatag sa aton sang ideya (Deut. 18:9–12).

Ang pagtukib sang dumaan nga Ugaritic nga mga teksto (halin sa Ras Shamra) nagahatag sang mas labi nga kasayoran nahanungud sa relihiyon kag sosyodad sang mga taga-Canaan, kag ang mga ini nagapakita nga ang kalaglagan sang sini nga kultura indi lang mahangpan kondi—sono sa moral nga mga pamatasan sang Daan nga Katipan—makatarunganon gid.

Ang relihiyon sang mga taga-Canaan napasad sa pagtoo nga ang kinaugali nga mga hitabo, nga nagapasalig sang pagkamabungahon, ginagahuman sang sekswal nga pagpakigrelasyon sa mga dios kag mga diosa. Gani, gintan-aw nila ang sekswal nga buluhaton sang mga dios paagi sa ila kaugalingon nga sekswal nga pamatasan kag nagpakigbahin sa ritwal nga buluhaton sekswal agud mapukaw ang mga dios kag diosa sa paghimo man sini. Ining konsepto nagresulta sa pagtukud sang “balaan” nga pagpakighilawas, nga nagalakip sa makihilawason nga mga lalaki kag mga babayi nga nagapakigbahin sa orgiastiko nga mga ritwal, sa liwat ang tanan bilang kabahin sang ila relihiyoso nga mga hilikuton!

Ang isa ka pungsud indi makalambot sa moral nga lebel nga mas mataas pa sa mga dios nga ginasimba sang ila katawohan. Bilang resulta sang sini nga paghangup sa ila mga dios, indi makatilingala nga ang relihiyoso nga mga pamatasan sang mga taga-Canaan nagalakip sang paghalad sang bata, sa diin ginadumilian gid sa Biblia.

Ang ebidensya nga nakuha sa arkeolohiya nagapakita nga ang mga nagapuyo sa Canaan sing tayuyon nagahalad sang ila kamagulangan nga anak sa mga dios, nga sa matuud mga demonyo, nga ila ginasimba. Ang gagmay nga mga kalabera nga ginpangdugmok sa daku nga mga garapon nga may nasulat nga mga panaad nagapamatuud sang ila makahuluya nga relihiyon kag kon ano ang epekto sini sa ila mga kabataan.

Ang paglaglag sang mga taga-Canaan, sa amo nga paagi, indi isa ka desisyon nga ginhunahuna lang pagkatapos sang plano sang Dios nga ihatag ang duta sang Canaan sa mga Israelinhon. Ang mga nagapuyo sa Canaan ginhatagan sang panahon sa paghinulsul, panahon sang dugang nga kalooy nga naghatag sa ila sang higayon nga makilala ang Dios kag ang Iya kinaiya pinaagi sa mga pagtoo sang mga manalagna nga nagapuyo upud nila. May kahigayonan sila, pero maathag nga gin-uyangan nila ini, kag nagpadayon sa ila malain nga mga binuhatan tubtub nga ang Ginoo sa olihi nagtapos sini.