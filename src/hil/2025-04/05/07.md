---
title:  Dugang nga Pagtoon
date:  31/10/2025
---

Basaha ang sinulatan ni Ellen G. White, “The Fall of Jericho,” pp. 491–493, sa Patriarchs and Prophets.

Kaangay sa tanan nga butang sa Biblia, importante gid ang paghibalo sang konteksto kag ang mga hitabo nga nagapalibot sa isa ka istorya. Subong sang nakita naton, ang kabug-osan nga inaway kag katuyoan sang Dios bilang Hukom importante sa paghangup sa sining mga inaway batok sa mga taga-Canaan.

“Ang Dios makuli sa pagpangakig. Ginhatagan Niya ang malaut nga mga pungsud sang kahigayon agud makilala nila Sia kag ang Iya kinaiya. Sono sa kahayag nga ginhatag amo ang ila pagpakamalaut tungud sa pagpangindi sa pagbaton sang kapawa kag pagpili sang ila kaugalingon nga mga dalan sa baylo sa dalan sang Dios. Ginhatag sang Dios ang rason kon ngaa wala Niya gilayon ginlaglag ang mga taga-Canaan. Ang kalautan sang mga Amornon indi pa puno. Pinaagi sa ila pagkamakasasala inanay nila nga ginadul-ong ang ila mga kaugalingon sa punto nga ang pagpailub sang Dios indi na mapatuman kag sila angayan na nga pagalaglagon. Tubtub indi pa maabut ang punto nga mapuno na ang ila pagkamalaut, ang kaakig sang Dios mapalantang. Ang tanan nga pungsud ginahatagan sang higayon sa paghinulsul. Ang mga nagasupak sa kasogoan sang Dios magapadayon sa tuman nga pagpakasala. Ang kabataan magapanubli sang mabinatoon nga espiritu sang ila mga ginikanan kag magahimo sang mas labaw pa sang sa ila mga katigulangan tubtub nga ang kaakig sang Dios ipagabubo sa ila. Ang silot wala nagkunhod bisan pa ginpalawig.”—Ellen G. White Comments, The SDA Bible Commentary, tom. 2, p. 1005.

**Mga Palamangkutanon nga Pagadiskusyunan:**

`Diskusyuna ang mga implikasyon sang Dios bilang aton Hukom kag Pinakamataas nga Hukom sa uniberso. Sa banta mo, ngaa ang kamatooran nga ang Dios amo ang aton Hukom sadsaran sang maayong balita kag sa aton kaluwasan?`

`Paano ang kaso sang mga taga-Canaan nagatanyag sa aton sa pagtan-aw sa pailub sang Dios kag katarungan? Paano naton mapakita ang kinaiya sang Dios sa aton pagpakig-upud sa aton isigkatawo?`

`Hunahunaa ang mga sadsaran sang aton kahilwayan sa pagpili. Ngaa sa banta mo ang Ginoo nagatahud sang aton kahilwayan sa pagpili? Paano ang gugma kag ang kahilwayan sa pagpili naangot sa isa kag isa?`

`Ang Daan nga Katipan nagalakip sang madamu nga istorya sang inaway kag pagsumpaki, apang sa katapusan, ini nagapakita sang talan-awon sang paghidait. Ano ang dapat ipakita sang Cristohanon sa pagpasad sang paghidait sa ila palibot?`