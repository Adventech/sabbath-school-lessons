---
title:  Ang Supremo nga Hukom
date:  27/10/2025
---

`Basaha ang Genesis 18:25; Salmo 7:11; Salmo 50:6; Salmo 82:1; Salmo 96:10; kag 2 Timoteo 4:1, 8. Ano ang ginasugid sang sini nga mga teksto nahanungud sa moral nga kinaiya sang Dios? Paano ang papel sang Dios bilang hukom sang kalibutan makabulig sa aton sa paghangup sa pamangkot sang langitnon nga mga inaway?`

Ang pagkabalaan sang kinaiya sang Dios nagakahulugan nga indi Niya mapabayaan ang sala. Mapailubon Sia, pero ang sala kinahanglan mag-ani sang iya katapusan nga resulta, nga amo ang kamatayon (Rom. 6:23). Si Yahweh nagdeklarar sang inaway batok sa sala, bisan diin ini makita, kon sa Israel man ukon sa mga taga-Canaan. Ang Israel wala ginpakabalaan pinaagi sa pagpakigbahin sa balaan nga mga inaway, kaangay sa iban nga mga pungsud (Deut. 9:4, 5; Deut. 12:29, 30), bisan pa nga sila nangin instrumento sang paghukom ni Yahweh batok sa Iya pinili nga pungsud. Nga lain sa dumaan nga Malapit nga Nasidlangan nga mga tawo, ang mga Israelinhon nakaagi sa pagbaliskad sang balaan nga inaway, sa diin ang Dios wala nagpakig-away para sa ila kondi batok sa ila, nga ginpahanugutan ang ila mga kaaway nga maglupig sa ila (ipaanggid sa Jos. 7).

Ang kabug-osan nga konsepto sang balaan nga inaway mahangpan lamang kon ini tan-awon sa kahayag sang kalihukan sang Dios bilang hukom. Kon tan-awon sa sini nga paagi, ang mga inaway sa pagpanakop sang Israel magakuha sang tuman kalain nga kinaiya. Nga kabaliskaran sa mga inaway sang pagpanakop para sa kaugalingon nga kadungganan, nga masami makita sa sinauna nga kalibutan (kag sa aton man subong), ang mga inaway sang Israel indi gintuyo agud maghatag sang dungug para sa ila kondi sa pagpasad sang katarungan kag paghidait sang Dios sa duta. Gani, sa tunga sang paghangup sa konsepto sang balaan nga inaway yara ang konsepto sang pagdumalahan kag pagkahari sang Dios, nga nabutang sa katalagman sa hulagway sang Dios bilang mangangaway, subong nga ini yara sa laragway sang Dios bilang hari ukon bilang hukom.

Si Yahweh bilang mangangaway amo ang Isa nga, bilang hukom, obligado sa pagpatuman, pagpalig-on, pagpatigayon, kag paghupot sang pagsulundan sang kasogoan, nga amo ang pagpahayag sang Iya kinaiya. Ang laragway sang Dios bilang mangangaway, kaangay sa laragway sang hukom kag hari, nagapamilit nga si Yahweh indi magtugut sang rebelyon batok sa Iya ginpasad nga pagsulundan sa walay katubtuban. Niyan, mapahayag naton nga ang tuyo sang kalihukan ni Yahweh indi ang inaway mismo, ukon ang kadalag-an mismo, kondi ang pagbalik sang katarungan kag paghidait. Sa katapusan, ang paghukom kag ang pag-inaway, ukon ang pagdul-ong sang katarungan, kaangay lamang nga butang kon ang Dios ang magahimo sini.

`Pamalandungi ang Dios bilang matarung nga hukom nga indi mabayran ukon mainpluwensiahan sang pagpasulabi. Paano ang Dios nga indi gid magpahanugot sang sala, sang pagpamigos, pag-antus sang mga inosente, kag pagkapintas sang napigos mangin kabahin sang maayong balita?`