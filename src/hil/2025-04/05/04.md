---
title:  Pagkuha Sang Duta Ukon Kalaglagan?
date:  28/10/2025
---

`Ipaanggid ang Exodo 23:28–30; Exodo 33:2; Exodo 34:11; Numeros 33:52; kag Deuteronomio 7:20 sa Exodo 34:13; Deuteronomio 7:5; Deuteronomio 9:3; Deuteronomio 12:2, 3; kag Deuteronomio 31:3, 4. Ano ang ginapahayag sang sining mga teksto nahanungud sa tinutuyo sang pagsakop kag ang kasangkaron sang kalaglagan?`

Ang orihinal nga katuyoan sang Dios para sa mga taga-Canaan indi ang kalaglagan, kondi ang pagkuha sang ila duta. Kon usisaon ang mga bersikulo nga nagapakita sa pamaagi nga kinahanglan magpakigbahin ang Israel sa mga inaway sa pagsakop, ang ginagamit nga mga pulong amo ang pagkuha sang duta, pagpahalin, kag pagpalagyo nga ginpatigayon batok sa mga pumuluyo sang Dutang Saad. Ang ikaduha nga grupo sang mga pulong nga nagalaragway sang kalaglagan kag ginhimo ang Israel bilang manughimo sang aksyon, sa masami nagapatuhoy sa mga walay kabuhi nga mga bagay, kaangay sa mga kasangkapan sang paganhon nga pag-alagdan kag mga bagay nga nalakip sa kalaglagan. Maathag nga ang mga lugar sang paganhon nga pag-alagdan kag ang mga halaran amo ang sentro sang relihiyon sang mga taga-Canaan.

Ang balaan nga inaway may panguna nga tuyo sa malaut nga kultura kag katilingban sang Canaan. Agud malikawan ang paglaton, kinahanglan laglagon sang Israel ang tanan nga mga elemento nga nagapamuad sang kalautan. Apang, ang tanan nga pumuluyo sang Canaan, kag ang mga nakakilala sa gahum sang Dios antes pa sa pagsakop, ukon bisan samtang nagapadayon ang pagsakop, nakaluwas pinaagi sa pagpalagyo (Jos. 2:9–14; ipaanggid sa Huk. 1:24–26). Ang bahin lamang sang pumuluyo sang Canaan nga ginhukman nga pagalaglagon amo ang mga nagpanago sa mga pinalig-on nga mga siyudad, mga nagpadayon sa pagrebelde batok sa plano sang Dios para sa mga Israelinhon, kag mga nagpatig-a sang ila mga tagiposoon (Jos. 11:19, 20).

Apang, ini nagdolot sang palamangkutanon: kon ang una nga tuyo sa pagsakop sang Canaan amo ang pagpalayas sang mga pumuluyo sang duta kag indi ang paglaglag sa ila, ngaa kinahanglan pa sang mga Israelinhon nga patyon ang madamu nga tawo?

Ang pag-usisa sang mga teksto sa Biblia nga may kaangtanan sa pagsakop sang Canaan nagpakita nga ang orihinal nga tinutuyo sang pagsakop nagtudlo sa pagpatuyang sang mga pumuluyo sang Canaan. Apang, ang kadam-an sang mga taga-Canaan, kaangay sa paraon sang Egipto, nagpatig-a sang ila mga tagiposoon kag, tungud sini, nangin kabahin na sila sang kultura sa bagay nga ang pagkaguba sang ila kultura nagkahulugan nga kinahanglan man sila nga pagalaglagon.

`Ano nga mga elemento sa imo kaugalingon nga kinaiya kag mga kinaandan ang kinahanglan nga mawala kag pagalaglagon?`