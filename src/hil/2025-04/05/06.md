---
title:  Ang Prinsipe sa Paghidait
date:  30/10/2025
---

`Paano ang masunod nga mga teksto nagalaragway sa palaabuton nga gintan-aw sang Dios para sa Iya katawohan? Isa. 9:6, Isa. 11:1–5, Isa. 60:17, Hos. 2:18, Mic. 4:3.`

Bisan pa nga ang panguna nga sentro sang leksyon sa sini nga semana amo ang mga inaway nga ginmando kag ginsakdag sang Dios sang Daan nga Katipan, kinahanglan naton imitlang ang presensia sang isa pa nga kaangay ka importante nga tema sa mga sinulat sang mga manalagna sa Daan nga Katipan: ang palaabuton nga palanan-awon sang malinong nga panahon sang Mesias. Ang Mesias ginapakilala bilang “Prinsipe sang paghidait” (Isa. 9:6). Sia magadala sang isa ka ginharian nga puno sang paghidait, sa diin ang leon kag ang karnero magaupud sa paghalab (Isa. 11:1–8), nga wala sing paglaglag ukon kasakit (Isa. 11:9), kag sa diin ang paghidait magahari (Isa. 60:17) kag magailig pareho sang suba (Isa. 66:12).

`Basaha ang 2 Hari 6:16–23. Ano nga mga leksyon ang makuha sa sini nga istorya sa mas madalum nga mga katuyoan sang Dios para sa Iya katawohan kag sa bug-os nga tinuga?`

Talupangda ang istorya sang pagpakaon sa Sirianhon nga mga hangaway sa pagpanguna ni Eliseo. Sa baylo nga pagalaglagon sila, (2 Hari 6:22), nagpakita sia sa ila sang pinakamataas nga bagay, ang paghidait, nga amo gid ang handum sang Dios para sa Iya katawohan. Makawiwili makita nga si Eliseo nakahibalo gid sang kagamhanan kag kadalag-an sang indi makita nga mga hangaway nga nagapalibot sa kaaway (2 Hari 6:17). Bisan pa kalakip ang Dios sa kabug-osan nga inaway nga nag-apekto man sa aton kalibutan, ang katapusan nga lalambuton sang pagtubos indi ang padayon nga inaway ukon bisan ang walay katapusan nga pagsilot sa kaaway sa pagkaulipon, kondi ang walay katapusan nga paghidait. Subong nga ang kapintas magaresulta lamang sa dugang pa nga kapintas (Mat. 26:52), ang paghidait nagapatubas sang paghidait. Ang istorya natapos sa pahayag nga ang “mga kabon sang Siria wala na magkadto sa duta sang Israel” (2 Hari 6:23).

`Hunahunaa ang mga pamaagi nga aton mahimo, pinaagi sa pagsunod kay Jesus, bilang manugdala sang paghidait. Ano ang imo kabuhi subong? Sa ano nga mga pamaagi, bisan pa ano nga problema ang imo ginaatubang, ikaw mangin manugdala sang paghidait sa baylo sang kaawayon?`