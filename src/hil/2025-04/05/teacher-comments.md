---
title:  Komento Sang Manunudlo
date:  31/10/2025
---

### Bahin I: Kabilogan nga Panan-aw

**Sadsaran nga Teksto:** Josue 10:42

**Sentro Sang Pagtoon:** Gen. 15:16; Lev. 18:24–30; 2 Tim. 4:1, 8; Exo. 23:28–30; Deut. 20:10, 15–18; Isa. 9:6.

Sang nagligad nga semana, aton gintalakay ang makalilibog nga isyu sang balaan nga inaway sa Daan nga Katipan. Ang pag-atubang sa sini nga mga isyu nagakinahanglan sang paghangup sa pangkalibutanon nga panglantaw nga inaway kag sang maayo nga pag-usisa sa mga datus sa Biblia. Ang manugpatpat kinahanglan magtalupangud sang apat ka aspeto kon nagatoon sa mga nasulat sa Biblia.

Una, ang moderno nga mga bumalasa nagapamilit sang ila moderno nga paghangup sang inaway sa Kasulatan. Apang, ang relihiyoso nga inaway sa teokrasya sang Daan nga Katipan tumalagsahon kag dapat patpaton sono sa iya konteksto.

Ikaduha, kinahanglanon nga mahangpan ang kasaysayan nga konteksto sang Canaan kag sang relihiyon sini agud mahangpan kon ngaa ginpahalin ang ila mga pumuluyo sa duta.

Ikatlo, indi katuyoan sang Dios nga laglagon ang mga pumuluyo sang duta kay may mas maayo Sia nga plano para sa ila. Apang, tungud sang ila pagpamilit sa pagpadayon sa dalan pakadto sa kalautan, ginpuwersa sang Dios ang Iya katungdanan bilang Hukom. Ang Iya mahigugmaon nga kinaiya indi makapasugot nga magapadayon ang malaut nga binuhatan nga wala sang pagtapna.

Sa katapusan, sa pagbasa sang mabudlay nga bahin sang Daan nga Katipan, kinahanglan naton talupangdon ang puntariya sang Dios para sa Iya katawohan kag sa bilog nga kalibutan.

Ang inaway, upud ang tanan nga makakulugmat nga mga kasunod, wala sa plano sang Dios para sa kalibutan. Nagahimo Sia sang tanan nga Iya masaragan agud ibalik ang kalinong nga dayon sa aton kalibutan kag sa bug-os nga uniberso. Apang, agud matigayon ini, kinahanglan Niya nga laglagon ang kalautan sing bug-os, indi lang sa makagagahum nga paagi, kondi sa maalamon nga paagi.

### Bahin II: Komentaryo

**Ang Konsepto Sang Balaan nga Inaway sa Biblia**

Sa iya komentaryo sa Exodo, si Douglas K. Stuart nagahatag sang masanag nga paghulagway sang balaan nga inaway sa konteksto sang Biblia. Ang ini nga klase sang inaway, nga sa masami ginapahayag sa Hebreo nga pulong haram (verb) ukon herem (noun), nagalakip sa paglaglag sang madamu nga kabuhi sang tawo, kag kon kaisa sa kasapatan kag mga propiedad. Tungud sa kaangtanan sini, ang sulat ni Stuart ginpahayag kasunod sini nga may pipila ka pagbag-o. (Ginpahayag sono sa: Douglas K. Stuart, Exodus: The New American Commentary [Nashville: Broadman & Holman, 2006], tom. 2, pp. 395–397.)

1. Sa pinasahi nga kahimtangan sang sinaunang Israel, wala sang propesyonal nga hangaway ang ginatugutan. Ang mga inaway ginapakigbatoan sang mga bag-ohan kag mga boluntaryo, indi sang mga eksperiensyado nga mga hangaway—isa ka daku nga kabaliskaran sa mga organisado kag propesyonal nga mga hangaway sang iban nga mga pungsud sang una, kag bisan sa mga hangaway nga aton nahibaloan subong.
2. Ang mga hangaway wala ginabayran. Nagasunod lang sila sa mga sogo sang Dios sa sulud sang kasugtanan kag indi magpakig-away para sa ila kaugalingon nga kadalag-an. Sa madamu nga kahigayonan, ini nagakahulugan nga ginadumili sa ila ang pagkuha sang mga pagkabutang kag mga inati.
3. Ang diosnon ukon balaan nga inaway ipatigayon lamang para sa pag-angkon ukon pagpanalipod sang Duta nga Ginsaad sa sinang partikular nga panahon sa kasaysayan. Pagkatapos sang pagsakop, maukud nga ginadilian ang bisan ano nga inaway nga may tinutuyo nga pagsakop. Gintawag ang Israel nga magpakig-away para makuha ang Duta nga Ginsaad sa sulud sang mahinungdanon nga geograpiya kag kasaysayan nga konteksto. Apang pagnaangkon na nila kag nakapalig-on sang ila teritoryo, indi na dapat magpalapad pa ang Israel sang ilang duta paagi sa inaway. Wala gintawag sang Dios ang Iya katawohan agud magpalapad sang ila militar nga ginharian.
4. Ang pagpanguna sang balaan nga inaway, nga ginakabig nga diosnon nga binuhatan, yara lang sa kamut sang Dios, kag ginapatuman paagi sa Iya pinili nga mga manalagna, pareho kay Moises ukon Josue. Ini nagapakita nga ang inaway indi dapat magsugod sa pagpanguna sang tawo, kondi sagrado nga katungdanan nga nagahalin sa Dios.
5. Ang pagpakigbahin sang Dios sa balaan nga inaway nagakinahanglan sang espirituhanon nga pagpangandam, nga nagalakip sang pagpuasa, pagpugong sa pakighilawas, kag iban pa nga sahi sang pagsikway sa kaugalingon. Ang seremonya sang pagtuli (Jos. 5:1–9) kag ang pagsaulog sang Pascua (Jos. 5:10–12), sa konteksto sang pagtib-ong sang kasugtanan, kabahin sang sini nga pagpangandam.
6. Ang bisan sin-o nga Israelinhon nga maglapas sa sining mga kasogoan sang balaan nga inaway mangin kaaway sang Israel. Ang silot sining paglapas amo ang kamatayon, kag ang masupakon nga tawo mangin herem, nga ginahinguyang para sa kalaglagan.
7. Kag sa katapusan, ang direkta nga pagpakigbahin sang Dios nagdulot sa mabaskug kag dalayon nga kadalag-an sa konteksto sang balaan nga inaway.

Makita ini sa madamu nga mga inaway sang pagpangsakop (Jos. 6:16–21; Jos. 10:1–15), kag sa mga panahon nga ginapanalipdan sang Israel ukon ni Josue ang ila teritoryo batok sa makusog nga mga kaaway, paagi sa bulig sang Dios (2 Sam. 5:22–25). Apang kon wala sang paggiya kag pagtugut sang Dios, ang Israel nagaatubang sang kapierdihan (1 Sam 31:1−7). May mga higayon nga napierde sila sa inaway batok sa mga Amaleknon tungud wala sila sang pahanugut sang Dios kag napierde didto sa Horma (Num. 14:39–45), ukon sang napierde sila sang mas kubos nga mga hangaway sang Ai (Jos. 7:2–4.)

Sang natapos na ang teokratikong pungsud, indi na mahimo ang pagpatuman sang sining mga kasogoan, gani ang balaan nga inaway nalimtan na. Makapasubo lang nga, sa gihapon may mga nagagamit sang relihiyosong panaysayon agud ipakamatarung ang mga inaway bisan karon. Apang kon aton tan-awon sa kapawa sang Kasulatan, isa ini ka pagpatiko sa matuud nga kahulugan sang biblikanhon nga teksto. Tungud sini, kinahanglan nga mas mangin mainalamon kag mapisan sa pag-usisa sang mga pulong nga ginagamit subong sa pagpakamatarung sang mga inaway karon.

Ang mga kasogoan karon nagapahayag sang tumalagsahon nga kinaiya sang balaan nga inaway sa Biblia. Ang pagdumala sang Israel sa inaway sahi sang pagpasensia kag pagpakig-angay sang Dios sa kahimtangan sang tawo. Apang, sa kultura sa diin ang inaway, kapintas, kagamo, kag kasingki amo na ang kinaandan, may tatlo ka hinungdanon nga punto nga dapat dumdumon sang moderno nga manugbasa sang sining makalilibog nga mga dinalan sa Biblia: (a) Ang inaway ginlimitahan lamang sa pila ka espesipiko nga sitwasyon; (b) Ang matarung nga inaway gintangdo lamang sang Dios, kay Sia lang ang nakahibalo sang tagiposoon sang tawo kag sang palaabuton; kag (c) sa katapusan, ang inaway nagapakita sa pagsipak sa dalan sang Dios pakadto sa kalinong.

**Ang Maayong Balita Nahanungud sa Kasingkal Sang Dios**

Ang balaan nga inaway isa ka maathag nga pagpahayag sang kasingkal sang Dios, indi lamang batok sa mga Canaanhon kag iban pa nga pungsud kondi bisan sa Iya mismo nga katawohan sang una nga panahon. Ang mga pagpanilag nga bag-o lang nabasa makabulig sa pagpaathag sang kinaiya sining balaan nga inaway, apang ini wala nagapaathag sang hingpit nga sabat kon paano ini mapahisanto sa duha ka daw nagapamatukay nga mga bahin sang persona sang Dios: gugma kag kaakig. Sa pagkamatuud, ang kaakig sang Dios indi masami nga topiko subong. Ang bantug nga Protestanteng teologo nga si C. H. Dodd nagkabig sang kasingkal sang Dios bilang “dinumaan ukon kinaraan nga pulong.”—Dodd, The Epistle of Paul to the Romans: The Moffatt New Testament Commentary (New York: Harper & Brothers Publishers, 1932), p. 20. Bisan pa nga ining topiko indi na masami ginahambalan subong, indi matalikdan ang kasingkal sang Dios, kay ini ginmitlang sang 580 ka beses sa Daan nga Katipan kag 100 ka beses sa Bag-o nga Katipan. Ang balaan nga kasingkal natukud sa apat ka indi mabag-o nga aspeto sang kinaiya sang Dios.

Una, ang Dios balaan. Ang Israel ginatawag nga mangin balaan kay ang Ginoo mismo balaan (Lev. 11:44). Sa bug-os nga libro sang Isaias, ang Dios gintumud bilang ang “Balaan sang Israel” sa 27 ka beses (Isa. 1:4; Isa. 60:14). Ang mga manugtunda nagasinggit, “Balaan, balaan, balaan” sa presensia sang Dios (Bug. 4:8; Isa. 6:3). Tungud sang Iya kabalaan, ang Dios napain sa makasasala nga katawohan, nga indi gani makasarang maglantaw bisan sa isa lang ka pagsiplat sang Iya presensia nga indi matumba nga daw patay sa duta (Dan. 10:8, 9; Bug. 1:17). Ang pagkabalaan sang Dios indi magkaugyon sa malaut, gani Iya ginakangil-aran ang sala, sono sa Iya dimabag-o nga kinaiya. Sa iya pagpakigsugilanon sa Dios, ang manalagna nga si Habacuc nagpahayag: “Ikaw nga putli pa sing mga mata sang sa magtolok sa malaut kag indi makatolok sa pagkabalingag” (Hab. 1:13).

Ikaduha, ang Dios matarung. Si David nagapamatuud: “Kay ang Ginoo matarung, nagahigugma sia sang pagkamatarung; ang matadlong magatan-aw sa iya nawung” (Sal. 11:7). Bisan sa aton nga kalibutan, nagalaum kita sang hustisya. Makawiwili nga ang mga tawo nagapamilit sang hustisya kon nagaatubang sang inhustisya, apang nabudlayan sa ideya nga ang Dios, bilang Katapusan nga Hukom, nagapatuman sang hustisya paagi sa paghukom sa malaut kag sa nagahupot sini. Sa maathag nga laragway sang mga kalag sang mga martir sa idalum sang altar, sila nagasinggit: “O Gamhanan nga Ginoo, balaan kag matuud, tubtub pa bala san-o nga hukman mo kag balusan ang amon dugo sa mga nagapuyo sa duta? (Bug. 6:10). Nagapaabut sila sang hustisya, kay ang Dios matarung.

Ikatatlo, nagtuga ang Dios sang mga tinuga nga may kahilwayan sa pagpili. Wala Niya ginbuhat ang Iya mga tinuga nga pagahigugmaon kag pagatumanon Sia. Tungud gid sini, makahimo sila sang malain nga mga pagpili nga supak sa Iya balaan nga kabubut-on kag magabaton sang malain nga resulta. Ining kinamatarung makita sa konsepto sang pagpakigkatipan, nga nagapahayag sang isa ka kasugtanan sa tunga sang duha ka bahin. Sa pagpamalandong sini, nagapamatuud si Josue sa Israel, “Apang nahanungud sa akon kag sa akon panimalay, magaalagad kami sa Ginoo” (Jos. 24:15).

Sa katapusan, ang Dios gugma. Para sa iban, makalilibog kon paano mapahayag sang kaakig ang gugma sang Dios. Sa katunayan, ang Dios amo man ang gugma (1 Juan 4:8). Ginapahayag Niya ang Iya gugma sa Israel sa maloloy-on nga mga tinaga: “Ginhigugma ko ikaw sa gugma nga dayon” (Jer. 31:3). Ang kabaliskaran sang gugma indi kaakig kondi ang walay pagsapak. Gani, ang Dios nga wala sing pagbatyag kalahadlukan, pero indi matutum nga silimbahon. Wala gid Sia nagpakita sang walay pagsapak. Sa tawohanon nga bahin, ang mga ginikanan nagakaugut, kag nagahimo kon ano ang nagakaigo, sono sa hinanakit kag pag-antus sang ila mga anak. Gani wala sang rason nga maglaum kita sing mas manubo nga reaksyon halin sa Dios.

Siyempre, ang hingpit nga Dios indi magabatyag sang kaakig pareho sa aton. Sa misteryoso nga talamdan, ang Iya kaakig hingpit kag balaan. Ini nga misteryo makita sa krus ni Jesus, sa diin ang gugma kag kaakig, kalooy kag paghukom, kabuhi kag kamatayon nagasambidanay sing makusog. Ang pagbubo sang kaakig sang Dios matuud nga nagakatabo. Sa gihapon, para sa mga nagasalig kay Cristo, nga nagatugyan sang ila kaugalingon nga pagsalig kag kaisug kag bugal sa tiilan sang Iya krus, wala sila rason nga mahadluk, kay “ang himpit nga gugma nagasobol sang kahadluk.” (1 Juan 4:18). Dugang pa, naagihan na ni Jesus ang kaakig sang Dios para sa aton.

### Bahin III: Aplikasyon sa Kabuhi

**Baalan nga Inaway Karon?**

Talupangda kon paano gin-usar ang relihiyoso nga diskurso agud pakamatarungon kag padayunon ang inaway halin pa sang una. Sa Cristohanon nga konteksto, ang mga Krusada maayo nga halimbawa. Sa sining kampanya militar nga gin-aprobahan sang Iglesia Katolika, ang mga Manugkrusada nagpati nga yara sila sa espirituhanon nga misyon sa paghilway sang Balaan nga Duta halin sa mga Muslim nga manugsakop.

Bisan pa nga kadam-an sa aton nagaugyon nga may kinamatarung sa pagpangapin ang isa ka pungsud batok sa mga manug-agaw, ngaa indi dapat gamiton subong ang relihiyoso nga pangatarungan sang balaan nga giyera? (Panumduma, sa imo sabat, ang biblikanhon nga konsepto sang balaan nga away.)

**Pagdaug Paagi sa Gugma**

Ang inaway sa tunga sang maayo kag malain nadaug sa wala ginalauman kag indi kinaandan nga paagi tungud kay Jesus. Pamalandungi upud sa imo klase ining masunod nga panghunahuna:

“Sa baylo nga mag-away kag ‘magdaug,’ ginpili ni Jesus nga ‘mapierde.’ Ukon mas maayo, ginpili niya nga mapierde sa talaksan nga napasad sa kalibutanon nga ginharian agud sia magadaug sa talaksan nga napasad sa Diosnon nga ginharian. Ang iya pagsalig wala sa kusug sang espada apang sa pagpanugyan sa gahum sang bug-os kag nagasikway sang kaugalingon nga gugma, kag nagpasugot nga ilansang sia. Pagkatapos sang tatlo ka adlaw, ginpamatud-an sang Dios ang iya pagsalig sa gahum sang masakripisyuhon nga gugma. Natuman niya ang kabubut-on sang Dios, kag, pinaagi sa iya sakripisyo, napierde niya ang kamatayon kag ang mga puwersa sang malaut nga nagapabilanggo sa kalibutan (Col. 2:13–15).” —Gregory A. Boyd, The Myth of a Christian Nation: How the Quest for Political Power Is Destroying the Church (Grand Rapids, MI: Zondervan, 2006) p. 39.

Paano mo maikabuhi ang halimbawa sang masakripisyohon nga gugma, nga ginpahamtang ni Jesus bilang sulundan, samtang nagapakigbato ka sa mga inaway karon?