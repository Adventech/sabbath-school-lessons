---
title:  Hilway nga Pagpili
date:  29/10/2025
---

`Basaha ang Deuteronomio 20:10, 15–18; Deuteronomio 13:12–18; kag Josue 10:40. Paano ang kasogoan sang inaway kag ang mga pamaagi batok sa mga nagasimba sa diosdios nga siyudad sang Israel, nga ginpahayag sa Deuteronomio, makabulig sa aton sa paghangup sa mga limitasyon sang kabug-osan nga pagkalaglag sa inaway nga kabahin ang mga Israelinhon?`

Ang teksto sa Hebreo nagagamit sang tumalagsaon nga pulong sa paglaragway sang paglaglag sang mga tawo sa inaway: cherem. Ini nga pulong nagapatuhoy sa kon ano ang “ginadumilian,” “ginapakamalaut,” ukon “ginadedikar sa kalaglagan.” Sa madamu nga tion, ini nagatangdo sang bug-os kag indi mabag-o nga pagbutang sang katawohan, kasapatan, ukon mga butang nga para lang gid sa pagdumalahan sang Dios, nga sa inaway nagalakip, sa kalabanan nga kaso, sang ila kalaglagan. Ang konsepto kag ang paghimo sang cherem bilang kabug-osan nga pagkapukan sang isa ka tawo sa inaway kinahanglan mahangpan sa kahayag sang inaway ni Yahweh batok sa mga kabug-osan nga puwersa sang kalautan, sa diin ang Iya kinaiya kag reputasyon yara sa katalagman.

Sa liwat, halin sa pagsulud sang sala sa kalibutan, wala sang neutralidad: ang isa ayhan dampig sa Dios ukon batok sa Iya. Ang isa ka bahin nagadul-ong sa kabuhi, walay katubtuban nga kabuhi, kag ang isa sa kamatayon, walay katubtuban nga kamatayon.

Ang kinabatasan sang bug-os nga paglaglag nagalaragway sang matarung nga paghukom sang Dios batok sa sala kag kalautan. Sing pinasahi gintugyan sang Dios ang pagpatuman sang bahin sang Iya paghukom sa Iya pinili nga pungsud, ang dumaan nga Israel. Ang pagtuman sa paglaglag yara sa Iya lig-on nga pagdumala, nga limitado lamang sa isa ka tinion sa kasaysayan, ang pasakop, kag sa isa ka maathag nga natudlo nga duug, ang dumaan nga Canaan. Sa aton nakita sa pagtoon kahapon, ang mga nalakip sa pagkalaglag padayon nga nagarebelde batok sa mga katuyoan sang Dios kag nagabato sini, nga wala gid sang paghinulsul. Gani, ang desisyon sang Dios nga laglagon sila indi arbitraryo ukon nasyonalistiko.

Dugang pa, ang Israel magapaabut sang pareho nga pagtrato kon ila sundon kon paano nagapangabuhi ang mga taga-Canaan (ipaanggid sa Deuteronomio 13). Bisan pa nga daw ginatudlo nga ang grupo sa duha ka bahin sang balaan nga inaway naaman na ang palaabuton (ang mga Israelinhon amo ang magasubli sang duta kag ang mga taga-Canaan amo ang pagalaglagon), may posibilidad nga magbalhin halin sa isa ka bahin pakadto sa isa, sono sa aton makita sa mga kaso ni Rahab, Acan, kag ang mga Gabaonhon.

Ang mga tawo wala ginhatagan sang proteksyon ukon ginpahamtang sa idalum sang pagdumili. Ang mga nakaangkon sang relasyon kay Yahweh mahimo nga madula ang ila maayo nga kahimtangan paagi sa pagrebelde, kag ang mga yara sa pagdumili mahimo nga magpaidalum sa gahum ni Yahweh kag magakabuhi.

`Ano ang espirituhanon nga leksyon ang aton makuha sa pagpamatok sang mga taga-Canaan sa Dios? Ano ang mga dolot sang aton kahilwayan sa pagpili para sa aton mismo nga kaugalingon?`