---
title:  Ang Dios Magapakig-away Para sa Imo
date:  22/10/2025
---

`Sono sa Exodo 14:13, 14, 25, ano ang orihinal nga plano sang Dios nahanungud sa pagpakigbahin sang mga Israelinhon sa inaway?`

Sa tion sinang krisis, sang ang katawohan sang Israel napilitan nga magpakigbahin sa walay kadaugan nga sitwasyon, “Si Moises nagsiling sa katawohan, ‘Dili kamo magkahadluk, pahimonong, kag tan-awa ang kaluwasan sang Ginoo, nga himoon niya karon nga adlaw sa inyo; kay ang mga Egiptohanon nga inyo nakita karon nga adlaw, indi na ninyo nga mas-a makita liwat. Ang Ginoo magapakig-away tungud sa inyo, kag kamo magpahimonong lamang.’” (Exo. 14:13, 14). Sono sa istorya sang Biblia, bisan ang mga taga-Egipto mismo nakahangup sang realidad: “Malagyo kita gikan sa atubangan sang Israel: kay ang Ginoo nagapakig-away tungud sa ila batok sa mga Egiptohanon” (Exo. 14:25).

Ang makatilingala nga pagpatunga sang Dios para sa mga walay mahimo nga mga Israelinhon, nga wala nahanas sa mga ikasarang militar, nagapakita sang isa ka halimbawa. Ang Exodo nagatindug bilang halimbawa sang pagpatunga sang Dios para sa Israel. Diri, indi lamang nga ang inaway ginapakigbato ni Yahweh, kondi indi kinahanglan nga magpakig-away ang Israel (Exo. 14:14). Ang Dios amo ang mangangaway; ang pagsugod yara sa Iya. Sia ang nagaplano sang pamaagi, nagapatikang kon paano ini himoon, kag nagadumala sang pagsalakay. Kon si Yahweh indi magpakig-away para sa Israel, wala gid sila sing higayon nga mangin madinalag-on.

Si Ellen G. White nagapatpat sini bilang pagpahayag sang kamatooran nga ang Dios “wala nagdesinyo nga sila makadangat sa Dutang Saad pinaagi sa pagpakig-away, kondi pinaagi sa pagpaidalum kag pagtuman sa Iya mga sogo.”—Ellen G. White, The Signs of the Times, Septyembre 2, 1880. Subong sa ila pagluwas halin sa Egipto, ang Dios ang magapakigbato para sa ila. Ang ila lang himoon amo ang magpahimonong kag magtan-aw sang Iya makagagahum nga pagpatunga.

Ang kasaysayan nagapakita nga sa tion nga ang Israel may nagakaigo nga pagsalig sa Dios, wala sila sing kinahanglan sa pagpakig-away pa (tan-awa ang 2 Hari 19; 2 Cron. 32; Isa. 37).

Sa napasad nga plano sang Dios, indi kinahanglan nga ang Israel amo mismo ang magpakig-away. Resulta yadto sang ila pagkadimatinoohon, nga ginpakita pagkatapos sa Exodo, nga ang Dios nagtugot sa ila nga magpakigbahin sa inaway batok sa mga taga-Canaan. Sa amo man nga pamaagi, indi nila kinahanglan magbayaw sang bisan isa ka espada batok sa mga taga-Egipto sa tion sang Exodo; indi gid kuntani kinahanglan nga magpakig-away sila sa pagsakop sa Canaan (Deut. 7:17-19).

`“Kon ang mga anak sang Israel wala nagkumud batok sa Ginoo, wala kuntani ginpahanugutan sang Dios nga ang kaaway magpakig-away sa ila.”—Ellen G. White, The Story of Redemption, p. 134. Paano ang pagreklamo makaapekto sa aton kabuhi subong?`