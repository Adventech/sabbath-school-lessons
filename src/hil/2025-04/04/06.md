---
title:  Ang Ikaduha nga Pinakamaayo nga Pagpili
date:  23/10/2025
---

`Basaha ang Exodo 17:7–13 ang Josue 6:15–20. Ano nga mga kaanggid ang imo makita sa tunga sang sining duha ka istorya sang inaway? Ano ang kinalain sang isa sa isa?`

Ang una nga tion nga ang Israel nagpakig-away matapos ang Exodo makita sa Exodo 17, sa diin ang mga Israelinhon nag-apin sa ila kaugalingon batok sa mga Amaleknon. Nasaksihan sang Israel ang gahum sang Dios sa pagpaantus sang mga taga-Egipto kag sa pagtuytuy sang mga Israelinhon sa kahilwayan. Aton nakit-an nga ang una nga plano sang Dios para sa Israel wala nagalakip sang ila pagpakig-away batok sa iban nga katawohan (Exo. 23:28; Exo. 33:2). Apang matapos ang ila kahilwayan halin sa Egipto, ang mga Israelinhon nagsugod sa pagkumud sa ila dalanon (Exo. 17:3) kag ginpangduhaduhaan pa gani ang presensia sang Dios sa tunga nila. Sa amo sini nga tinion si Amalek nagpakig-away sa Israel. Indi ini higayon lang. Ang Dios nagtugut sa mga Amaleknon nga salakayon ang Israel agud makatoon sila liwat sa pagsalig sa Iya.

Sa walay pagkompromiso sa Iya mga prinsipyo, ang Dios nagpanaug sa lebel sang Iya katawohan, kag padayon nga ginatawag sila pabalik sa una nga plano: ang bug-os kag tampad nga pagsalig sa langitnon nga pagpatunga. Sa pagkamatuud, ang kasogoan sang inaway (Deut. 20) ginhatag lamang pagkatapos sang 40 ka tuig nga inagihan sa kamingawan, nga dolot man sang pagkawalay-pagsalig sang Israel. Ang bag-o nga mga kahimtangan nagakinahanglan sang bag-o nga mga pamaagi, kag sa amo lang sini nga tion nga ang Dios nagtugut sa Israel nga laglagon sing bug-os ang mga taga-Canaan (Deut. 20:16–18).

Luwas sa kamatooran nga ang inaway nangin kinahanglanon para sa Israel, ini nangin pagtilaw man sa ila pagkatampad kay Yahweh. Ang Dios wala nagbiya sa ila kondi ginpasugtan sila nga masaksihan ang Iya gahum paagi sa eksperiensya sang bug-os nga pagsalig sa Iya.

Ang pagpakigbahin sang mga Israelinhon sa pagsakop makita sa konklusyon nga ginpahayag ni Josue sa katapusan sang libro. Diri, ang mga taga-Canaan ginalaragway nga nagapakig-away batok sa mga Israelinhon (Jos. 24:11). Samtang ang pagkarumpag sang mga pader sang Jerico resulta sang milagro nga ginbuhat sang Dios, ang mga tawo sang Israel kinahanglan magpakigbahin sa inaway kag atubangon ang daw indi masarangan nga pagpamatok sang mga katawohan sang siyudad.

Ang pagpakigbahin sang Israel sa armado nga inaway nangin pamaagi para magtubo ang ila walay kondisyon nga pagsalig sa bulig ni Yahweh. Apang ang Israel padayon nga ginapahanumdum (Jos. 7:12, 13; Jos. 10:8) nga ang resulta sang kada inaway nasandig permi sa mga kamut sang Ginoo, kag ang nagaisahanon nga paagi para mainpluwensyahan nila ang resulta sang giyera militar amo ang ila panimuut sang pagtoo, ukon pagkadimatinoohon, sa mga saad sang Ginoo. Ang pagpili yara sa ila mga kamut.