---
title:  Ang Dios Isa ka Mangangaway
date:  21/10/2025
---

`Basaha ang Exodo 2:23–25; Exodo 12:12, 13; kag Exodo 15:3–11. Ano ang kahulugan nga ang Dios isa ka mangangaway?`

Sa tion sang ila malawig nga pagpuyo sa Egipto, nalipatan na sang mga Israelinhon ang matuud nga Dios sang ila katigulangan. Sa ginpakita sang madamu nga hitabo sang ila pagpanglakaton sa kamingawan, nahanaw na ang ila ihibalo sa Dios ni Abraham, Isaac, kag Jacob, kag ila ginsimpon ang pagano nga mga elemento sa ila pagsimba (ipaanggid sa Exo. 32:1–4). Sa idalum sa pagpamigos sang mga taga-Egipto, sila nagtuaw sa Ginoo (Exo. 2:23–25), kag sa husto nga tion ang Dios nagpatunga para sa ila.

Ugaling, ang inaway nga ginlaragway sa una nga 12 ka kapitulo sang Exodo mas labaw sang sa simple nga pagsumponganay sang gahum sa tunga ni Moises kag sa faraon. Sono sa pagtolon-an sa giyera sang dumaan nga Malapit nga Silangan, ang mga inaway sa tunga sang katawohan sa kabug-osan ginakabig nga inaway sa tunga sang ila dios ukon mga dios. Ang Exodo 12:12 nagapahayag nga ang Ginoo naghatag sang paghukom, indi lamang sa faraon, kondi sa mga dios sang Egipto, yadtong makagagahum nga mga demonyo (Lev. 17:7; Deut. 32:17) nga nagtindug sa likod sang mapiguson nga gahum kag dimatarung nga sistema sosyal sang Egipto.

Sa katapusan, ang Dios nagapakig-away sa sala kag indi magtugot nga magapadayon ang ini nga inaway tubtub sa katapusan (Sal. 24:8; Bug. 19:11; Bug. 20:1–4, 14). Ang tanan nga nakasala nga manugtunda, subong man ang katawohan nga nagbutang sang ila kaugalingon sa pag-alagad sa sala, pagalaglagon. Sa sini nga kahayag, ang mga inaway batok sa mga pumuluyo sang kalibutan dapat pagakabigon bilang una nga bahin sang inaway, nga magatakup sa krus, kag magahatag sang iya hingpit nga katumanan sa katapusan nga paghukom, kon ang hustisya kag kinaadman ang sang gugma mapamatud-an.

Ang konsepto sang bug-os nga pagkapukan sang mga taga-Canaan kinahanglan hangpon sono sa panan-aw sang Biblia, sa diin ang Dios kabahin sa kabug-osan nga inaway batok sa mga nagadumala sang kalautan sa uniberso. Ang nadalahig sini amo ang kinaadman sang Dios kag ang Iya kinaiya (Rom. 3:4, Bug. 15:3).

Sugod sang pag-abut sang sala sa tawo, wala sang magapabilin nga wala sing apinan. Kinahanglan ang isa magpili, mag-upud sa Dios ukon mag-upud sa malaut. Busa, sa amo nga panan-aw, ang pagpukan sang mga taga-Canaan pagatan-awon bilang una nga talan-awon sang katapusan nga paghukom.

`Ang kamatooran sang dakung pagsumponganay nagapahanugot lamang sang isa sa duha ka bahin. Paano mo mabal-an kon sin-o ang imo ginadampigan?`