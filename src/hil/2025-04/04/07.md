---
title:  Dugang nga Pagtoon
date:  24/10/2025
---

Basaha ang sinulatan ni Ellen G. White, “The Fall of Jericho,” pp. 487–493, sa Patriarchs and Prophets.

Sang nagsugod ang rebelyon batok sa gahum sang Dios sa uniberso, may duha ka posibilidad: ang Dios magapili sa pag-untat sa kon ano Sia—indi mabag-o, kag walay katubtuban—kag igahatag ang pagdumala sang bug-os nga uniberso sa isa sa Iya masinupakon nga mga tinuga, ukon magapadayon Sia nga mangin balaan, matarung, mapinalanggaon, kag maloloy-on nga Amay sang tanan nga nagakabuhi. Ang Biblia nagapakita sang ikaduha nga hulagway kag, sa sini nga kaso, ang inaway sa tunga sang mga puwersa sang kalautan kag ang Iya gahum indi malikawan.

Sang ang politikal ukon sosyo-historikal nga mga gahum nga naangot sa magamo kag masinupakon nga mga puwersa sa kalibutan nagpakita sang pareho nga mabinatukon nga panimuut kay Yahweh, Sia, bilang Gamhanan nga Ginoo sang uniberso, nagpatunga. Ang tinutuyo ni Yahweh bilang mangangaway nagapakita sang paglaragway sang katapusan nga pagdaug, nga amo ang magatapos sa padayon nga inaway sa tunga sang maayo kag malain (Bug. 20:8–10). Dugang pa, ang balaan nga mga inaway sang Israel wala lamang nagahatag sang talan-awon sa kabug-usan nga inaway subong sang sa salamin, kondi bahin gid sang amo man nga pagsumponganay, nga nagapaabut sang katapusan nga paghukom sang Dios sa presente nga kasaysayan.

“Ginhimo sang Dios ini bilang ila pribilehiyo kag katungdanan sa pagsulud sa duta sa tion nga gin-aman Niya, apang pinaagi sa ila matinuyuon nga pagsikway, ang pagtugut ginbawi. . . . Indi Iya tinutuyo nga makuha nila ang duta pinaagi sa inaway, kondi pinaagi sa bug-os nga pagsunod sa Iya mga sogo.”— Ellen G. White, Patriarchs and Prophets, p. 392

**Mga Palamangkutanon nga Pagadiskusyunan:**

`Paano ang kabug-osan nga istorya sang inaway makabulig sa imo paghangup nga ang Dios amo ang nagadumala sa Israel sa pagpakig-away?`

`Sa klase, binagbinaga ang imo mga sabat sa mga pamangkot sang Lunes nahanungud sa kamatooran sang dakung pagsumponganay kag paano ini nagakatuman sa kalibutan sa aton palibut. Ano ang aton bahin sa amo nga inaway, kag ano ang aton himoon sa pagtuman sini?`

`Paano naton maaplikar ang prinsipyo sang pagpahimonong kag paghulat para ang Dios magpakig-away para sa aton sa espirituhanon naton nga pagkabuhi?`

`Sa madamu nga beses, sa aton mga diskusyon kag tumalagsahon nga mga dipaghangpanay sa iglesia, luyag naton mahibaloan kon sin-o ang nagadampig sa aton. Paano naton mabag-o ang aton panimuut sa kasanag sang Josue 5:13–15?`