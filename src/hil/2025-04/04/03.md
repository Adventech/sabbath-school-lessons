---
title:  Inaway sa Langit
date:  20/10/2025
---

`Si Josue nakahangup nga ang inaway (battle) kabahin lamang sang mas daku nga inaway (conflict). Ano ang aton nahibaloan sa inaway (conflict) sa diin ang Dios mismo ang kabahin sini? Basaha ang Bug. 12:7–9, Isa. 14:12–14, Eze. 28:11–19, kag Dan. 10:12–14.`

Ang Dios nagbutang sang responsable nga mga tinuga sa uniberso nga may kahilwayan sa pagpili, isa ka kinahanglanon agud may ikasarang sila sa paghigugma. Makapili sila sa pagsunod sa kabubut-on sang Dios, ukon magsupak sini. Ang isa sa pinakamakagagahum nga manugtunda, si Lucifer, nagrebelde batok sa Dios, kag madamu nga manugtunda ang nagdampig sa iya.

Ang libro sang Isaias kag Ezequiel nagapatuhoy sa sini nga inaway, bisan may mga komentarista nga nagatinguha nga limitahan ang kahulugan sang Isaías 14 kag Ezekiel 28 sa hari sang Babilonia kag sa isa ka pinuno sa Tiro. Apang may maathag nga mga indikasyon sa Biblia nga nagatudlo sa isa ka nagapangibabaw nga realidad nga labaw kay sa tawohanon nga ikasarang. Ang hari sang Babilonia ginalaragway nga nakakadto na sa langit sa trono sang Dios (Isa. 14:12, 13), kag ang hari sang Tiro ginalaragway nga nakapuyo na sa Eden bilang isa ka nagabantay nga querubin sa balaan nga bukid sang Dios (Eze. 28:12–15). Wala ini sang kamatooran nahanungud sa mga hari sang Babilonia kag Tiro.

Indi man masiling nga ang mga hari sang duta walay sala kag “tanda sang pagkahimpit.” Gani, ang ini nga mga kinaiya nagatudlo labaw sa literal nga mga ginharian sang Babilonia kag Tiro.

Nagapahayag si Isaias sang isa ka “paangid” (Heb. mashal), nga nagahatag sang kahulugan nga labaw pa sa direkta nga konteksto sa kasaysayan. Sa amo sini, ang hari sang Babilonia nangin talaksan nga ehemplo sang pagrebelde, pagkamaiyaiyahon, kag bugal. Sa amo man nga paagi, si Ezekiel naghatag sang kinatuhayan sa tunga sang prinsipe sang Tiro (Eze. 28:2) kag hari sang Tiro (Eze. 28:11, 12), sa diin ang prinsipe, nga aktibo sa dutan-on nga ginharian, nangin simbolo sang hari nga nagaakto sa langitnon nga kaharian.

Sono sa Daniel 10:12–14, ang ining mabinatukon nga mga tinuga sa langit nagapugong sa katumanan sang mga plano sang Dios sa kalibutan. Sa sini nga kahayag sang kaangtanan sa tunga sang langit kag sang duta nga dapat naton hangpon ang mga inaway nga gintugut sang Dios sa Israel. Dapat naton kilalahon sila bilang kalibutanon nga mga pagpahayag sang dakung inaway sa tunga sa Dios kag ni Satanas, kag sa tunga sang maayo kag malain—nga ang tanan may katuyoan sa pagbalik sang katarungan kag gugma sang Dios sa nahulog nga kalibutan.

`Ano nga mga pamaagi ang aton makita, sa aton kalibutan karon kag sa aton kaugalingon nga kabuhi, ang kamatooran sang sining kabug-osan nga inaway sa tunga sang maayo kag malain?`