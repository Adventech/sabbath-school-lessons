---
title:  Manugmando Sang Kasoldadosan Sang Ginoo
date:  19/10/2025
---

`Basaha ang Josue 5:13–15. Ano ang ginasiling sang sini nga teksto nahanungud sa istorya sang pagsakop sa Canaan?`

Bag-o lang gid nakatabok sa Jordan ang Israel kag nakatapak na sa duta sang kaaway. Ang pamakud sang Jerico yara sa ila atubang, kag ang mga gawang nasirado sing malig-on (Jos. 6:1). Sa sini nga punto, ang mga tawo wala pa nakahibalo sang bisan ano nga estratehiya sa pag-away. Ang mas makabalaka pa, ang Israel may yara lamang nga mga labyog, mga sibat, mga bangkaw, kag mga pana para salakayon ang siyudad nga ginpabakud para magapabilin nga lig-on sa malawig nga tinion.

Ang mga pamangkot ni Josue nahanungud sa isa ka misteryoso nga bisita nakabaton sang indi maathag nga sabat: “Wala.” Ang sabat sang bisita nagapakita nga indi Sia luyag magpakigbahin sa mga kategoriya nga ginpahamtang ni Josue. Kon sa aton pa, ang pinakaimportante nga pamangkot indi kon Sia bala kaapin ni Josue; kondi, kon si Josue Iya kaapin.

`Ipaanggid ang Josue 5:14, 15 sa 2 Hari 6:8–17, Nehemias 9:6, kag Isaias 37:16. Ano ang imo maton-an nahanungud sa kinaiya sang Manugmando sang kasoldadosan sang Dios?`

Samtang ang paggamit sang pulong nga “manugmando sang kasoldadosan sang Ginoo” tumalagsahon lang sa Hebreo nga Biblia, ang kombinasyon sang mga tinaga nga “manugmando” kag “mga hukbo” sa masami nagapatuhoy sa isa ka lider militar. Ang pulong nga “hukbo” sa Kasulatan mahimo nga nagapatuhoy sa mga tropa sang militar, sa mga manugtunda, ukon sa mga panong sa kalangitan.

Ang wala pa nagpakatawo nga Cristo nagpakita kay Josue indi lang bilang isa ka kaalyado, ukon bisan bilang ang matuud nga Manugmando sa kasoldadosan sang Israel, kondi bilang Manugmando sang indi makita apang matuud nga hukbo sang mga manugtunda nga kabahin sang mas daku nga inaway sangsa sa giyera ni Josue batok sa mga Canaanhon. Ang sabat ni Josue maathag nga nagapakita sang iya paghangup sa kinaiya sang Manugmando. Sia katumbas sa Dios, kag nagluhud si Josue sa Iya atubangan bilang tanda sang iya daku nga pagtahud kag pagsimba (Jos. 5:14, Gen. 17:3, 2 Sam. 9:6, 2 Cron. 20:18). Si Josue handa na magbaton sang estratehiya para sa giyera nga duna nga kabahin sang mas daku nga inaway sa diin ang Dios sang mga hukbo kabahin mismo.

`Ano nga pagpadasig ang aton sarang, kag kinahanglan, makuha, nga nakahibalo nga ang “Manugmando sang Kasoldadosan sang Ginoo” nagadampig sa Iya katawohan?`