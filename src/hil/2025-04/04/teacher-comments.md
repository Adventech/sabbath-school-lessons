---
title:  Komento Sang Manunudlo
date:  24/10/2025
---

### Bahin I: Kabilugan nga Panan-aw

**Sadsaran nga Teksto:** Josue 10:14

**Sentro Sang Pagtoon:** Jos. 5:13–15; Isa. 37:16; Bug. 12:7–9; Deut. 32:17; Exo. 14:13, 14; Jos. 6:15–20.

Wala sang duhaduha nga ang libro ni Josue libro man sang inaway. Apang ang direkta nga pagpakigbahin sang Dios sa pagsakop sang Canaan nagabag-o sing daku sa kinaandan nga panolok sa sining inaway, nga ginatawag sang iban nga “balaan nga inaway.” Apang, para sa mga nakaagum sang kasakit nga dala sang sining inaway, ang pagtingub sang mga pulong nga “inaway” kag “balaan” makatulublag gid katama. Para sa madamu nga Cristohanon, mas makalilibog pa gid ang paglaragway sa Dios bilang hangaway nga wala lang nagamando sa Israel nga magpangdaug batok sa mga taga-Canaan kag iban pa nga katawohan kondi magapakig-away man para sa ila. Sa sini nga semana, aton tinguhaon nga pagaton-an ining sensitibo kag puno sang problema nga topiko.

Ang aton pagtoon sang sini nga topiko nagakinahanglan sang duha ka pamaagi. Ang una nga bahin may kaangtanan sa panan-aw sang kalibutan, nga nagahatag sang pagpanan-aw nga aton magamit sa pagpatpat sang mga kasulatan sa Biblia. Ang ikaduha nga bahin nagasentro sa maathag nga pag-usisa sang mga datos sa Biblia mismo, kalakip ang husto nga paghangup sang biblikanhon nga pinulungan, mga aspeto sang literatura, kag ang maragtason nga konteksto. Ang leksyon sa sini nga semana nagasentro sa una nga bahin sang pamaagi, ang daku nga inaway sa tunga sang maayo kag malain, nga nagsugod sa pagrebelde ni Lucifer sa langit. Ini isa ka kinahanglanon nga aspeto sang husto nga pangkalibutanon nga panglantaw agud aton mahangpan ining masibod nga bagay. Ang pagpakigbahin sang Dios sa mga inaway ni Josue mas mahangpan sing maayo sa kahayag sang Iya pagpakigbahin sa sining mas malapad sing sakop nga inaway. Ang husto nga paghangup sang sining daku nga inaway nagahatag sang maathag nga panan-aw sa tanan nga doktrina sang Biblia. Indi ini isa ka pagpasobra nga pamulong sa pagpamatuud nga ining daku nga inaway amo ang pinakaangay nga lente nga pagagamiton sang mga Adventista sa pagpatpat sining isyu kag Kasulatan sing may pagkabug-os. Sa pagkamatuud, ang Biblia mismo nagapadasig sa aton nga gamiton ining pagtan-aw halin pa sang umpisa.

### Bahin II: Komentaryo

**Ang Dakung Inaway Bilang Teolohiko nga Sadsaran Sang Kasulatan kag Adventismo**

Ang kakulang sa pag-apresyar sang daku nga istorya sang kosmiko nga inaway sigurado nga magapugong sa abilidad sang biblikanhon nga manugpatpat sa paghangup indi lamang sang konsepto sang balaan nga away ni Josue kondi ang bug-os nga larawan sang Kasulatan. Ang kakulang sa paghangup sang sining pangkalibutanon nga panglantaw magaapekto sa halos tanan nga doktrina sang Biblia. Sa pagkamatuud, “ang husto lamang nga paghangup sang kabug-osan nga inaway ang makahatag sa Cristohanon sang pangkalibutanon nga panglantaw sang kasaysayan nga makatarunganon kag may kahulugan.” —Frank Holbrook, “The Great Controversy” sa Handbook of Seventh-Day Adventist Theology, ed. Raoul Dederen (Hagerstown, MD: Review and Herald, 2000), p. 995.

Ang kahulugan sang sining pangkalibutanon nga panglantaw makita sa kon paano ginaporma sang daku nga inaway ang sistema sang pagtoo sang Iglesia sang Adventist del Septimo Dia. Sa aton pagtoon, makita naton nga ang 28 ka doktrina sang iglesia sarang matunga sa anum ka panguna nga mga doktrina.

Masunod sini, magahatag kita sang isa ka malip-ot nga buod kon paano ang pangkalibutanon nga panglantaw nahanungud sa dakung pagsumponganay nagaimpluwensia sa sining mga pagtoo.

**Ang Dios**

Sa pagdula sang kalautan, ang Dios wala lang naghatag sang solusyon sa problema sang tawo kondi nagapakita man sang Iya pagkamatarung sa bug-os nga tinuga sa mga kalibutan nga wala natandug sang sala (1 Cor. 4:9). Sa sentro sang sining daku nga inaway amo ang “theodicy” nga mabadbad bilang pagpaklaro sa pagkamatarung sang Dios. Sa pagpugong sang Iya kaugalingon, ginatugutan sang Dios ang malaut sa pagluntad tubtub sa isa ka punto agud ipakita ang matuud sini nga kinaiya, agud makita sang Iya tinuga sa matuud sini nga kapawa. Sa sini nga paagi, ang Iya bug-os nga tinuga makakita sang gugma kag hustisya sang Dios kon nagaatubang sa bisan ano nga krisis sa tunga sang daku nga pagsumponganay. Ang bisan ano nga pagbasa sang Kasulatan nga wala ang ini nga panan-aw sa olihi magapadul-ong sa sayop nga pagtamud sa kinaiya sang Dios, kon bala ini nahitungud sa Iya ikasarang, ukon handum, nga tapuson ang kalautan. Tungud sini, ang pagbantala nahanungud sa paglaglag sang mga Canaanhon 400 ka tuig antes pa kay Josue, dapat makita sa sini nga konteksto (Gen. 15:13–15). Ginpahanugutan sang Dios nga magluntad ang kalautan sa duta tubtub sa natalana nga tion. Sa sini nga konteksto, ang Dios wala lang nagahatag sang duta sa Israel kondi nagahukom man sa nagapadayon nga kasal-anan sang mga pungsud pinaagi sa pagpahalin sa ila halin sa duta (Lev. 18:24, 25).

**Ang Tawo**

Gintuga sang Dios ang tawo sono sa Iya dagway kag kaanggid. Ang pagkadimamalatyon ginkondisyon sono sa ila pagkamaunungon, nga napasad sa ila hilway nga pagpili sa pagtuman sang ila katungdanan bilang kadungan sang ila Manunuga (Gen. 1:27; Gen. 2:15–17). Ang pagrebelde nga nagsugod sa langit nabalhin sa sining duta sang ang una nga mag-asawa nagpili nga makighiusa kay Satanas pinaagi sa pagsupak sa maathag kag direkta nga sogo sang Dios (Genesis 3). Bilang resulta, nag-abut sa kalibutan ang kamatayon, kadunot, kag kasakit, nga kuntani isa ka himpit nga palibot sang sini nga kalibutan. Halos halin sa sina nga tion, ang katawohan natawo na nga may huyog sa pagpakasala (Rom. 3:23), nga, kon wala sang pagpatunga sang Dios, magadala sa kalibutan sa walay untat nga kagamo (Rom. 8:22). Tungud kay balaan kag mahigugmaon ang Dios, indi Sia makapabaya sa sala kag sa huyog sang tawo sa kalautan (Hab. 1:13). Amo ini nga bilang matarung nga Hukom, nagpakigbahin Sia agud punggan ang pag-uswag sang sala (Bug. 20:14). Ang pagsakop sa Canaan, kag ang paglaglag sang mga nagpili nga magapabilin sa kalautan, nagapakita sang balaan nga katuyoan sang Dios nga tapuson ang sala kag kalautan.

**Kaluwasan**

Ang pagluntad sang kabug-osan nga inaway wala nagpakibot sa Dios. Ang plano sang kaluwasan naplano na nga daan sa walay katubtuban nga panag-ugyon sang Trinidad (1 Ped. 1:20). Sa sentro sang sini nga plano amo ang makatumbas nga kamatayon ni Jesus kag ang Iya ministerio sa langitnon nga santuario (Heb. 9:11–28). Paagi kay Jesus, ang katawohan may bag-o nga kahigayonan, kag pinaagi sa Iya gahum, malaglag ang sala (Col. 2:13). Sa krus, ginbayaran Niya ang bili sang aton kamatayon; sa Iya langitnon nga ministerio, ginbuksan Niya sa tanan nga katawohan ang Iya pagkamatarung. Tungud sang ginhimo ni Jesus, wala sang bisán sin-o nga walay kahigayonan nga mapasaug-uli sang Dios, bisan pa sa tunga sang Canaan, nga makita naton sa istorya ni Rahab kag sang mga taga-Gibeon.

**Ang Iglesia**

Tungud sang sakripisyo ni Jesus sa krus kag sang Iya sunod nga ministerio sa langitnon nga santuario, may naglutaw nga bag-o nga tinuga. Ining bag-o nga komunidad sang tumuloo ginpadasig nga magpaidalum sa pangulohan sang nabanhaw nga Manluluwas sa iglesia (ekklesia), nga ginakilala man nga lawas ni Cristo (Mat. 16:18; 1 Cor. 12:27). Ang iglesia may misyon nga iwali ang maayong balita nga dayon (Bug. 14:6) sa konteksto sang bug-os nga paglaygay sang Ginoo (Bin. 20:27) kag idala ang katawohan halin sa tanan nga pungsud sa paghiusa (Mat. 28:18–20). Sa katapusan nga eskatolohiya nga bahin sang dakung pagsumponganay sa duta, may imporatante nga papel ang iglesia sa plano sang Dios. Sa sini nga rason, gin-atake ini sing mapintas ni Satanas. Apang, padayon ang pag-amlig sang Dios sa mga matarung nga sa olihi pagapabaskugon sang Balaan nga Espiritu agud ihambal ang katapusan nga pangagda sang grasya para sa katawohan. Subong nga ang militante nga Israel nangin madinalag-on sa nagligad, sa amo nga paagi, ang iglesia, sa idalum sang pagpanguna sang bag-o nga Josue—si Jesus—mangin madinalag-on sa katapusan.

**Adlawadlaw nga Pagkinabuhi**

Ang pangkalibutan nga inaway amo ang istorya nga nagaporma sang aton kabuhi, nagainpluwensia sa tanan nga aspeto—halin sa kon paano magkaput sang kuwarta, magpakig-upud sa iban, kag maghimo sang personal nga mga desisyon. Bilang mga miyembro sang lawas ni Cristo, ginapadasig kita nga sundon si

Jesus paagi sa pagpangabuhi sing matutum bilang Iya mga gintoton-an, nga may bug-os nga pagsunod kag pagpaidalum sa Dios (Bug 14:12). Samtang ang kaluwasan indi maagum pinaagi sa pagtuman sa kasogoan sang Dios, ang aton pagsunod sa moral nga mga prinsipyo sang Iya kasogoan nagapakita sang aton bag-o nga eksperyensia sang kaluwasan kay Cristo. Ang pagtuman sa kasogoan sang Dios, ilabi na gid ang pagbantay sang ikapito nga adlaw bilang Adlaw nga Inugpahuway, nga buhat sang pagsimba, mangin sentro sang balaisan nga topiko sa katapusan nga bahin sang kabug-osan nga inaway (Bugna 12–13). Sa kaangay nga butang, sa Duta nga Ginsaad, ang mga Israelinhon ginpanawag nga magpangabuhi sa pagkabalaan sa atubang sang Ginoo, agud maagum ang mga pagpakamaayo nga dala sang pagtuman bilang pungsud sang mga sacerdote.

**Mga Hitabo sa Katapusan nga Adlaw**

Sa katapusan, ang epekto sang pangkalibutanon nga panglantaw sa daku nga inaway mas mangin importante sa doktrina sang mga hitabo sa katapusan nga mga adlaw. Ang tion sang katapusan nagasugod pagkatapos sang 2,300 ka adlaw nga matagnaon nga dag-on, nga nagaaman sang dalan para sa hukom sang Dios nga ginatigayon sa tatlo ka hugna.

Ang una nga hugna, nga ginatawag man nga pre-Advent nga paghukom, nagsugod sang Oktubre 22, 1844, sang nagsugod ang pagpasag-uli/pagtinlo sang langitnon nga santuario (Dan. 8:14). Ini magapadayon tubtub sa ikaduha nga pagkari ni Jesus, nga magabukas sang ikaduha nga hudisyal nga hugna, nga ginatawag evidentiary nga paghukom. Sa sini nga hugna, ang mga linuwas magapakigbahin sa paghukom samtang yara sila sa langit sa sulud sang 1,000 ka tuig (Bug. 20:4–6). Sa katapusan sang sining dag-on, ang executive nga paghukom ang magatapos sang kabug-osan nga inaway pinaagi sa paglaglag kay Satanas, sa iya mga manugtunda, kag sa tanan nga wala naghinulsul nga makasasala (Bug. 20:11–14).

Ano ang ginalauman sa kada hugna? Ang Theodicy. Ining theodicy amo ang kabalaka sang Dios sa pagpahayag sang Iya gugma kag pagkamatarung sa pagdula sang sala sa bug-os nga uniberso. Sa pre-Advent nga paghukom, ginapakita sang Dios ang Iya pagkamatarung kag gugma sa mga wala nahulog sa sala nga mga kalibutan paagi sa pagluwas sang Iya katawohan kag paghukom sa gamay nga sungay kag sang mga sumulunod sini. Sa evidentiary nga paghukom, ginapakita sang Dios ang amo man nga pagkamatarung sa mga linuwas sang ila nahibaloan halin sa langitnon nga rekord ngaa ang iban nga tawo naluwas kag ang iban nawala. Sa katapusan, sa executive nga paghukom, sa katapusan sang milenyo, bisan si Satanas, ang iya nahulog nga mga manugtunda, kag ang mga nawala magaluhod sa pagkilala nga ang Dios matarung (Rom. ١٤:١١). Ini nga grupo nagalakip sang tanang nga mga Canaanhon nga, kaangay sa iban nga nadula, wala nagbaton sa grasya sang Dios.

### Bahin III: Aplikasyon sa Kabuhi

**Ang Espirituhanon nga Inaway Subong**

Sa madamu nga sitwasyon, ang espirituhanon nga kinaiya sang mga inaway sang Israel nangin maathag tungud sa direkta nga pagpakigbahin sang Dios. Pamalandungi sing maayo ang mga insidente nga mabasa kasunod sini kag hunahunaa kon paano ini makatudlo sa mga Cristohanon subong nahanungud sa kinaugali sang espirituhanon nga inaway kag kon paano kita mangin madinalag-on. Talupangda ang pagpakigsugilanon sa tunga sang tawo kag sang Dios.

**Hukom 7.** Gindaug ni Gideon ang mga Midianhon gamit lamang ang 300 ka lalaki matapos niya ginpapauli ang 32,000 ka soldado. Ang nabilin nga kasoldadosan nagdaug batok sa madamu nga puwersa sang mga Midianhon paagi sa pagbuka sang mga tibud kag pagpatonog sang budyong.

**2 Hari 6:24–7:20.** Samtang ang gutum nga mga pumuluyo sa sulud sang kuta sang Samaria wala nakahibalo nga ang mga panghitabo nagbag-o sing hinali sa ila pabor, may apat ka tawo nga aroon nga nagsulud sa walay tawo nga kampo sang tama ka damu nga kasoldadosan sang mga taga-Aramea. Ginbayaan nila ang ila posisyon sing dalidali kag ginbilin ang tanan nga butang sa kagumon.

**Isaias 36–38.** Sa tunga sang makahalangawa nga pagpigos, nagpangita sang bulig si Haring Ezequias sa Dios kag sa manalagna nga si Isaias. Ang 185,000 ka soldado ni Sennaquerib, hari sang Asyria, amo ang pinakadaku nga peligro nga gin-atubang sang Jerusalem. Apang sa sining krisis, milagroso nga nagpatunga ang Dios kag ginluwas ang walay mahimo nga siyudad.

1. Karon, ipaanggid ining mga hitabo nga bag-o lang nabasa nga may paglaragway sa katapusan nga inaway sa kasaysayan sang tawo, nga ginsulat ni Juan sa Bugna. Ano ang kaanggid nga may yara sila?
2. Paano nga ang mga inaway sa Israel magapabaskug sa imo pagtoo nahanungud sa resulta sang kabug-osan nga inaway sa Bugna?

Basaha ang Bugna 20:7−15. Sa katapusan nga pag-atubangay, si Satanas magatipon sang madamu nga kasoldadosan sa pagtinguha sa pag-agaw sang ginharian sang Dios kag sang mga niluwas sa bag-ong Jerusalem.

Paano nga ang ining katapusan nga inaway magatapos sa tanan nga inaway?