---
title:  Mapainubuson nga Baganihan
date:  19/11/2025
---

Ang malaba nga mga listahan sang mga ngalan sang lugar, nga nagasakop sang mga palatandaan sa alagyan (landmarks) sa mga dolonan sang mga teritoryo nga nahatag sa mga kabikahan sang Israel, napangunahan kag napaolihian sang balita nahanungud sa duta nga pagabahinon sa duha ka baganihan, si Caleb kag Josue, sang nauna nga pagpangusisa. Nabaton ni Caleb sing una ang iya palanublion, samtang si Josue olihi nga nakabaton. Tubtub sa sini nga punto, si Josue nagpangtagtag sang duta sa mga kabikahan sang Israel; sa karon panahon na nga ihatag sang katawohan sang Israel ang palanublion ni Josue.

`Basaha ang Josue 19:49–51. Ano ang mga implikasyon sang kamatooran nga ang bantug nga pangulo sang Israel nga nagpangtagtag sang duta olihi nga nakabaton sang iya panublion?`

Ang siyudad nga nabaton ni Josue amo ang Temnat-sera, ngalan nga may duha ka tinaga. Ang una, Temnat, halin sa berbo nga (manah) nga ang kahulugan amo ang pag-isip ukon pagtigana, kag nagapahangup sang bahin ukon teritoryo. Ang ikaduha nga pulong naghalin sa Hebreo nga berbo (serach), kag ini nagakahulugan nga sobra ukon salin nalang nga bahin (ipaanggid sa Exo. 26:12). Ang ngalan sang siyudad ni Josue mabadbad kasubong sang salin nga bahin ukon nabilin nga teritoryo.

Ang ngalan sang siyudad nga ginpili ni Josue sa kon ano ang nabilin nagapamatuud sang iya dungganon nga kinaiya sang ikaduha nga pangulo sang Israel. Una sa tanan, sia naghulat tubtub ang tanan nga katawohan nakabaton sang ila bahin. Niyan, si Josue wala nagpili sang isa sa tama kadamu nga pumuluyo sa mga teritoryo sang duta ukon ang pinakamanami nga siyudad bilang iya palanublion, apang ang maugdang kag nagakaigo nga siyudad, ukon ayhan ang mga gubaon, agud matukud ini liwat nga may tuman nga pagpangabudlay. (ipaanggid sa Jos. 19:50).

Dugang pa, ang Temnat-sera napahamtang malapit sa Silo, nga malapit lang sa santuario, nga nagapakita kon diin nasandig ang mga prioridad ni Josue kag kon diin naangot ang iya tagiposoon. Sa pagkamatuud, matapos ang bag-o nabun-ag nga pungsud sang Israel gintuytuyan sa Duta nga Ginsaad, kag, upud sa bulig sang Dios, nasiguro ang palanublion sang tagsa ka kabikahan kag panimalay, wala siguro sing magapamalabag kon pangayoon ni Josue ang mas manami nga palanublion. Apang, si Josue kontento nga mangabuhi sang simple nga kabuhi nga nakasentro sa kon ano ang pinakaimportante, niyan nagarepresentar sang pangamuyo nga ginpabutyag ni David sang olihi: “Isa ka butang ang ginapangayo ko sa Ginoo, nga pangitaon ko; nga makapuyo ako sa balay sang Ginoo sa tanan nga adlaw sang akon kabuhi, sa pagtan-aw sang katahuman sang Ginoo, kag sa pagpamalandong sa iya templo” (Sal. 27:4).

`Ano nga mga leksyon ang imo makuha para sa imo kaugalingon nahanungud sa pamatasan ni Josue? Paano mo ikabuhi ini subong?`