---
title:  Ang Gahum Sang Huwaran
date:  18/11/2025
---

`Basaha ang Josue 15:16–19, Hukom 1:13, kag Hukom 3:7–11. Ano ang ginasugid sang sini nga sugilanon nahanungud sa gahum sang huwaran? Paano ang pamatasan ni Caleb mapadamu sa olihing tubo nga mga henerasyon?`

Sa sini nga dinalan, si Caleb nagatanyag sang iya bata nga babayi, si Acsa, sa pagpakasal sa kon sin-o ang makasakop sang Debir. Si Otniel amo ang nakabihag sang siyudad kag nadaug ang kamut ni Acsa. Ini nga sugilanon importante bangud, sa liwat, ini nagapahayag sang kaisug, pagtoo, kag pagkahanda ni Caleb sa pag-atubang sa mga panghangkat.

Ini nagapakita man nga ang masunod nga henerasyon sang mga Israelinhon nagsunod sa huwaran sang sining mga higante sang pagtoo, si Caleb kag Josue. Samtang ang mas nauna nga henerasyon nagatakop sang ila pagministerio, may bag-o nga henerasyon nga handa sa pag-atubang sa mga panghangkat kag magapadayon sa pagtuman sang plano sang Dios para sa Israel.

Sa paagi nga indi pareho sa pangabay ni Caleb kay Josue, “Ihatag sa akon ini nga kabakoloran nga pungsud,” si Acsa, nga ginpadasig sang iya bana, nagpakita sang kaangay nga pagtoo kag kadasig nga ginpakita sang iya amay. Pinaagi sa iya determinasyon kag kadayag, si Acsa nagpadayon sang linya sang pagkahuwaran ni Caleb sang katumanan sang saad sa pag-angkon sang duta.

Sa pagkamatuud, ang duta dolot halin kay Yahweh sa Israel, apang ang Israel dapat magpain sini pinaagi sa pag-angkon sang mga saad sang Ginoo nga may pagtoo kag kaisug. Ang determinasyon ni Acsa nagalandong sa pagkamapinadayonon sadtong mga babayi sa mga Ebanghelyo nga indi matabug sang kadam-an ukon sang mga gintoton-an kag indi mag-untat tubtub mabaton ang pagpakamaayo ni Jesus sa ila kag sa ila mga panimalay.

`Basaha ang Lucas 18:1–5. Ano nga leksyon ang para sa aton diri?`

`Ang pagpasa sang sulo sang pagtoo sa madason nga henerasyon importante sa katumanan sang misyon sang Dios nga gintugyan sa aton. Hunahunaa ang mga panghangkat sa pagpasa sang pagtoo sa madason nga henerasyon, sa isa ka bahin, kag nahanungud sa mga kahigayonan para sa mga pamatan-on sa pagbaton sang dugang nga katungdana sa buluhaton sang Dios, sa pihak. Ano ang aton mahimo sa pagpatigayon kag sa paghanas sang mga pamatan-on sa pagbaton sang diosnon nga pagpanguna? Daw ano ka importante ang aton huwaran sa sini nga proseso?`