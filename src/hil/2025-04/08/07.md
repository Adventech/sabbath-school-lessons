---
title:  Dugang nga Pagtoon
date:  21/11/2025
---

“Ang pagtoo ni Caleb subong kaangay gihapon sadto sang ang iya pagpamatuud nagpamatok sa malaut nga balita sang mga lampitaw. Iya gintoohan ang saad sang Dios nga Iya ipaangkon ang Canaan sa Iya katawohan, kag sa sini iya ginsunod ang Dios sing bug-os. Iya ginbatas kaupud sa iya katawohan ang madugay nga panlakatan nga walay pakadtoan sa kamingawan, nga niyan nagpakig-ambit sa mga kapaslawan kag mga lulan sang nakasala; apang wala sia nagreklamo, kondi ginbayaw ang kalooy sang Dios nga nagtipig sa iya sa kamingawan sang ang iya kauturan nagkalamatay na. Sa tunga sang tanan nga kabudlay, katalagman, kag kalalat-an sa panlakatan nila sa kamingawan, kag sa panahon sang pagpakig-away sang ila pagsulud sa Canaan, ang Ginoo nagtipig sa iya; kag karon nga labaw na sia kawaloan ka tuig ang iya kusug nagapadayon. Wala sia nagpangayo para sa iya kaugalingon sang duta nga nasakop na, apang sang duug nga siling sang mga lampitaw indi gid madaug. Pinaagi sa bulig sang Dios iya agawon ang iya kuta halin gid sa mga higante nga ang gahum nagpadalangdalang sang pagtoo sang Israel. Indi handum para sa dungug ukon pagpamuad sang manggad ang kabangdanan sang pangabay ni Caleb. Handum sang maisug nga tigulang nga hangaway ang paghatag sa iya katawohan sang huwaran nga magapasidungug sa Dios, kag magapadasig sa mga kabikahan sa pagsakop sang duta nga sa ila mga amay naghunahuna nga indi madaug.”—Ellen G. White, Patriarchs and Prophets, pp. 512, 513.

Ang pagtoo ni Caleb sa Dios amo ang naghatag sa iya sing kaisug, nagpugong sa iya sa pagkahadluk sa tawo, kag nagpasarang sa iya sa pagtindug sing maisug kag indi mag-isol sa pagpangapin sang kinamatarung. Pinaagi sa pagsalig sa amo man gihapon nga gahum, ang makusganon nga Heneral sang kasoldadosan sang langit, ang tagsa ka matuud nga hangaway sang krus sarang makabaton sang kusug kag kaisug sa pagdaug sang tanan nga kabudlay nga daw indi malampuwasan.”—Ellen G. White, The Advent Review and Sabbath Herald, Mayo 30, 1912.

**Mga Palamangkutanon nga Pagadiskusyunan:**

`Magdiskusyon nahanungud sa gahum sang pagpang-ipit sang kaupdanan kag ang kaisug nga ginakinahanglan sa paghambal kon ang iban indi. Ano ang papel sang kaisug sa buhi nga pagtoo? Paano kita makalikaw nga indi mangin matinahuron samtang nagatindug sa kon ano ang aton ginatoohan nga matarung?`

`Ipakigbahin sa imo klase ang pipila ka huwaran sang pagtoo sa inyo iglesia ukon komunidad nga nagdihon sang imo kabuhi kag kinaiya. Ano ang maayo nga mga pamatasan sang sini nga katawohan nga takus sundon?`

`Hunahunaa kag binagbinaga ang inpluwensia sang media sa imo kabuhi. Paano kita makalikaw sa iya negatibo nga epekto samtang ginahanda ang iya ikasarang para sa maayo nga mga katuyoan?`

`Pamalandongi sing dugang ang pagkamapinaubuson ni Josue bilang pangulo kag ang iya handum sa pagpuyo malapit sa santuario. Sa ano nga mga pamaagi nga ang iya huwaran nagahambal sa aton?`