---
title:  "Mga Higante Sang Pagtoo: Si Josue kag si Caleb"
date:  15/11/2025
---

### Basaha Para sa Pagtoon Sini nga Semana

Num. 13:6, 30–32; Jos. 14:6–14; Luc. 18:1–5; Jos. 19:49–51; 2 Cor. 3:18; Rom. 12:1, 2.

> <p>Salauluhon nga Teksto</p>
> “Dumduma ang inyo mga pangolo, mga tawo nga naghambal sa inyo sang pulong sang Dios; talupangda ang kaolihian sang ila kabuhi, kag iloga ang ila pagtoo.” (Hebreo 13:7).

Ang tagsa ka ginikanan nakahibalo nga ang ila mga kabataan makatoon pinaagi sa ila pagkahuwaran, indi bala? Ano kadamu nga mga ginikanan ang nagakabalaka sa paglantaw sa ila kabataan nga nagasunod sang ila indi maayo nga mga pamatasan sa baylo sang sa mga maayo? Bisan ano ang aton edad, mas nahapusan kita sa paghimo sang malain sang sa paghimo sang maayo. Ina kabahin lamang sang kon ano ang buut silingon sang nahulog nga mga tinuga. “Kay wala ko ginahimo ang luyag ko, apang ginahimo ko ang butang gid nga ginadumtan ko” (Roma 7:15). Sin-o ang indi makabatyag sang kaangtanan?

Halin sa pagkabun-ag, ang tawo naporma pinaagi sa gahum sang huwaran. Aton naton-an ang panguna nga mga butang sa kabuhi, kaangay sang paglakat, paghambal, kag pagpabutyag sang aton mga balatyagon, pinaagi sa pag-ilog sa pinakasuod sa aton. Bilang mga hamtong, kita nagakinahanglan pa gihapon sang takus nga sundon, kag, bisan indi sila hingpit, madayaw kag mailog naton yadtong espirituhanon nga mga kinaiya nga naghimo sa ila nga mga higante sa pagtoo.

Sini nga semana, usisaon naton sing mas madalum pa ang personal nga mga huwaran sang duha ka higante sa pagtoo sa libro sang Josue: si Caleb kag Josue. Ano ang nagpalabaw sa ila sa ila henerasyon kag nangin papel sa kabuhi sang katawohan sang Dios sa pinakakinahanglanon nga mga panahon sang maragtas sang Israel?

_*Ton-i ang leksyon sang sini nga semana sa pag-aman sa Adlaw nga Inugpahuway, Nobyembre 22._