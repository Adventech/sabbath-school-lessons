---
title:  Ihatag sa Akon Ining Kabakoloran nga Pungsud
date:  17/11/2025
---

`Basaha ang Josue 14:6–14, Numeros 14:24, Numeros 32:12, Deuteronomio 1:36, kag Lucas 6:45. Paano mo ilaragway ang kinaiya kag panimuut ni Caleb kag Josue? Ano ang buut ipahangup sang pagsunod sa Ginoo sing bug-os?`

Si Caleb wala gid nalipat sang saad sang Ginoo nga ginhatag sa iya pinaagi kay Moises: nga sia makasulud sa duta nga gintapakan sang iya mga tiil (Num. 14:24). Kap-atan ka tuig sa olihi, iya gintumud ang iya kaugalingon nga balita sa duta sa sini nga pulong “yari sa akon tagiposoon” (Jos. 14:7). Ang iya balita napasad sa iya pagpati nga, pinaagi sa giya kag bulig sang Dios, masakop sang Israel ang duta.

Sa kabaliskaran sa balita sang napulo ka lampitaw, nga nagpukaw sang kahadluk sa mga Israelinhon, si Caleb nagpakita sang tinagiposoon nga pagsalig kag pagpanugyan sa saad sang Ginoo. Ang Hebreo nga dinalan, nga sa literal nagakahulugan “Bug-os ang akon pagsunod sa Ginoo” (Jos. 14:8), ayhan malip-ot nga dinalan sang malaba nga hinambalan: “Ako nagsunod sing bug-os sa Ginoo nga akon Dios” ukon “Ang akon tagiposoon bug-os sa pagsunod sa Ginoo,” ukon “Ginbug-os ko ang akon tagiposoon sa pagsunod sa Ginoo.” Kon ipatuhay sa iban nga nag-alagad sa mga diosdios kag wala nagsunod sing bug-os sa Ginoo, ang tagiposoon ni Caleb sing bug-os natugyan sa Ginoo.

Ang amo man nga pagpabutyag sa olihi nasulit sa makaduha, nga nagahatag importansia sa pagkamatutum ni Caleb (Jos. 14:9, 14). Ang iya kaugalingon nga pagkatawo nasono sa ginatawag mismo sang Ginoo nga “may tuhay nga espiritu” (Num. 14:24) nga nagpatuhay kay Caleb sa napulo ka lampitaw. Bisan pa sa edad nga 85, sia nagpadayon nga mangin huwaran sa kon ano ang mahimo sang Ginoo pinaagi sa katawohan nga ang mga tagiposoon sing bug-os natugyan sa Iya kag sa Iya buluhaton.

Si Caleb nakahangup nga ang teritoryo nga sa olihi pagaangkunon sang tagsa ka kabikahan nasanto sa kon ano kadaku ang ila handum nga maangkon ang mga saad sang Ginoo kag kon ano kalapad nga duta handa sila nga pagatapakan pinaagi sa pagtoo. Ang mga saad sang Ginoo indi sa kinaugalingon nga matuman, nga ang mga ini magakalatuman walay sapayan sang aton kabubut-on. Kondi, sila nagakinahanglan sang pagtoo nga may malig-on nga buhat. Ang Hebreo nga tinaga ’ulay, “ayhan” (Jos. 14:12), makapabutyag sang kahadluk kag pagpangduhaduha, apang sa masami nagakahulugan ini sang paglaum kag pagpanguna sa sina nga butang nga magakatabo (Gen. 16:2; Num. 22:6, 11; Num. 23:3).

`Ano nga mga kompromiso, “gamay” nga mga kompromiso, ang mga sahi sang mga butang nga nagapugong sa aton sing bug-os sa pagsunod sa Ginoo?`