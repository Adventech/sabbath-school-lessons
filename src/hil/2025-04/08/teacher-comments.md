---
title:  Komento Sang Manunudlo
date:  21/11/2025
---

### Bahin I: Kabilogan nga Panan-aw

**Sadsaran nga Teksto:** Hebreo 13:7

**Sentro Sang Pagtoon:** Num. 13:30–32; Josh. 14:6–14; Luke 18:1–5; Josh. 19:49–51; 2 Cor. 3:18; Rom. 12:1, 2.

Si Josue kag si Caleb nagkabuhi nga may kainit kag kakugi nga pagtoo, kag nakaagi man sang daw indi masarangan nga mga pagtilaw. Ginhinguyang nila ang ila una nga mga tinuig bilang mga ulipon sa Egipto. Sa ila pagsugod sa pagkapamatan-on, ila nasaksihan ang dalagku nga mga binuhatan sang Dios sa Exodo. Sang yara sila sa tungatunga nga paunigon, sila nagpanglatas sa kamingawan kaupud ang malaglagon nga henerasyon, nga nagtinguha sa pagpatay sa ila sang sila nagtindug batok sa ila pagkadimatinoohon. Sa katapusan, sa ila katigulangon nga panuigon, ila gintabok ang Jordan nga Suba sa pagpangangkon sang duta. Ang ila mga kabuhi naglikop sa mga hitabo nga ginsugid sa bug-os nga Pentateuch (una nga lima ka libro sang Biblia), luwas sa Genesis. Ini nga mga eksperiensya kag mga hitabo naghorma sang kinaiya sang sining tumalagsahon nga mga tawo sang Dios. Nakaagi sila sa kahiolipnan kag kahilwayan, kapaslawan kag paglaum, kag pagkalantang kag katumanan.

Sini nga semana, may kahigayonan kita sa pagpamalandong sa espirituhanon nga kadalag-an ni Josue kag ni Caleb. Duha ka maisugon kag importante nga kahigayonan ang nagapakita sang ila pagtoo kag pagpanugyan. Ang una makita sa pagbalik sang 12 ka lampitaw sang si Josue kag Caleb nagtinguha sa pagpadasig sang una nga henerasyon sa pagpadayon kag sa pag-angkon sang duta, walay sapayan sang mga pamahug nga ginpakita sang mga Canaanhon (Num. 13:30–33; Num. 14:5–10). Pagkaligad sang kap-atan ka tuig, sa ikaduha nga sugilanon, si Josue kag Caleb nagpili sang duta para nga ila panublion. Ang indi kinaandan nga aspeto sa ila pagpili (Jos. 14:6–15) nagpakita ngaa sila ginmarkahan sa biblikanhon nga sugilanon kasubong mga ehemplo sang pagtoo, pagpadasig, pagpanugyan, kag pagkamapinadayonon. Ang ila legasiya nagapabilin tubtub subong, kag makapalipay sa pagpadasig sa presente nga henerasyon sa pagsalig sa Dios bisan sa makahason kag mapangahas nga mga kahimtangan.

### Bahin II: Komentaryo

**Ang Panulok Sang Pagtoo (Num. 13:25–14:10)**

Sa Numeros 13:25–14:10, ang tanan nga 12 ka lampitaw nagsugtanay sa putli nga mga kamatooran sang ila balita. Ang duta tama ka tambok kag mapatubason. Ang prutas nga ila gindala pabalik pamatuud nga ang duta “nagailig sang gatas kag dugos,” halambalanon sa dumaan nga Malapit nga Sidlangan, nga nagalaragway sang kabuganaan sang pagkaon (tan-awa sa Num. 13:27). Ining mga tinaga indi nga natabuan lamang, tungud ang amo man nga mga pulong makita sa paghambal sang Dios nahanungud sa Canaan kay Moises kag sa

katawohan (Exo. 3:8; Lev. 20 :24). Sa pagkamatuud, ang duta tuman ka maayo. Ang Dios husto. Kag tanan sila naghisugot sa militar nga ikasarang sang mga Canaanhon, nga nagapakilala sa ila nga makusog kag nagapuyo sa tama ka daku kag mabakud nga mga siyudad (Num. 13:28). Tubtub sini nga punto, si Josue kag Caleb naghipos lang, tungud indi nila mapanghiwala ang ila nakita.

Ang pagbinaisay nagsugod sa pagpatpat sang sining kamatooran. Ang kalabanan nagpanindugan: “Indi kita makasarang magtaklad batok sa katawohan; kay sila makusug pa sa aton. . . . Ang duta, nga amon ginlatas sa paglampitaw, duta nga nagalamon sang iya katawohan. . . . Kami sa amon kaugalingon nga itololok subong sang mga tibakla, kag subong sini kami sa itololok nila.” (Num. 13:31–33). Sa ila negatibo nga panan-aw, ang napulo ka lampitaw nagpatiko sang kamatooran pinaagi sa pagpalig-on nga ang duta “ginsuka niya ang pungsud.” Gani, ila ginkontra ang ila mga kaugalingon kag ang kamatooran nga ang duta sa pagkamatuud nagasuka sang ila mga kapungsuran (Lev. 18:26–29), indi nga ginakaon sila. Ang interpretasyon sang diotay (Caleb kag Josue) tuhay gid sing bug-os.

Ginlaragway sing maathag ni Ellen G. White ang epekto sang balita sang napulo ka lampitaw sa kongregasyon: “Ang ila pagkadimatinoohon naghatag sang makapulung-aw nga landong sa kongregasyon, kag ang daku nga gahum sang Dios, nga sa masami ginapakita para sa pinili nga pungsud, nalipatan. Ang katawohan wala naghulat sa pagpamalandong; wala sila nagrason nga Sia nga nagdala sa ila tubtub sina nga kalayoon sa pagkamatuud magahatag sa ila sang duta; wala nila ginhunahuna kon ano ka talanhaga ang Dios nga naghilway sa ila halin sa ila mga manugpigos, naghimo sang dalan sa dagat, kag naglaglag sang panong ni Faraon nga nagalagas sa ila. Wala nila ginsapak ang langitnon nga pagtuytuy sa paghimo sang mga desisyon, kag naggiho nga daw nagasalig sing bug-os sa gahum sang ila mga butkon.”—Patriarchs and Prophets, p. 388.

Sa pagpaanggid sa katalaw kag pagkadimatinoohon sang napulo ka lampitaw, si Caleb namilit: “ ‘Magtaklad kita gilayon, kag magtag-iya sini; kay kita makasarang gid sa pagdaug sini.” (Num. 13:30). Sa pagbaton sang sining positibo nga pagdayaw, si Josue, nga naggisi sang iya mga panapton sa pagkadismaya, nagpamatuud liwat nga wala sila sing rason sa pagkahadluk kon ang Ginoo yara sa ila tupad (Num. 14:8–10). Sing deretso nga nagapamatok sa indi matinoohon nga balita nahanungud sa duta, si Josue nagpamatuud nga ang iya mga pumuluyo mangin pagkaon para sa Israel, indi ang kabaliskaran (Num. 14:9).

**Husto nga mga Pagpili**

Kon ang kabuhi nahimo sa mga pagpili, ang mga pagpili man magapahayag sang kinaiya kag magapakilala sang aton palaabuton kag legasiya. Sa katapusan sang kabuhi ni Josue kag ni Caleb, naghimo sila sing indi kinaandan nga mga pamat-ud nahanungud sa duug diin sila magretiro kag mangin ila palahuwayan. Ini nga mga pagpili nagapakita nga ang tion wala nagbag-o sang ila bug-os nga pagpanugyan sa plano sang Dios kag nga sila nagkabuhi sa paghimaya sa Dios, indi sa ila kaugalingon.

**Bukid Sang Hebron**

Si Caleb nagpangayo sang pahanugot kay Josue sa pagpanubli sang Bukid sang Hebron (Jos. 14:12a). Apang ngaa Hebron? Matuud, ang lugar may makasaysayanon nga importansia. Ang lugar ginkilala man nga Kiryat-arba kag isa sa pinakadumaan nga ginpuy-an nga mga rehiyon nga ginmitlang sa Biblia (Gen. 23:1, 2). Dugang pa, si Abraham mismo nakapuyo didto kag ginlubong kaupud ni Isaac sa sina nga rehiyon (Gen. 25:9, 10; Gen. 35:27–29). Apang, indi amo ini ang kabangdanan sa pagpili ni Caleb. Bangud si Caleb 85, mahimo nga sia magapangita sang lugar nga madali makasulud kag matawhay. Apang ang katawhay indi man amo ang rason, bangud sia nagpangayo sang bukid. Wala sang manugbasa ang magtoo nga ang Bukid sang Hebron amo ang maayo nga palahuwayan, nga may mga kahigayonan sa pagpanguma, pinakamaayo nga palatukuran, ukon halangdon nga siguridad.

Si Caleb mismo ang maathag nga nagpahayag sang rason sa iya pagpili: “Kay ikaw nakabati sadtong adlaw kon paano nga ang mga Anakimnon yadto didto, pati ang dalagku kag malig-on nga kabanwaanan” (Jos. 14:12). Sia naghandum sang kuta sang mga higante! Ang isa nga kilala nga Anakim amo si Goliat nga halin sa Gat, ang amo lamang nga duug sa duta sa diin ining mga tawo nabilin pa gihapon (Jos. 11:22). Si Goliat 9.5 ka tapak (2.9 metro) ang kataason. Gusto ni Caleb sakupon ang isa sa pinakamakahalangkat nga mga duug sa duta. Apang ngaa si Caleb, sa edad nga 85, naghandum sa pagsakop sang amo nga lugar? Sa sulud sadtong mga tinuig halin pa sa Cades-barnea wala nakapanas sang iya pagtoo ukon sang iya paagi sa paglantaw sa kamatooran halin sa panan-aw sang pagtoo. Mahimo nga ang iya pangabay may tatlo ka lalambuton: sa pagpadasig sang pagtoo sa sining bag-o nga henerasyon, sa pagpamatuud nga ang iya henerasyon sala, kag sa pagbayaw sang ngalan sang Dios. Ang tigulang nga tawo nga nagsalig sa gahum sang Dios makalandas sa nagapakugmat sa bug-os nga pungsud.

**Ang Palanublion ni Josue**

Sa amo man, ang pagpili ni Josue wala natulud sang personal nga motibo. Si Josue kag Caleb nangin halimbawa sa matuud nga importansya sang pagkapangulo: sa pag-alagad sa iban sang sa kaugalingon. Bisan pa diotay lang ang pagmitlang nahanungud kay Caleb, ang puntariya ni Josue—bilang salaligan kag kabulig ni Moises (Jos. 1:1) pakadto sa nangin alagad ni Yahweh (Jos. 24:29)—nasakupan sang pagkabunayag, integridad, kag paghambal sang kamatooran nga may gugma. Paano napauswag ni Josue ang iya kinaiya bilang pangulo?

Una, si Josue nagtoon sa idalum sang inpluwensia sang bantug nga pangulo. Sa kabilogan nga pagpakita ni Josue sa Pentateuch, yara sia sa idalum sang pagbulut-an ni Moises. Halimbawa, sa Exodo 17:8–13, ang kadalag-an ni Josue sa patag-awayan nasalig sa pag-uyat pataas ni Moises sa iya sungkud. Sa Exodo 32:17, 18, si Josue nakita nga nagasunod kay Moises pataklad sa bukid. Bilang maathag nga tanda sang pagbulut-an kay Josue, si Moises nagbaylo sang iya ngalan (Num. 13:16).

Bisan tuman pa ka hubin (naar), si Josue ginpili sa pagsunod kay Moises (Exo. 33:11), kag sa iya pagkahamtong, sia sing hapiit naangot sa iya. Ikaduha, walay sapayan sang iya primero anay nga kakulangan sa eksperiensya, sia ginpili sang Dios bangud sia espirituhanon nga tawo (Num. 27:18). Busa, ang iya kabuhi wala natulod sang bisan ano nga dutan-on nga handum para sa kaugalingon nga pagpatubo sang manggad, gahum, ukon inpluwensia, kag personal nga kabulusgan. Nga nagatolok sa mga butang sa espirituhanon nga panan-aw, si Josue nagkabuhi para sa kahimayaan sang Dios, nga ginauna kon ano ang matuud nga importante. Sa katapusan, si Josue nakatoon sa iya kaugalingon nga mga sayop. Matapos ang kamatayon ni Moises, si Josue sa gihapon padayon nga ginahanas sa pagkapangulo. Ini nga ideya napamatud-an sa sugilanon sang Ai (Jos. 7) kag ang hitabo kaupud ang mga pumuluyo sang Gabaon (Jos. 9). Sa pagkamatuud, ang pagtoon sa pagkapangulo isa ka paghanas, pagtubo, kag pagbaylo sa bug-os nga kabuhi.

Ang kabuhi sang sining duha ka espirituhanon nga higante, si Josue kag Caleb, nagatudlo sa aton sang lima ka bilidhon nga leksyon. Una, ang mga kamatooran sang kabuhi indi tanto ka importante kay sa imo panan-aw sini. Sa nahulog nga kalibutan, ang mga kamatooran sa masami mapintas, apang ang diosnon nga pagpahayag nagahatag sang husto nga antipara agud makita sila sa ila matuud, kag temporaryo, nga panana-aw. Ikaduha, ang pagtoo wala nagasikway sang mga kamatooran; nagatanyag lang ini sang tuhay nga anggulo sang paghangup. Ikatatlo, sa baylo nga maglalis kag magkumud, kita gintawag sa pagsali kag sa pagtugyan sang aton mga kaugalingon sa plano sang Dios, nga permi maayo sang sa aton. Ikaapat, ang mga pagpakamaayo nagaabut sa yadtong bug-os nga nagapabilin sa Ginoo. Sa espirituhanon nga kahimtangan, nasapwan sang madamu nga tawo nga ang ila pagtoo nagadiotay sa pagligad sang panahon, samtang ila nadula ang ila “nahaunang gugma” (Bug. 2:4). Apang, ang kaangay nga pagkadula sang gugma kag pagtoo indi amo ang kaso nila Josue kag Caleb, nga napatayuyon ang ila pagtoo kag bug-os nga pagpanugyan sa plano sang Dios sa bug-os nila nga mga kabuhi. Sa katapusan, ang kabuhi sa tanan nga kalaparon sini dapat igakabuhi sono sa mga plano nga gintukud sang Dios, wala natulud sang kadaluk kag maiyaiyahon nga handum. Ang mga kabuhi nila ni Josue kag Caleb nangin halimbawa sang mga pulong ni Pablo, sa 1 Corinto 10:31: “Gani, bisan nagakaon kamo ukon nagainum ukon bisan ano ang inyo ginahimo, himoa ang tanan sa kahimayaan sang Dios.”

### Bahin III: Aplikasyon sa Kabuhi

**Ano ang Imo Paglantaw?**

Kon ang mga tawo may kahigayonan nga magsakay sa eroplano ukon magsaka sa mataas nga bukid agud makita ang siyudad halin sa ibabaw, mabinagbinag nila kon daw ano kagamay ang mga tinukud nga makita halin sa malayo. Apang, kon magalakat sila sa amo man nga mga banwa, mabinagbinag nila kon daw ano sila kagamay kon ipaanggid sa sini nga mga estraktura. Ano ang nagbag-o? Ang panan-aw lamang, ang punto-de-bista sa diin ila ginatan-aw ang mga butang.

Kon nagaatubang sa mga hangkat sang kabuhi, mahimo naton tan-awon ang mga ini halin sa panan-aw sang pagpangduhaduha ukon pagtoo. Subong sang ginsiling sang isa ka tawo: “Ang makita sang pagpangduhaduha amo ang mga kasablagan. Ang pagtoo naman amo ang dalan! Ang makita sang pagpangduhaduha amo ang pinakadulum nga kagab-ihon, ang pagtoo naman amo ang kaagahon! Ang pagpangduhaduha nagakahadluk sa paghimo sang tikang. Ang pagtoo nagatimbook paibabaw! Ang pangduhaduha nagapamangkot, ‘Sin-o ang nagapati?’ Ang pagtoo nagasabat, ‘Ako!’ ”—Paul Lee Tan, Encyclopedia of 7700 Illustrations (Garland, TX: Bible Communications, 1996), p. 404.

Binagbinaga ang masunod nga mga sugilanon kag hunahunaa ang katungdanan sang pagpangduhaduha kag pagtoo sa ila:

1. Si Abraham, sa 100, nagasalig sa saad sang Dios sang indi maisip nga kaliwat (Gen. 15:1–6; Gen. 17: 1–7; Gen. 21:1–7).
2. Si Eliseo nagapangamuyo nga ang mga mata sang iya sologoon magabukas agud makita ang mga hangaway sang Dios sa ila palibut (2 Hari 6:17).
3. Si Jesus nagapaathag sa Iya mga gintoton-an nga, pinaagi sa bulag nga tawo, ang binuhatan sang Dios mapahayag (Juan 9:1–7).
4. Si Pablo, nga binilanggo, nagapangabay kay Haring Agripa kag sa iya mga opisyales nga mangin kaangay niya (Bin. 26:28, 29).
5. Pamalandungi ang masakit, kag makahalangkat, nga mga realidad sa sugilanon sang imo kaugalingon nga kabuhi. Paano ang pagtan-aw sa sining mga butang halin sa imo paglantaw sa pagtoo makahatag sa imo sang kadasig kag lulutsan sa pag-atubang sang mga sini?