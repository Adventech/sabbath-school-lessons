---
title:  Nabag-o Pinaagi sa Pagpamalandong
date:  20/11/2025
---

`Ang pagpamalandong sa huwaran nga kabuhi sang dalagku nga mga baganihan sang pagtoo kinahanglanon para sa espirituhanon nga pagtubo. Sa amo man nga tion, ang aton katapusan nga huwaran amo si Jesu-Cristo—ang Iya kabuhi kag mga pagtudlo. Paano ang pagtoon sa kabuhi ni Jesus magabag-o sa aton? Tan-awa sa Heb. 12:1, 2; 2 Cor. 3:18.`

Si Marco Iacoboni, isa ka neuroscientist sa University of California, Los Angeles, nagpanalawsaw sang hilikuton sang mirror neurons. Ining magagmay nga cell circuits nagaaktibo kon kita nagahimo sang hilikuton—kaangay sang pagkadlaw ukon paghakus sang isa ka tawo—kag kon kita nagapanilag sa isa nga nagahimo sang pareho nga hilikuton. Ang buluhaton sining neurons nagapanubo sang kinatuhayan sa tunga sang paglantaw kag paghimo.

Si Ellen G. White naghambal nahanungud sang importansya sang pagtolok sa kinaiya ni Jesus: “Sa pagtolok kay Jesus maangkon naton ang mas masanag kag mas dugang nga kaathag nga panan-aw sa Dios, kag pinaagi sa pagtolok kita mabag-o. Ang kaayo kag gugma para sa aton isigkatawo mangin natural na lamang nga kinaandan. Kita nagatukud sang pamatasan nga katumbas sa diosnon nga kinabatasan. Nga nagatubo sa Iya kaanggid, kita nagapalapad sang aton ikasarang sa pagkilala sa Dios. Sing dugang nagasulud kita sa pagpakig-upud sa langitnon nga kalibutan, kag dalayon nga nagabaskug ang aton gahum sa pagbaton sang kamanggaran sang ihibalo kag kaalam sang walay katubtuban.”—Ellen G. White, Christ’s Object Lessons, p. 355.

`Basaha ang Roma 12:1, 2. Ano ang duha ka proseso nga nagapamatukay sa aton kabuhi? Paano kita makasiguro nga kita nagahatag sang duug sa kon ano ang husto?`

Sa napalip-ot nga kapitulo sang iya Sulat sa mga taga-Roma, si apostol Pablo nagahambal nahanungud sa duha ka nagapamatukay nga puwersa nga nagatinguha sa pagdihon sang aton mga kabuhi. Sa isa ka bahin, ang nagapalibut sa kalibutan, upud ang nagakalainlain nga mga inpluwensia, padayon nga nagapilit sa aton sa pagpauyon sa sining kalibutan, nga nagaresulta sang pagbag-o sa aton halin sa gowa pasulud.

Sa pagpamatok sa sini nga pagpabatyag, ang Balaan nga Espiritu makasarang sa pagbag-o sa aton halin sa sulud paggowa kaangay sang caterpillar nga nagabaylo pakadto sa matahum nga alibangbang. Apang agud mahanabo ang ina nga proseso, kinahanglang naton sa pagpakabalaan sang aton kaugalingon sa Dios kag hangyoon Sia nga padayunon ang maayong buluhaton nga Iya nasugoran sa aton (Fil. 1:6). Sa katapusan, kita kinahanglan maghimo sang hungud kag mainalamon nga pagpili, sa tagsa ka higayon, sa paglakat sa Espiritu.