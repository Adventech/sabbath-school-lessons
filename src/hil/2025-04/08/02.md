---
title:  Pagkamatutum
date:  16/11/2025
---

`Basaha ang Genesis 36:15; Numeros 13:6, 30–32; kag Josue 14:6, 14. Sin-o si Caleb? Ano ang iya lugar sa katawohan sang Israel?`

Ang ngalan ni Caleb halin sa Hebreo nga pulong keleb, “ido,” nga nagaluntad sa Daan nga Katipan nga permi sa negatibo nga kaundan. Apang, ang keleb gin-gamit gowa sa biblikanhon nga mga sinulatan kag mga ambahanon sa pagpabutyag sang kaisug sang sologoon, pagkamapinadayonon, kag pagkamatutum sa iya agalon. Sa sini nga bahin, si Caleb nangin matutum sa iya ngalan, nga nagapakita sa bilog niya nga kinabuhi sang indi mationg nga pagkamainunungon sa iya Ginoo.

`Ano ang ginahambal nahanungud kay Caleb nga sing kinabubut-on handa sa paghambal sang iya ginahunahuna bisan ang kadam-an sang lampitaw may tama katuhay nga opinyon, kag ang katawohan sang Israel nagpahug sa iya sang kamatayon? Tan-awa sa Num. 14:6–10, 21–25; Num. 26:65; Num. 32:12.`

Binagbinaga ining importante nga mga pangulo sang Israel, mga kadungan ni Joshua and Caleb: Samua, Safat, Igal, Palti, Gadiel, Gad, Amiel, Setur, Nahabi, kag Geuel. Ini bala nga mga ngalan makilal-an?

Ayhan indi.

Ngaa? Bangud ini mga ngalan sang napulo ka lampitaw nga ginpadala ni Moises sa pag-usisa sang duta sang Canaan. Sila ginkalipatan bangud ang ila mga ngalan indi takus nga pagadumdumon. Ang balita nga ila gindala naglaragway sang Ginsaad nga Duta nga indi gid madaug. Nakita nila ang ila mga kaugalingon kasubong sa mga tibakla kon ipaanggid sa mga higante nga nagpuyo sa iban nga duug sang duta, kag ang ila mga tagiposoon natunaw sa kahadluk sa “indi madaug” nga mga pader sang napabakud nga mga siyudad sa Canaan.

Si Caleb, bilang mas magulang sa duha ka lampitaw nga nagdala sang positibo nga balita, amo ang nanguna sa paghumlad sa isa pa ka posibilidad: ang panimuut kag kinabatasan sang pagtoo. Handa sia sa paghambal sa kon ano ang iya nahibaloan nga nagakaigo, walay sapayan sang pagpamatok, bisan sa atubangan sang ginapaabut nga kamatayon: “Apang ang bug-os nga katilingban buut magbato sa ila” (Num. 14:10).

`Ano ang imo ginahimo kon ang kadam-an sa imo palibot daw may lain nga opinyon batok sa imo hamili nga ginatoohan?`