---
title:  ISA KA DAKU NGA KONPLIKTO
date:   11/03/2020
---

`Basaha ang Daniel 10:20, 21.  Ano ang ginpahayag kay Daniel diri?`

Ang langitnon nga mensahero nagbukas sang kurtina kag nagpahayag kay Daniel sang pangkabilogan nga inaway nga yara sa likod sang nagakatabo sa kasaysayan sang tawo.  Sang nagsugod sa pagpangamuyo si Daniel, ang espirituhanon nga inaway sa tunga sang langit kag duta nagsugod man.  Ang langitnon nga persona nagbuyok sa hari sang Persia agud mapahanugutan ang mga Judio nga matukod liwat ang templo.  Nahibaloan naton gikan sa pagsugod sang Daniel 10 nga ang hari sang Persia amo si Ciro.  Apang, kun sa iya kaugalingon lamang, ang isa ka tawhanon nga hari indi makasarang sa pagpamatuk sa isa ka langitnon nga persona.  Nagapakita ini nga sa likod sang tawhanon nga hari yara ang isa ka ahente sang kadulum nga nagasulsul kay Ciro nga pauntaton ang mga Judio sa pagtukod liwat sang templo.

Isa ka pareho man sini nga sitwasyon ang makita sa Ezequiel 28, nga kun sa diin ang hari sang Tiro nagarepresentar kay Satanas, ang isa ka espirituhanon nga gahum sa likod sang tawhanon nga hari sa sina nga suidad.  Gane, indi na katingalahan nga ang mga hari sang Persia nga ginpakig-awayan ni Miguel ginalakipan ni Satanas kag sang iya mga manugtunda.  Nagapakita ini nga ang tawhanon nga pagpamatuk sa pagtukod liwat sang templo sa Jerusalem may katumbas sa espirituhanon nga bagay.

`Basaha ang Daniel 10:13.  Ano nga sahe sang inaway ang nalaragway diri?`

“Samtang nagapaninguha si Satanas nga maimpluwensiahan ang pinakamataas nga pagdumalahan sang Media-Persia agud magpakita sang indi kahalamut-an sa katawhan sang Dios, ang mga manugtunda nagabulig para sa mga nabihag.  Ang ini nga pagsumpunganay nagkuha sa pagtamud sang bug-os nga langit.  Paage sa manalagna nga si Daniel, nahatagan kita sang isa ka pagtalupangud bahin sa sining inaway sa tunga sang pwersa sang maayo kag pwersa sang kalautan.  Sa sulod sang tatlo ka semana si Gabrel nagpakigbato sa pwersa sang kadulum, nga nagtinguha sa pagpabag-o sang impluwensia nga yara sa paminsaron ni Ciro; kag antes ini natapos, si Cristo mismo nagkari sa pagbulig kay Gabrel.  ‘Ang principe sang ginharian sang Persia nagbatok sa akon sing duha ka pulo kag isa ka adlaw; apang si Miguel, isa sang mga principe nga puno, nag-abut sa pagtabang sa akon, gani ako nagpabilin didto upud sa mga hari sang Persia.’ Daniel 10:13.  Ang bug-os nga mabulig sang langit para sa katawhan sang Dios nahimo.  Ang kadalag-an naangkon gid sang ulihi; ang pwersa sang kaaway napunggan sa bug-os nga kapanahonan ni Ciro, kag sa bug-os nga kapanahonan sang iya anak nga lalaki nga si Cambyses, nga naghari sang mga pito kag tunga sa tuig.”—Ellen G. White, Prophets and Kings, pp. 571, 572.