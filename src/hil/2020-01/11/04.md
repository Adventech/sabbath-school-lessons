---
title:  NATANDUG SANG MANUGTUNDA
date:   10/03/2020
---

`Basaha ang Daniel 10:10-19.  Ano ang nagakatabo sa tagsa ka tion nga ang manugtunda nagatandug kay Daniel?`

Ang manalagna natumba bangud napunaw sia sa kasilaw sang langtinon nga kapawa.  Niyan ang manugtunda nagpakita sa pagtandug sa iya kag sa pagpaumpaw.  Samtang nagabasa kita sang pagsaysay sa sini, talupangda nga ang manugtunda nagtandug kay Daniel sang tatlo ka beses.

Ang una nga pagtandug nakapatindug sa manalagna kag nakapabati sa iya sang mga polong nga makapalugpay gikan sa langit: “ ‘Daniel, dili magkahadluk, kay kutub sa nahauna nga adlaw nga gintuhoy mo ang imo tagiposoon sa paghangup kag sa pagpaubus sang imo kaugalingon sa atubangan sang imo Dios, ginpamatian ang imo mga polong, kag bangud sang imo mga polong nagakari ako’ ” (Dan. 10:12).  Ang pangamuyo ni Daniel nakatandug sa langit.  Para sa aton, nakahatag ini sang kasiguruhan nga nagapamati ang Dios sang aton mga pangamuyo, kag isa ini ka daku nga pagpaumpaw sa panahon sang problema. 

Ang ikaduha nga pagtandug nagpahanugut kay Daniel nga makahambal.  Ang manalagna nagpahayag sang iya pinolongan sa atubangan sang Ginoo, nagpabutyag sia sang iya ginbatyag nga kahadluk kag emosyon: “ ‘O Ginoo ko, bangud sang palanan-awon ang akon mga kasakit nagbalik sa akon, kag wala ako sing kusug nga nahawiran.  Paano bala ang pag-pakighambal sang alagad sang akon ginoo sa akon ginoo? Kay karon wala na kusug nga nabilin sa akon, kag wala nabilin nga ginhawa sa akon’ ” (Dan. 10:16, 17).  Gane, indi lamang nga ang Dios nagapamolong sa aton; gusto man Niya nga buksan naton ang aton mga baba agud masugid naton sa Iya ang nahanungud sa aton balatyagon, mga kinahanglanon, kag mga handum.

Ang ikatatlo nga pagtandug naghatag sa iya sang kusug.  Sang ginkilala ni Daniel ang iya kakulangan, ang manugtunda nagtandug sa iya kag nagpaumpaw sa iya paage sa paghidati sang Dios: “ ‘O lalaki nga hinigugma sing daku, dili magkahadluk, ang paghidait mangin-sa imo; magpakabakud kag magpakaisug!’ ” (Dan. 10:19).  Dumduma nga ang manugtunda ginpadala kay Daniel bilang sabat sa iya pangamuyo, agud makahatag sa iya sang kaalam kag paghangup.  Kun sayoron, ang palanan-awon nga nagsunod sa kapitulo 11 mangin isa nga napatuhoy sa pagpadasig kay Daniel bilang sabat sa iya paglalaw kag pagpatunga para sa presente nga sitwasyon sang Jerusalem.  Kun ang Dios nagadampig sa aton, sarang kita makaangkon sang paghidait bisan pa nagaatubang kita sang mga kapipit-an.  Ang Iya mahigugmaon nga pagtandug nagapahanugut sa aton nga matolok ang palaabuton nga may paglaum.

`“Para sa aton normal nga pagkabuhi, ang langit mahimo nga tama lamang kalapit.”—Ellen G. White, The Desire of Ages, p. 48.  Daw ano kasunson ang imo paghunahuna bahin sa kun daw ano kalapit ang kaangtanan sang langit kag duta?  Paano ikaw magkabuhi sing pinasahe kun permi mo ginahuptan ang ini nga kamatuuran sa imo tagiposoon kag hunahuna?`