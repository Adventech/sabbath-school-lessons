---
title:  ANG PALANAN-AWON BAHIN SA PRINCIPE
date:   09/03/2020
---

`Basaha ang Daniel 10:4-9.  Ano ang natabo diri kay Daniel?`

Sang ginlaragway ni Daniel ang iya eksperiensia, daw indi naton mahanduraw ang sobra nga katahum sang kun ano nga iya nakita.  Ang inang tawhanon nga dagway (Dan. 10:5) nagpadumdum sa “Anak sang tawo” nga nalaragway sa palanan-awon bahin sa langitnon nga paghukom (Dan. 7:13).  Ang iya panapton nga lino nagapadumdum sa panapton sang sacerdote (Lev. 16:4), isa ka aspeto nga nagpaanggid sa sini nga persona sa “principe sang kasoldadosan” nga nalaragway angut sa langitnon nga sanctuario (Daniel 8).  Ang bulawan ginbutang man sa panapton sang sacerdote bilang isa ka tanda sang dungganon nga dignidad.  Sa katapusan, ang pagpaanggid sa sini nga imahin sa kilat, kalayo, saway, kag isa ka dakung tingug naglaragway sa iya bilang isa ka gamhanan nga persona.  Imahin ini sang isa nga may yara sang pagka sacerdote, dungganon, kag pagkasoldado nga kinaiya.  Ang ini nga imahin nagpakita man sang makagalanyat nga pagkapareho sa langitnon nga persona nga nagpakita kay Josue wala madugay antes sang inaway batok sa Jerico (Josue 5:13,14).  Sa iya palanan-awon, nakakita si Josue sang “komander sang kasoldadosan sang Ginoo”.  Ang Hebreo nga polong nga ginbadbad diri bilang “komander” (sar) pareho sa polong nga ginbadbad bilang “principe” nga nagpatuhoy  kay Miguel sa Daniel 10:21.  Apang may isa ka mas malapit nga pagkapareho nga makita sa tunga ni Daniel kag Juan.

`Ano ang magkapareho nga aton makita sa tunga sang palanan-awon ni Daniel bahin sa Dios nga makita sa Daniel 10 kag sang yara sa Josue 5:13-15 kag Bugna 1:12-18?`

Suno kay Daniel, nahadluk ang mga nag-upod sa iya, kag si Daniel mismo nagluya kag nakahapa sia sa duta.  Ang pagpahayag sang presensia sang Dios nagpunaw sa iya.  Apang bisan ano paman ang iya kahadluk, ang palanan-awon ni Daniel nagpakita nga ang Dios nagakontrolar sang kasaysayan.  Sa pagkamatuud, sang ginpakita ang palanan-awon, makita naton nga ang Dios naghatag kay Daniel sang detalye bahin sa kasaysayan sang tawo gikan sa tion sang manalagna tubtub sa pagtukod sang ginharian sang Dios (Daniel 11 kag 12).

`Kaangay sang aton makita sing pasulitsulit sa Daniel, kun ang Ginoo makakontrolar sa kasaysayan sang tawo, ano ang sarang Niya mahimo sa tagsa naton ka kabuhi?`