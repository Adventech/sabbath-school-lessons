---
title:  ANG SUNOD NGA GAHUM
date:   18/03/2020
---

`Basaha ang Daniel 11:29-39.  Ano ang ini nga gahum nga nagtindog pagkatapos sang pagano nga Roma?`

Ang Daniel 11:29-39 nagpatuhoy sa isa ka bag-o nga sistema sang paggahum.  Bisan pa nga ang ini nga sistema nagatindog bilang pagpadayun sa ginharian sang pagano nga Roma kag nagpanubli sang pipila ka karakter sang iya sini ginsundan, apang daw may kinalain man ini sa pipila ka mga aspeto.  Ang texto sa Bibleya nagsiling nga “indi ini pareho sa nauna ukon sa naulihi” (Dan. 11:29 NKJV).  Kun aton ton-an sing maid-id, makita naton nga nagabuhat ini bilang isa ka relihiyoso nga manugdumala.  Ginasentro sini ang iya pag-atake sa Dios kag sa Iya katawhan.  Tan-awon naton ang pipila ka mga binuhatan nga nahimo sang sini nga hari.

Una, “maalipungut sia batok sa balaan nga katipan” (Dan. 11:30).  Mahimo nga isa ini ka pagpatuhoy sa katipan sang Dios bahin sa kaluwasan nga ginapamatukan sang sini nga hari. 

Ikaduha, ang ini nga hari magatipon sang pwersa nga “magapasipala sa sanctuario” kag magakuha sang “dalayon nga halad-nga-sinonog” (Dan. 11:3).  Natalupangdan naton sa Daniel 8 nga ang gamay nga sungay naghulog sa pundasyon sang “sanctuario” sang Dios kag nagkuha sang “dalayon nga halad-nga-sinonog” (Dan. 8:11).  Dapat ini hangpon bilang isa ka espirituhanon nga pag-atake batok sa pagministeryo ni Cristo sa langitnon nga sanctuario.

Ikatatlo, bilang resulta sang iya pag-atake sa sanctuario, ang ini nga paggahum nagdolot sang “makamulusmus nga pagtampalas” sa templo sang Dios.  Ang iya kapareho sini nga ekspresyon sa Daniel 8:13 nagpatuhoy sang binuhatan bahin sa pagtalikod kag pagrebelde sang gamay nga sungay.

Ikaapat, ang ini nga pagdumalahan naghingabut sa katawhan sang Dios:  “kag ang iban sa ila nga mga maalam mapukan, sa pag-ulay, sa pagputli kag sa pagpaputi sa ila, tubtub sa tion sang katapusan” (Dan. 11:35).  Nagpadumdum ini sa aton bahin sa gamay nga sungay nga nagholog kag nagtapak sang mga kasoldadosan kag sang pila ka mga kabitoonan (Dan. 8:10; ekomparar sa Dan. 7:25).

Ikalima, ang ini nga hari “magapakataas kag magapakadaku sang iya kaugalingon labaw sa tagsa ka dios, magapamolong sia sang mga pasipala batok sa Dios sang mga dios” (Dan. 11:36).  Maathag nga ang gamay nga sungay nagpamolong man sang “pasipala nga mga polong” (Dan. 7:8), bisan pa batok sa Dios (Dan. 7:25).

`Ang iban pa nga mga kapareho sa sini sarang mamitlang apang, sa pagtalupangod sang aton mabasa sa Daniel 7 kag 8 sin-o bala ang ini nga gahum? Kag ngaa importante para sa aton nga huptan sing malig-on ang aton pagkilala sa sini?`