---
title:  ANG ROMA KAG ANG PRINCIPE SANG KATIPAN
date:   17/03/2020
---

`Basaha ang Daniel 11:16-28.  Bisan pa mabudlay ang ini nga texto, ano nga mga imahin ang imo makita nga napahayag man sa iban nga bahin sang Daniel?` 

Ang pagbaylo sang paggahum gikan sa Hellenistic (Griego) nga mga hari pakadto sa pagano nga Roma daw nalaragway sa Daniel 11:16:  “Apang ang nagaabut batok sa iya magahimo suno sa iya kabubut-on, kag walay bisan sin-o nga makabato sa iya; kag magatindug sia sa duta nga mahimayaon, kag sa iya kamut yara ang kalaglagan.”  Ang Duta nga mahimayaon amo ang Jerusalem, isa ka duug nga kun sa diin napundar ang dumaan nga Israel, kag ang bag-o nga pagdumalahan nga nagsakop sa sina nga duug amo ang pagano nga Roma.  Pareho man nga hitabo ang ginrepresentahan sang pagpasangkad sa teritoryo sang gamay nga sungay, nga naglambot sa Mahimayaon nga Duta (Dan. 8:9).  Gane daw nangin maathag nga ang pagdumalahan nga yara sa kalibutan sa sini nga tion amo ang pagano nga Roma.

Ang iban pa nga mga timailhan sa Bibleya nagsuporta sa sini nga panghunahuna.  Halimbawa, ang “isa nga manugpabuhis” nagapatuhoy kay Cesar Agustus.  Sa tion sang iya paghari nga natawo si Jesus, sang si Maria kag Jose nagpanlakaton pakadto sa Betlehen para magpasensus (Dan. 11:20).  Subong man, suno sa tagna ang ini nga manugdumala pagasundan sang isa ka “malaut nga tawo” (Dan. 11:21).  Ang kasaysayan nagpahayag nga si Agustus ginbuslan ni Tiberius, ang gin-adap nga bata ni Agustus.  Si Tiberius nakilala bilang dasodaso kag malaut nga tawo.

Ang labi ka importante, suno sa Bibleya, sa panahon sang paghari ni Tiberius nga ang “principe sang katipan” mabungkag (Dan. 11:22).  Maathag nga nagapatuhoy ini sa paglansang kay Cristo, nga gintawag man bilang “principe nga hinaplas” (Dan. 9:25; tan-awa man ang Mateo 27:33-50), kay ginpatay Sia sa tion sang paghari ni Tiberius.  Ang pagtawag kay Jesus diri bilang “principe sang katipan” isa ka daku nga palatandaan nga makabulig sa pagpakita sa aton bahin sa lakat sang mga hitabo sa kasaysayan, nagahatag ini liwat sa mga manugbasa sang isa ka gamhanan nga pagpamatuud nahanungud sa makatalanhaga nga ihibalo sang Dios sa palaabuton.  Ensakto gid ang tanan nga napahayag sang Dios sa sini nga mga tagna, gane sarang kita makasalig sing hugut sa Iya bahin sa kun ano man ang Iya ginpamolong nga matabo sa palaabuton.

`Bisan pa sa tunga sang tanan nga mga natabo sa politika kag kasaysayan, si Jesus nga Nazaretnon, “ang principe sang katipan,” napahayag sa sini nga texto.  Paano ini nakabulig sa pagpakita sa aton nga sa pihak sang tanan nga mga nagkalatabo sa politika nga nasaysay diri, nagapabilin nga si Jesus gyapon ang sentro sang Kasulatan?`