---
title:  KATAPUSAN NGA MGA HITABO
date:   19/03/2020
---

`Basaha ang Daniel 11:40-45.  Ano ang nagakatabo diri?`

Ang masunod nga mga tinaga makabulig sa aton nga mahangpan ang ini nga texto:  

Tion sang katapusan: ang ekspresyon nga “tion sang katapusan” makita lamang sa Daniel (Dan. 8:17;  Dan. 11:35, 40;  Dan. 12:4, 9).  Ang pag-usisa sang mga tagna sa Daniel magapakita nga ang tion sang katapusan magalawig gikan sa pagkapukan sang papasiya sang 1798 tubtub sa pagkabanhaw sang mga patay (Dan. 12:2).

Hari sang Naaminhan:  Ang ini nga ngalan una nga napatuhoy sa dinastiya sang Seleucid tungud sa lokasyon, apang pagkaligad sang panahon nagpatuhoy ini sa pagano kag sang ulihi sa papasiya sang Roma.  Bangud sina, wala ini naglaragway sa lokasyon sang duug kundi isa ka espiritwal nga kaaway sang katawhan sang Dios.  Dugang pa, dapat man naton talupangdon nga ang hari sang naaminhan nagarepresentar bilang peke ukon kabaliskaran sang matuud nga Dios, nga sa Bibleya simbolikal nga ginalakipan sang Naaminhan (Isa. 14:13).

Hari sang Nabagatnan:  Ang ini nga ngalan una nga napatuhoy sa dinastiya sang Ptolemaic sa Egipto, ang nabagatnan sang Balaan nga Duta.  Apang samtang ginapadayag ang tagna, nakaangkon ini sang teolohikal nga pagtoon kag gin-angot ini sang mga eskolar sa ateismo.  Kaangay sang nagkomento si Ellen G. White bahin sa pagmitlang sang Egipto sa Bugna 11:8, nagsiling sia, “Amo ini ang Ateismo.”—The Great Controversy, p. 269.

Mahimayaon nga bukid nga balaan:  Sa panahon sang Daan nga Katipan ang ini nga ekspresyon nagpatuhoy sa Sion, ang kapital kag sentro sang Israel kag nahamtang ini sa dutang saad.  Pagkatapos sang paglansang kay Cristo sa kruz, ang katawhan sang Dios wala na ginakilala base sa rasa kag duug nga ginapuy-an.  Gane, ang balaan nga bukid isa ka simbolo para sa katawhan sang Dios nga naglapta sa bug-os nga kalibutan.

Gane, mahimo nga sarang kita makapatpat sang mga hitabo kaangay sini:

(1)	Ang hari sang nabagatnan (Sur) nag-atake sa hari sang naaminhan (Norte): ang Pagpangsakop sang Pransia nagtinguha nga dulaon ang relihiyon kag lutoson ang papasiya apang napakyas.  (2) Ang hari sang naaminhan nag-atake kag naglutos sa hari sang nabagatnan: ang pwersa sang relihiyon nga ginpamunoan sang papasiya kag sang iya mga kaupdanan nagdaug sang ulihi sa pwersa sang atiesmo kag magapakig-alyansa sa nalutos nga kaaway.  (3) Ang Edom, Moab, kag ang prominente nga katawhan ni Amon magapalagyo:  yadtong iban nga mga wala maisipan nga katawhan sang Dios magapakigsimpon sa sini nga panong sa katapusan nga takna.  (4) Ang hari sang naaminhan naghanda sa pag-atake sang balaan nga bukid apang naglambot sia sa iya katapusan:  ang pwersa sang yawa nalaglag, kag ang ginharian sang Dios natukod.

`Paano ikaw makakuha sang pagpalugpay gikan sa paghibalo nga sa ulihi, ang Dios kag ang Iya katawhan mangin madinalag-on?`