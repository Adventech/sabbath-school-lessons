---
title:  MGA TAGNA NAHANUNGUD SA PERSIA KAG GRECIA
date:   15/03/2020
---

`Basaha ang Daniel 11:1-4.  Ano ang aton makita diri nga nagapadumdum sa aton bahin sa pipila ka nauna nga mga tagna nga aton nakita sa Daniel?`

Si Gabrel nagsugid kay Daniel nga may tatlo pa ka hari nga magtindug gikan sa Persia.  Pagasundan sila sang ikaapat nga hari, nga mangin manggaranon sa tanan kag magapaakig sa mga Griego.  Pagkatapos kay Ciro, tatlo ka sunodsunod nga mga hari ang magadumala sa Persia: si Cambyses (530-522 B.C.), ang dimatuud nga Smerdis (522 B.C.), kag si Dario I (522-486 B.C.).  Ang ikaapat nga hari amo si Xerxes, nga ginmitlang sa libro ni Ester bilang si Ahasuero.  Tuman sia ka manggaranon (Ester 1:1-7) kag nagdumala sang tuman kadamo nga mga hangaway agud sakupon ang Grecia suno sa napahayag sang tagna.  Apang, sa pihak sang iya ikasarang, napierde sia sang isa ka gamay nga pwersa sang mga isganan nga hangaway sang Griego.     

Indi mabudlay nga kilalahon si Alexander the Great bilang amo ang gamhanan nga hari nga magatindug suno sa Daniel 11:3, kag nangin manugdumala sang dumaan nga kalibutan.  Sa edad nga 32, napatay sia nga wala nakabilin sang manunubli nga magdumala sang iya ginharian.  Gane ang iya ginharian natunga sa iya apat ka mga heneral: Si Seleucus sa Siria kag Mesopotamia, si Ptolemy sa Egipto, si Lysimachus sa Trace kag kabahin sang Asia Minor, kag si Cassander sa Macedonia kag Grecia.

`Ekomparar ang Daniel 11:2-4 sa Daniel 8:3-8, 20-22.  Paano ini nga mga texto nakabulig sa pagkilala kay Alexander bilang amo ang nagagahum diri?`

Ano ang aton maton-an gikan sa sining nanarisari nga mga ngalan, petsa, duug, kag makasaysayan nga hitabo?  Una, maton-an naton nga ang tagna natuman suno sa napahayag sang langitnon nga mensahero.  Ang Polong sang Dios wala nagakapakyas.  Ikaduha, ang Dios Ginoo sang kasaysayan.  Mahimo nga makaangkon kita sang balatyagon nga ang kadalag-an sa politikanhon nga pagdumalahan, mga lider, kag mga ginharian nahimo bangud sa ambisyon sang mga hari, diktador, kag sarisari nga mga politiko.  Apang, ang Bibleya nagpahayag nga ang Dios may pagkontrolar kag magapagiho sa lakat sang kasaysayan suno sa Iya sagrado nga tinutuyo, nga sa ulihi magadul-ong sa kalaglagan sang yawa kag pagtukod sang walay katubtuban nga ginharian sang Dios.