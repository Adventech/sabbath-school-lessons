---
title:  ANG NATALANA NGA TINION SANG TAGNA
date:   27/02/2020
---

`Basaha ang Daniel 8:3.  Ano nga pamangkot ang ginpamangkot diri, kag paano ini makabulig sa aton nga mahangpan ang sabat sa sunod nga bersikulo?`

Ano ang tinion bahin sa 2,300 ka kahaponon kag kaagahon? Una, dapat naton talupangdon nga pagkatapos mapakita kay Daniel ang carnero nga lalaki kag ang kanding, nga ginsundan sang hinimoan kag paglaglag nga nadolot sang gamay nga sungay, ang palanan-awon nagsaylo sa isa ka palamangkutanon nga makita sa Daniel 8:13.  Ang ini nga pamangkot nagapatuhoy sing labi bahin sa kun ano ang matabo sa katapusan sang sinang gintagna nga tion, indi ang iya kalawigon.  Dugang pa, ang ina nga tinion indi lamang malimitahan sa kalawigon sang mga binuhatan sang gamay nga sungay, tungud ang tinaga nga palanan-awon nagalakip sang tanan nga butang gikan sa carnero nga lalaki pakadto sa mga binuhatan sang gamay nga sungay.  Gane mahimo nga isa ini ka malawig nga tinion sang aktwal nga panahon sang kasaysayan.

Sa pamangkot nga “Tubtub pa bala san-o ang palanan-awon” (bahin sa lalaki nga carnero [Media-Persia], sa kanding [Grecia], kag ang gamay nga sungay kag iya sini hinimoan [Roma, pagano kag papasiya]), ang isa pa nga gikan sa langit nagsabat: “Tubtub sa duha ka libo kag tatlo ka gatus ka kahaponon kag kaagahon; ugaling ang sanctuario matinloan” (Daniel 8:14).  Kaangay sang napahayag na, ang ini nga tinion tama kalawig tungud nagsugod ini sa panahon sang ginharian sang Media-Persia kag naglambot tubtub sa tinion sang ginharian ka Grecia asta sa pagano kag papasiya nga Roma, linibo nga mga tinuig.  Suno sa historicist nga pamaage sang paghangop (tan-awa ang leksyon 1), ang ini nga tinion sang tagna dapat isipon suno sa prinsipyo nga ang isa ka adlaw isa ka tuig, nagakahulugan ini nga ang 2,300 ka kahaponon kag kaagahon katumbas sa kalawigon nga 2,300 ka tuig.  Magluwas sina, ang 2,300 ka adlaw mangin sobra lamang sa anum ka tuig, isa ka malip-ot nga tion nga imposible para sa tanan nga mga hitabo sa palana-awon.  Tungud sini, dapat epatuman ang prinsipyo nga ang isa ka adlaw isa ka tuig.  

Ang Daniel 8 wala nakahatag sang impormasyon agud makapahanugut sa aton nga makasuma sa ginsugdan sang sini nga tagna, nga makasugid man sa iya sini katapusan.  Apang ang Daniel 9 nakahatag sang importante nga bahin sang impormasyon bahin sa sini. (tan-awa ang leksyon sa sini nga semana).

`Ang 2,300 ka tuig sang sini nga tagna amo ang pinakalawig nga tinion sang tagna sa Bibleya.  Hunahunaa ini! 2,300 ka tuig! Isa ina ka malawig nga tion, elabi nagid kun ekomparar sa kalawigon sang aton pagkabuhi subong.  Paano ini nga pagkomparar makabulig sa aton nga makatoon nga mangin mapailubon sa Dios kag sa aton kaugalingon nga pagpaabot sa katumanan sang katapusan nga mga hitabo?`