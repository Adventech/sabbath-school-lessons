---
title:  ANG ATAKE SA SANCTUARIO
date:   25/02/2020
---

`Basaha ang Daniel 8:10-12.  Ano nga sahe sang hilikuton ang nalaragway nga ginahimo sang gamay nga sungay?`

Sa Daniel 8:10, ang gamay nga sungay nagtinguha sa pagpadaku, sa espirituhanon nga lebel, kaangay ini sa pagtinguha sang nagtukod sa Babel (Gen. 11:4).  Ang mga tinaga nga “kasoldadosan” kag “kabitoonan” sarang malaragway sa katawhan sang Dios sa Daan nga Katipan.  Ang mga Israelinhon ginlaragway nga kasoldadosan/mga soldado sang Ginoo (Exodo 12:41).  Si Daniel naglaragway man sa katawhan sang Dios bilang nagasidlak kaangay sang mga kabitoonan (Dan. 12:3).  Maathag nga indi ini literal nga pag-atake sa langitnon nga kasoldadosan, kundi isa ka paghingabut sa katawhan sang Dios, nga ang “pagkabanwahanon didto sa langit” (Fil. 3:20).  Bisan pa linibo nga mga kristohanon ang ginpamatay sang pagano nga mga hari, ang ginapatuhuyan subong amo ang bertikal nga hilikuton sang gamay nga sungay.  Gane ang katumanan sang sini nga tagna dapat maangot sa pagdumala sang papa sa Roma kag sa pagpanghingabut sini sa bug-os nga kasaysayan. 

Subong man, ang Daniel 8:11 nagpamolong nahanungud sa “Principe,” nga namitlang sa iban nga bahin sang Daniel bilang “Hinaplas, ang Principe” (Dan. 9:25).  “Miguel, ang inyo principe” (Dan. 10:21), kag “Miguel” ang “daku nga principe” (Dan. 12:1).  Wala na sing bisan sin-o pa kundi si Jesu Cristo ang ginapatuhuyan sang sini nga mga pinolongan.  Si Jesu Cristo amo ang Principe sang namitlang nga “kasoldadosan” kag aton Mataas nga Sacerdote sa langit.  Gane, ang papasiya kag relihiyoso nga sistema nga ginarepresentahan sini nagpatalang kag nagtinguha nga buslan ang katungdanan ni Jesus bilang sacerdote.  

Sa Daniel 8:11, ang “Matag-adlaw nga halad-nga-sinonog” nakita nga may kaangtanan sa dutan-on nga sanctuario agud malaragway ang nagkalainlain kag nagapadayun nga aspeto sang ritwal nga mga pag-alagdan—nalakip na ang mga paghalad kag pagpatunga.  Paage sa sini nga mga pag-alagdan nga ang mga makasasala napatawad kag ang sala ginapakig-angutan sa tabernakulo.  Ang ining dutan-on nga sistema nagarepresentar sa hilikuton ni Cristo bilang manugpatunga sa langitnon nga sanctuario.  Gane kaangay sang napahayag sa tagna, ginbaylohan sang papasiya ang pagpatunga ni Cristo sang pagpatunga sang mga pari.  Paage sa sinang sayup nga pagsulundan, ang gamay nga sungay nagkuha sa hilikuton ni Cristo bilang manugpatunga kag simbolikal nga ginhaboy sa duta ang duug sang sanctuario ni Cristo.

“kag ginhaboy niya sa duta ang kamatooran, kag ang sungay naghimo sang iya luyag kag nag-uswag” (Dan. 8:12).  Si Jesus nagpahayag sang Iya kaugalingon nga amo ang kamatuuran (Juan 14:6) kag nagpatuhoy man sa Polong sang Dios bilang kamatuuran (Juan 17:17).  Sing baliskad, ang papasiya nagdumili nga hubadon ang Bibleya sa linggwahe sang katawhan, ginpaidalum niya ang pagtudlo sang Bibleya sa kinamatarung sang iglesia, kag ginbutang ang tradisyon upod sa Bibleya bilang nagalabaw nga sulundan sang pagtoo.

`Ano ang masugid sa aton sang sini nga pagtoon nahanungud kun daw ano gid ka malahalon kag importante ang paghibalo sang kamatuuran sa Bibleya komparar sa tradisyon sang tawo?`