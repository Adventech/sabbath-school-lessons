---
title:  ANG PAGTUBO SANG GAMAY NGA SUNGAY
date:   24/02/2020
---

`Basaha sing mahinalongon ang Daniel 8:8-12.  Sa diin nga dereksyon nagagiho ang gamay nga sungay, kag ngaa importante nga mahangpan gid ini?`

Pagkatapos malaragway ang apat ka sungay nga naglapnag sa apat ka hangin sang langit, ang texto sa bibleya nagsiling nga gikan sa isa sa ila maga-ulhut ang isa ka gamay nga sungay.  Ang pamangkot diri amo nga kun ang ini nga sungay ukon gahum naghalin gikan sa isa sang apat ka mga sungay, nga kaangay sang aton naton-an kagapon, nagrepresentar ini sa apat ka mga heneral ni Alexander—ukon isa sa apat ka hangin.  Kag bangud nga ang ini nga gahum naggwa pagkatapos sang ginharian sang Grecia kag ang iya apat ka mga heneral, ang sia ka kinaandan nga paghangop amo nga ang ini nga sungay amo ang Roma, una pagano kag sunod pagdumala sang papa.  “Ang ining gamay nga sungay nagarepresentar sa Roma sa duwa ka kapanahonan, pagano kag papasiya.  Nakita ni Daniel una ang Roma sa iya sini pagano kag harianon nga hugna, nagapakig-away batok sa katawhan sang Judio kag sa una nga mga kristohanon, kag sa iya sini papasiya nga hugna, nga nagapadayun tubtub sa aton kapanahonan kag sa palaabuton.”—The Seventh-day Adventist Bible Commentary, vol. 4, p. 841.

Suno sa taexto sa bibleya, ang gamay nga sungay una nga naghimo sang pabalabag nga hilikuton kag “nagdaku sing lakas gid nayon sa bagatnan, nayon sa sid-langan, kag nayon sa mahimayaon nga duta” (Dan. 8:9).  Ang ining tatlo ka deriksyon nagaangot sa tatlo ka dalagku nga duug nga nasakop sa pagdumalahan sang pagano nga Roma.  

Sang ang gamay nga sungay nangin sentro na sa palan-awon, ang iya pagpasangkad paibabaw nakaangkon sang detalyado nga atensyon.  Sa sini nga bahin, ang ini nga sungay nangin kaanggid nagid sang gamay nga sungay sa Daniel 7, kaangay sang napakita sa sini nga pagkomparar: (1) pareho sila nga duwa nga gamay sa pagsugod (Dan. 7:8, Dan. 8:9).  (2) Pareho sila nga duwa nga nangin daku sang ulihi (Dan. 7:20, Dan. 8:9).  (3) Pareho sila nga nagapanghingabut (Dan. 7:21, 25; Dan. 8:10, 24).  (4) Pareho sila nga nagabayaw sang kaugalingon kag nagapasipala (Dan. 7:8, 20, 25; Dan. 8:10, 11, 25).  (5) Pareho sila nga ginapuntarya ang katawhan sang Dios (Dan. 7:25, Dan. 8:24).  (6) Pareho sila nga may aspeto sang ila hilikuton nga nalaragway sa tagnaanon tion (Dan. 7:25; Dan. 8:13, 14).  Pareho sila nga nagalambot tubtub sa tion sang katapusan (Dan. 7:25, 26; Dan. 8:17, 19).  (8) kag pareho sila nga nag-atubang sang indi kinaandan nga kalaglagan (Dan. 7:11, 26; Dan. 8:25).  Sa katapusan, tungud nga ang gamay nga sungay sa Daniel 7 nagarepresentar sang papasiya, ang paibabaw nga pagpasangkad sang gamay nga sungay sa Daniel 8 dapat magrepresentar sang pareho man nga gahum.  Gane, kaangay sang yara sa Daniel 2 kag 7, ang katapusan nga magagahum amo ang Roma, pareho nga pagano kag papasiya.