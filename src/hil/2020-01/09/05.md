---
title:  ANG PAGTINLO SANG SANCTUARIO
date:   26/02/2020
---

`Basaha ang Daniel  8:14.  Ano ang natabo diri?`

Pagkatapos sang makalaglag nga atake sang sungay, ginhimo ang isa ka pagpaalinton nga ang sanctuario pagatinloan.  Agud mahangpan ang ini nga mensahe, dapat naton hunahunaon nga ang pagtinlo sang sanctuario nga namitlang sa Daniel 8:14 katumbas sa senario sang paghukom nga nalaragway sa Daniel 7:9-14.  Kag bangud nga ang ina nga paghukom natabo sa langit, ang sanctuario didto man dapat nahamtang sa langit.  Gane, samtang ang Daniel 7 nagalaragway sa pagpatunga kag relasyon sang Dios bahin sa nagakatabo sa tawo nga gikan sa panan-awan sang hukmanan, ang Daniel 8 naman naglaragway sang pareho nga hitabo gikan sa panan-awan sang sanctuario.

Ang sanctuario sa duta nasunod suno sa iya sini katumbas sa langit kag nagaserbe sa paglaragway sang masangkad nga talamdan bahin sa plano sang kaluwasan.  Kada adlaw, ang mga makasasala nagadala sang ila mga halad sa sanctuario, nga kun sa diin ang katawhan mapatawad sa ila mga sala kag ang ila mga sala nagasaylo sa sanctuario.  Bilang resulta sini, ang sanctuario nangin kontaminado.  Gane, isa ka natalana nga proseso sang pagpaputli ang kinahanglanon agud matinloan ang sanctuario gikan sa mga sala nga nalista sa sini.  Gintawag ini nga Adlaw sang Katumbasan kag nagakatabo sing makaisa kada tuig (Tan-awa ang Lev. 16). 

Ngaa nagakinahanglan sang pagtinlo ang sanctuario sa langit?  Sa pagpaanggid, makasiling kita nga ang natuad nga mga sala sadtong nagbaton kay Jesus “nasaylo” sa langitnon nga sanctuario, kaangay man nga ang mga sala sang mga naghinulsul nga mga Israelinhon nasaylo sa dutan-on nga sanctuario.  Sa dutan-on nga Adlaw sang Katumbasan, madamo nga mga kasapatan ang napamatay, nagasimbolo ini sa palaabuton nga kamatayon ni Jesus, nga kun sa diin ang mga makasasala makasarang na magtindug sa Adlaw sang Katumbasan.

Kag kaangay sang nagakatabo sa dutan-on nga Adlaw sang Katumbasan kun ginatinloan ang sanctuario, ano pagid ayhan ang sa langitnon sini, nga ang dugo gid lamang ni Cristo amo ang nagapatindog sa aton sa paghukom.  Ang pagtinlo sa sanctuario nga nalaragway sa Daniel 8:14 amo ang langitnon nga katumbas sang dutan-on nga pag-alagdan, nga ang sadsaran nga mensahe amo nga: bilang mga makasasala, kinahanglan naton ang dugo sang Mesias agud mapatawad ang aton mga sala kag makabulig sa aton nga makatindog sa paghukom.

`Basaha ang Hebreo 9:23-28.   Paano ang ini nga mga bersikulo nagpahayag sang kaluwasan nga aton naangkon paage sa pag-antus ni Jesus para sa aton?`