---
title:  ANG TAGNAANON NGA KALENDARIO
date:   05/03/2020
---

Sa katapusan sang palanan-awon bahin sa 2,300 ka kahaponon kag kaagahon, ang manalagna natingala tungud indi sia makahangup sini (Dan. 8:27).  Pagkatapos sang napulo ka tuig, nag-abot si Gabriel agud buligan si Daniel nga “mahangpan” ang palanan-awon (Dan. 9:23).  Ang ining ulihi nga pagpahayag nagsakdag sang kulang nga impormasyon kag nagpakita nga ang buluhaton sang Mesias matuman sa hingapusan nga panag-on sang kapitoan ka semana.  Suno sa prinsipyo nga ang isa ka adlaw isa ka tuig kag sa pasunod sang mga hitabo nga napahayag, ang kapitoan ka semana dapat hangpon bilang 490 ka tuig.  Kag ang pagsugod para sa sini nga panahon amo ang mando sa pagpasag-uli kag pagtukod liwat sang Jerusalem (Dan. 9:25).  Ang ini nga mando napatuman ni Haring Artaxerxes sang 457 B.C.  Nagpahanugut ini sa mga Judio nga tukuron liwat ang Jerusalem sa idalum sang pagdumala ni Esdras (Esdras 7).  Suno sa texto sa Bibleya, ang kapitoan ka semana “ginpat-ud” ukon sa orihinal nga pinolongan “gin-utod.” Nagapakita ini nga ang panahon nga 490 ka tuig gin-utod gikan sa isa ka mas malawig nga panahon, kun sayoron, gikan ini sa 2,300 ka tuig nga napahayag sa palanan-awon nga makita sa Daniel 8.  Makasiling kita gikan sa sini nga ang 2,300 ka tuig kag ang 490 ka tuig may pareho gid nga panahon sang ginsugdan nga amo ang 457 B.C.

Ang tagna sang kapitoan ka semana natunga sa tatlo ka bahin: pito ka semana, kan-uman kag duh aka semana, kag ika-kapitoan ka semana.

Ang pito ka semana (49 katuig) mahimo nga nagpatuhoy sa tion nga ang Jerusalem pagatukoron liwat.  Pagkatapos sang sining pito ka semana, may yara kan-uman kag duwa ka semana (434 katuig) nga nagadul-ong tubtub sa “hinaplas nga principe” (Dan. 9:25).  Gane 483 katuig pagkatapos sang mando ni Artaxerxes, ina nga tuig amo ang A.D. 27, Si Jesus nga hinaplas ginbautismohan kag ginhaplas sang Balaan nga Espiritu para sa Iya misyon bilang Mesias.

Sa tion sang ika-kapitoan ka semana, may yara pa importante nga mga butang ang mahanabo: (1) “Utdon ang Hinaplas” (Dan. 9:26), nagapatuhoy ini sa kamatayon ni Cristo.  (2) Ang hinaplas “magahimo sing malig-on nga katipan upud sa madamu sa isa ka semana” (Dan. 9:27).  Amo ini ang pinasahe nga misyon ni Jesus kag sang mga apostoles sa pungsud sang Judio.  Ini ginhimo sa katapusan nga “semana,” gikan sa A.D. 27 tubtub sa A.D. 34.  (3) “Apang sa tunga sang semana pauntaton niya ang halad kag pagdolot” (Dan. 9:27).  Tatlo kag tunga sa tuig pagkatapos sang iya bautismo (amo ina ang tunga sang semana), ginpauntat ni Jesus ang sistema sa pagdolot sang mga halad—bangud nga wala na ini sang importansia pa—paage sa pagdolot sang iya kaugalingon bilang katapusan kag himpit nga halad sang Bag-o nga Katipan, wala na sang kinahanglan pa nga magdolot sang sapat.  Ang katapusan nga semana sang 70-ka semana nga tagna nagtapos sa A.D. 34, sang si Esteban ginpatay kag ang mensahe sang maayong balita nagsugod sa paglambot indi lamang sa mga Judio kundi sa mga Gentil man.

`Basaha ang Daniel 9:24-27.  Bisan pa sa tunga sang daku nga paglaum kag saad sang Mesias, makabasa kita sang nahanungud sa kapintas, inaway kag kamingaw.  Paano ini makabulig sa aton nga sa tunga sang mga kalamidad sa kabuhi, may yara gyapon sang paglaum?`