---
title:  Dugang nga Pagtoon
date:   21/03/2025
---

Basaha ang sinulatan ni Ellen G. White, “The Sabbath,” pp. 281–289, sa The Desire of Ages.

“Ang mga espiya wala nagasabat sa kay Cristo sa presensia sang kadam-an, bangud sang kahadluk nga mabutang sila sa kabudlayan. Nakahibalo sila nga nagpamolong Siya sang kamatuuran. Sa baylo nga lapason ang ila mga tradisyon, pabay-an lang nila ang isa ka tawo nga mag-antus, samtang magaluwas sila sang sapat tungud nga isa ini ka kadulaan sa tag-iya kun pabay-an lang. Gani mas daku pa nga pagkabalaka ang ginapakita para sa isa ka indi makahambal nga sapat sang sa tawo nga gintuga sa dagway sang Dios. Naglaragway ini sa buluhaton sang tanan nga mga sayop nga relihiyon. Naghalin ini sa handum sang tawo nga mabayaw ang iya kaugalingon labaw sa Dios, apang nagresulta ini sa pagpakanubo sa tawo sang sa sapat. Ang tagsa ka relihiyon nga nagapakig-away batok sa pagkalabaw sang Dios nagakuha sa tawo sang himaya nga yara sa iya sa panahon sang Pagpanuga, kag egapasag-uli sa iya ni Cristo. Ang tagsa ka sayop nga relihiyon nagatudlo sa iya mga sumulunod nga indi magtamud sa mga kinahanglanon, pag-antus, kag kinamatarung sang katawhan. Ang ebanghelyo nagbutang sang isa ka daku nga bili sa katawhan kaangay sang dugo ni Cristo, kag nagtudlo ini sang mahigugmaon nga pagtamud sa ginahandum kag kalisod sang tawo. Ang Ginoo nagsiling, “Himoon ko nga ang tawo mangin mahal pa sang sa puro nga bulawan kag ang tawo sang sa ulay nga bulawan sang Ofir.’ Isa. 13:12.

“Sang si Jesus nag-atubang sa mga Fariseo nga nagpamangkot kun diin bala ang tugut sa Adlaw nga Inugpahuway ang paghimo sang maayo ukon paghimo sang malaut, pagluwas sang kabuhi ukon ang pagpatay, gin-atubang Niya sila sa ila mismo malaut nga mga tinutuyo. Ginahingabut nila ang Iya kabuhi nga may daku nga kaakig, samtang nagaluwas Siya sang kabuhi kag nagadala sang kalipay sa kadam-an. Mas maayo pa bala ang pagpatay sa Adlaw nga Inugpahuway, kaangay sang ila ginplano nga himoon, sang sa pag-ayo sang mga nagaantus, kaangay sang Iya nahimo? Mas matarung pa bala ang pagbatyag sang pagpatay sa tagiposoon sa balaan nga adlaw sang sa paghigugma sa tanan nga tawo, nga nagapabutyag bahin sa binuhatan sang kalooy?”—Ellen G. White, The Desire of Ages, pp. 286, 287.

**Mga Palamangkutanon nga Paga-diskusyunan**:

`Ngaa kag paano nangin matuud nga “ang tagsa ka sayup nga relihiyon nagatudlo sa iya sumulunod nga indi magtamud sa mga kinahanglanon sang katawhan”? Ano ang aton mahimo agud malikawan ang kaangay sina nga pagbalewala sa kumyunidad sang aton iglesia kag sa palaabuton pa?`

`Sin-o ang akon isigkatawo? Sin-o ang imo isigkatawo? Ano ang praktikal nga mga pamaage sang pagsunod sa kay Cristo nga makahimo sa aton nga mangin kaangay sa Samaritanhon nga nagbalewala sang mga limitasyon sa iya kapanahonan agud mapakita ang matuud nga paghigugma?`

`Kun ang Dios nagahigugma sang hustisya kag kalooy, paano kita makapakita sa binuhatan nga suno sa kun ano ang pinakaimportante sa Dios? Paano kita mangin mas nagapatuhoy sa kun ano nga gintawag ni Jesus bilang “ang dalagku nga bahin sang kasogoan”?`

`Kun maghunahuna kag mag-estorya kita nahanungud sa paghukom, daw ano kasunson kita nga nagapatalupangud nga ang nagapanguna nga pamaage sang pagsaysay ni Jesus bahin sa paghukom yara sa mga tinaga nga kun bala, kag tubtub sa ano, ang aton paghigugma sa iban, elabi nagid sa mga ginapigos kag ginadaugdaug? Magpamalandung bahin sini sa kapawa sang Mateo 25:31–46.`