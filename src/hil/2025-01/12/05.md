---
title:  Gintawag Agud Mapalig-on ang Hustisya
date:   19/03/2025
---

Ang mga manalagna sa Kasulatan tayuyon nga nagapatalupangod sa panawagan sang Dios para sa hustisya sa sosyodad. Sing sulitsulit, ang Kasulatan wala nagauntat sa pagpatalupangod bahin sa mga isyu sang inhustisya kag pagpamigos. Sa pagkamatuud, ang panawagan sa Dios nga maghatag sang paghukom isa mismo ka panawagan para sa Dios nga mapalig-on ang hustisya.

Para sa halimbawa, si propeta Isaias wala nagprangka sang mga polong nahanungud sa inhustisya sa Israel sa sina nga tion. Ang iya mga polong kag panawagan para sa hustisya dapat mabatian singa mabaskog kag maathag sa aton idulungug subong. “ ‘magtoon sa paghimo sing maayo, magpangita sang katarungan, magsabdong sa mga nagapamigos; depensahe ang mga ilo, mag-apin sa mga balo’ ” (Isaias 1:17). Dugang pa, nagpahayag siya “ ‘kailo’ ” batok sa sadtong “ ‘nagamando sang dimatarung nga mando’ ” kag “ ‘nagakawat sang hustisya sa nagakinahanglan’ ” (Isaias 10:1, 2), paandam: “ ‘Ano bala ang inyo himoon sa adlaw sang pagsilot, sa kamusmusan nga magaabut gikan sa malayo? Sa kay sin-o bala kamo magapalagyo sa pagpangita sang bulig, kag diin bala ninyo ibilin ang inyo himaya?’ ” (Isaias 10:3).

Subong man, si propeta Jeremias nagbantala sang mensahe sang Dios: “ ‘“Kailo sa iya nga nagapatindug sang iya balay tungud sa pagkadimatarung, kag sang iya mga hulut sa dikatarungan; nga nagagamit sang pag-alagad sang iya isigkatawo sa wala sing sohol, kag wala nagahatag sa iya sang bayad….Wala bala magkaon kag mag-inum ang imo amay

kag maghimo sang katarungan kag pagkamatarung? Niyan nanginmaayo sa iya. Siya naghukom sang kasaba sang makalolooy kag sang nawad-an; niyan nanginmaayo. Indi bala ini sa pagkilala sa akon? nagasiling ang Ginoo” (Jeremias 22:13, 15, 16).

`Basaha ang Mateo 23:23–30. Ano ang ginatudlo ni Jesus diri nahanungud sa kun ano ang pinaka importante? Ano sa banta mo ang buut silingon sang nagpatuhoy Siya sa “dalagku nga butang”?`

Basi maghunahuna ang isa ka tawo nga ang inhustisya ginakabalak-an lamang sang mga propeta sa Daan nga Katipan, makita naton sing maathag diri kag sa bisan diin nga bahin sang pagministeryo ni Jesus nga isa ini sa pinakaginakabalak-an mismo ni Jesus. Kaangay sa Iya ginpahayag: “ ‘Kailo man kamo, mga escriba kag mga Fariseo! Mga salimpapaw! Nagahatag kamo sang ikapulo sang hierbabuena kag sang anis, kag sang comino, kag ginbayaan ninyo ang mga pagsolondan sang Kasogoan nga dalagku pa, ang katarungan kag ang kalooy kag ang pagtoo; apang dapat ninyo kuntani buhaton, kag dili pagbayaan ang iban’ ” (Mateo 23:23). Sa kapareho nga dinalan sa Lucas, si Jesus nagpanalabiton nga “ginpatumbayaan nila ang hustisya kag ang paghigugma sang Dios’ ” (Lucas 11:42).

`Kun magpatuhoy ka sa “dalagku nga butang” subong, mangin kaangay sa ano ina nga kabaliskaran sa bisan ano nga “ikapulo sang hierbabuena kag sang anis, kag sang comino” nga mahimo ginapatuhuyan naton sa baylo sini?`