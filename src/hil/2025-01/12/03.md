---
title:  Ang Duwa ka Pinakadaku nga Sala
date:   17/03/2025
---

Suno mismo sa kay Jesus, ang duwa ka pinakadaku nga sogo amo ang paghigugma sa Dios kag paghigugma sa isa kag isa. Kag ang pagtuman sa sini nga mando ginalakipan sang sakripisyo nga nagapakita sang paghigugma sa iban, sa diin amo ini ang nahanungud sa pagsunod sa mga tikang ni Jesus.

Karon, kun ang duwa ka pinakadaku nga sogo amo ang paghigugma sa Dios kag paghigugma para sa iban, ano ang duwa ka pinakadaku nga sala?

`Basaha ang Salmo 135:13–19. Ano ang ginapahayag sini nahanungud sa isa kinaandan nga sala nga ginpatalupangud sa bug-os nga Biblia?`

Ang Daan nga Katipan nagapadayun sa pagpatalupangod bahin sa importansia sang paghigugma sa Dios labaw sa tanan (tan-awa ang Deuteronomio 6:5). Naangut ini sa daku nga sala sang pagsimba sa mga diosdios, nga baliskad sa paghigugma sa Dios.

`Basaha ang Zacarias 7:9–12. Suno sa kay propeta Zacarias sa sini nga teksto, ano ang ginapatalupangod sang Dios? Paano ini kag ang sala sa pagsimba sa mga diosdios nag-angut sa duwa ka pinakadaku nga sogo?`

Indi lamang nga pagsimba sa mga diosdios nga sa diin ang Dios nagsabat nga may kaakig sang gugma, kundi subong man sa indi maayo nga pagtratar sa Iya katawhan, sa kada isa ukon sa pangkabilogan man. Ang Dios nagakaakig sa inhustisya tungod nga ang Dios gugma.

Ang duwa ka pinakadaku nga sala nga ginpatalupangod sa bug-os nga Daan nga Katipan amo ang kapakyasan nga naangut sa duwa ka pinakadaku nga sogo: ang paghigugma sa Dios kag ang paghigugma sa isa kag isa. Ang duwa ka pinakadaku nga sala amo ang pagkapakyas sa paghigugma. Kun sayoron, indi mo matuman ang mga sogo kun wala ka nagahigugma sa Dios kag kun wala ka nagahigugma sa iban.

Sa pagkamatuud, ang 1 Juan 4:20, 21 nagpahayag nga: “Kon ang isa nagasiling, “Ako nagahigugma sa Dios,” kag nagadumut sa iya utud, butigon siya; kay ang wala nagahigugma sa iya utud nga iya makita, indi makahigugma sa Dios nga wala niya makita. Kag ining sogo nabaton ta sa iya, nga ang nagahigugma sa Dios maghigugma sa iya utud man.”

`Paano mo mapaathag kun ngaa nga ang paghigugma sa Dios indi pwede mabulag gikan sa paghigugma sa iban? Paano mo hangpon ang ining indi mabungkag nga kaangtanan?`