---
title:  Ang Dios Nagahigugma sang Hustisya
date:   18/03/2025
---

Ang Kasulatan nagapahayag nga ang Dios nagahigugma sang hustisya kag nagadumot sa kalautan (halimbawa, Salmo 33:5, Isaias 61:8), kag nagakabalaka gid Siya nahanungud sa inhustisya, nga nagahikot sang matarung nga kaakig para sa tanan nga mga biktima sang inhustisya. Sa bug-os nga Daan kag Bag-o nga Katipan, ang Dios tayuyon nga nagakabalaka sa mga ginadaugdaug kag ginapigos samtang nagapabutyag sang matarung nga pagkaakig batok sa mga nagapangbiktima kag mga nagapamigos.

`Basaha ang Salmo 82. Paano ginpahayag sang sini nga Salmo ang kabalaka sang Dios para sa hustisya sa sini nga kalibutan? Ano ang mahimo nga kahulugan sini sa aton?`

Kaangay sa paghangup sini sang madamo nga mga manugkomento, ang teksto nagabatikos sa mga manugdumala sang duta nga responsable sa inhustisya sa sosyodad kag isa man ini ka basihanan kun ang Dios magahukom sa mga manugdumala sa hitaas (mga “diosdios”) nga yara sa likod sang kurap nga mga hukom kag manugdumala sa duta (maathag nga pwersa sang yawa). Sing pat-ud, ang mga manugdumala ginpamangkot, “Tubtub bala san-o nga magahukom kamo sing dimatarung kag magapasulabi sang mga nawung sang mga malauton?” (Salmo 82:2).

Dugang pa, gintugyanan sila: “Depensahe ang imol kag ang ilo; himoa ang katarungan sa napiotan kag sa nawad-an. Sagupa ang imol kag ang nawad-an; luwasa sila gikan sa kamut sang mga malauton” (Salmo 82:3, 4). Diri kag sa bisan diin nga bahin, ang mga manalagna sang Daan nga Katipan nagpahamtang sang isa ka mabaskog nga panawagan para sa hustisya. Indi ini isa ka gamay nga bahin sang pagkabakala sang Kasulatan; importante ini sa mensahe sang mga manalagna sa bug-os nga Daan nga Katipan kag sa kun ano nga ginpamolong ni Jesus sang nagpakatawo Siya diri sa aton.

Indi sekreto ang kun ano nga ginahandum kag ginakinahanglan sang Dios sa sadtong magaangkon nga nagahigugma kag nagatuman sa Iya. Ginpahayag Niya sing tama kaathag sa Miquias 6:8 (kag sa pareho nga mga teksto sa bisan diin nga bahin): “Napahayag niya sa imo, O tawo, ang maayo; kag ano bala ang ginakinahanglan sa imo sang Ginoo kondi ang paghimo sing matarung, kag ang paghigugma sang kalolo, kag ang paglakat sing mapainubuson upud sa imo Dios?”.

Ang ini nga sentimento napalapnag sa bug-os nga kasulatan. Para sa halimbawa, si Jesus nagsiling: “ ‘Sa sini ang tanan nga tawo makahibalo nga kamo mga gintoton-an ko, kon maghigugmaanay kamo’ ” (Juan 13:35; ekomparar sa 1 Juan 4:8–16).

`Mangin kaangay sa ano ang aton pamilya kag mga iglesia kun magpatuhoy kita sa Miquias 6:8 kag epakita sing hungod sa polong kag binuhatan? Sa kun ano man nga sitwasyon ikaw nagakabuhi subong, paano ang pag-aplikar sang sini nga mga prinsipio mapakita sing pinakamaayo?`