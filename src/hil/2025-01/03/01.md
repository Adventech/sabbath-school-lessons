---
title:  Mangin Kahalamut-an sa Dios
date:   11/01/2025
---

### Basaha Para sa Pagtoon Sini nga Semana

Lucas 15:11–32, Sofonias 3:17, Mga Taga-Efeso 5:25–28, Isaias 43:4, Roma 5:8, Marcos 9:17–29.

> <p>Salauluhon nga Texto</p>
> “Ang Ginoo, ang imo Dios, yara sa tunga nimo, ang gamhanan nga magaluwas; magakasadya siya sa imo nga may kalipay, magapahuway siya sa iya gugma; magakalipay siya sa imo nga may inamba” (Sofonias 3:17).

Imadyina ang masunod nga senario: isa ka lima-ka-tuig nga bata nagkadto sa iya amay nga may dala nga regalo nga indi nami ang pagputos para sa Adlaw sang mga Amay. Nalangkag nga ginduhol niya ang regalo sa iya amay.

Imadyina nga ang amay nagsiling, “Anak, balewala na sa akun ang imo regalo. Kun imo talupangdon, wala ka sang mahatag sa akun nga makapalipay sa akun. Ang bisan ano nga mahatag mo sa akun, mabakal kuman na, kag ang bisan ano nga mahatag mo sa akun mahimo nga nabakal mo gamit ang akun kwarta ukon nahimo halin sa mga materyales nga akun nabarayan. Gane, sa imo nalang na ang regalo. Indi kuna kinahanglan ukon gusto maangkon. Apang palangga taka gyapon.”

Agoy!

Ano ang masiling mo sa reaksyon sang sini nga amay? Ang mga pulong kaangay sang “walay kaluoy, “mabugnaw,” kag “walay balatyagon” nagaabot sa paminsaron. Amo bala sini ang pagsabat sang Dios sa aton? Pwede bala kita mangin kahalamut-an sa Dios? Mabudlay ang paghunahuna, nga bisan pa nga kita bilang nahulog sa pagpakasala, nadagtaan sang sala, kag may posibilidad nga maghimo sang malaut—huo, pwede kita mangin kahalamut-an sa Dios! Kun sayoron, ang Dios wala nagatolok kun sin-o kita, ukon sa mga regalo nga aton ginadolot, pareho sa kinaiya sang sina nga amay. Sa pihak nga bahin, pwede kita mangin kahalamut-an sa Dios, apang paage lamang kay Cristo.

_*Ton-e ang leksyon sa sini nga semana sa paghanda para sa Inugpahuway, Enero 18._