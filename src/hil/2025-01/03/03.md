---
title:  Pagkalipay nga may Kasadya
date:   13/01/2025
---

Mabudlay para sa aton ang pagsigahum, nga ang Dios nagakabig sa tagsa ka persona nga may indi maisip nga bili, amo ina kun ngaa nga nagakalipay Siya sa kaluwasan sang bisan isa lamang ka kalag.

`Basaha ang Sofonias 3:17. Paano ang ini nga bersikulo naghatag sang kapawa sa paanggid bahin sa nadulang anak?`

Ang Sofonias 3:17 malig-on nga nagapakita sa kalipay sang Dios para sa Iya natubos nga katawhan. Ang tagsa ka polong para sa kalipay kag kasadya sa pinolongan sang Hebrew nabutang sa sining isa ka bersikulo, naglaragway bahin sa kalipay sang Dios para sa Iya natubos nga katawhan. Daw kaangay nga wala sang isa sa mga tinaga nga nagakaego sa paglaragway bahin sa kadakuon sang kalipay nga ginbatyag sang Dios sa sina nga adlaw.

Talupangda man, kun diin ang Dios suno sa sini nga bersikulo—yara sa “tunga” sang Iya katawhan. Ang pagpasag-uli nga nagtuhaw gikan sa relasyon sang gugma naghalin sa insigeda nga presensia sang Dios. Kaangay sa amay—sang nakita niya ang iya anak gikan sa malayo, nagdalagan siya—sa sini ang Dios yara sa tunga sang Iya katawhan.

Sa Isaias 62:4, pareho man nga imahin ang ginpahayag sa isa ka pagpaanggid sa kasal. Suno sa Isaias 62:4, ang katawhan sang Dios pagatawgon nga “Hefsi-ba” ngaa buut silingon “ang akon kalipay yara sa iya,” kag ang duta pagatawgon “Beula,” nga buut silingon “kaslon.” Ngaa? Tungud, ang texto nagsiling, “kay ang Ginoo nagakalipay sa imo, kag ang imo duta kaslon.” Ang pinakamataas nga kalipay sang Dios napreparar para sa adlaw sang pagpasag-uli, kun Iya na pagabatonon ang Iya katawhan kag magkalipay bangud sa aton, kaangay nga ang amay nalipay sa iya nadulang anak.

`Basaha ang Mga Taga-Efeso 5:25–28. Ano ang masiling sini nahanungud sa sahe sang gugma nga ginapapahayag sa aton?`

Ang ini nga texto nagalaygay sa mga bana nga higugmaon ang ila mga asawa “subong nga si Cristo man naghigugma sang iglesia kag nagtugyan sang iya kaugalingon tungud sa iya,” kag maghigugma sang ila mga asawa “subong sang ila kaugalingon nga mga lawas” (Mga Taga-Efeso 5:25, 28). Ang ini nga mga texto wala lamang nagapatalupangod sa sahe sang dimaiya-iyahon kag masinakripisyohon nga gugma sang isa ka bana para sa iya asawa kundi nagapakita man nga si Cristo mismo nagahigugma sang iya katawhan (ang iglesia) bilang kabahin sang Iya kaugalingon.