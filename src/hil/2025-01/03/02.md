---
title:  Mas Bilidhon sang sa Imo Mahunahunaan
date:   12/01/2025
---

Kaangay sa aton naton-an sa una nga bahin sang leksyon, wala sang bisan isa—bisan pa pinakamalala nga makasasala ukon pinakamalala nga manughimo sang kalautan—nga wala ginahigugma sang Dios. Kag tungud nga ginahatag sang daku nga bili sang Dios ang katawhan nga mas labaw pa sang sa aton mahunahunaan, wala Siya nahamuut sa sala tungud ginahigugma Niya kita kag nakahibalo man kun ano ang mahimo sang sala sa aton.

`Basaha ang Lucas 15:11–32. Ano ang ginapahayag sang paanggid bahin sa nadulang anak nahanungud sa kaluoy kag gugma sang Dios? Ano nga paandam ang nahatag sini para sa sadtong, kaangay sa isa ka anak, nga nagpabilin sa puluy-an?`

Sa sini nga estorya nga ginsaysay ni Jesus, ang anak sang isa ka tawo nagpangabay nga kuhaon nga daan ang iya palanublion, kag nagbiya gilayon sa iya amay kag sa panimalay sang iya amay. Ang nadulang anak nag-uyang sang iya ginpanubli kag namigado kag gingutom, nga nahisa sa mga baboy nga nagakaon sang damog. Sa iya pagdumdum nga ang mga sologoon sa balay sang iya amay may nagasolubra pa nga kalan-on, nagdesisyon siya nga magbalik sa iya puluy-an sa paghunahuna nga mangin isa ka sologoon.

Ang nagsunod nga hitabo tama ka makatalandug. Ang iban nga mga amay mahimo nga magtabog sang sina nga anak kun siya magbalik. “Ginkwa muna ang imo panublion kag ginbulag muna ang imo kaugalingon gikan sa akun balay. Wala kana sang puluy-an diri.” Isa ina ka lohikal kag may rason nga pagsabat, indi bala? Sa mga mata sang iban nga mga ginikanan, ang ini nga anak nakahimo sang sobra na kaayo para batonon pa balik sa puluy-an, elabi nagid bilang anak.

Apang, sa sini nga paanggid, ang amay (nga nagarepresentar mismo sa Dios) wala nagsabat sang bisan diin sa sina nga bagay. Sa baylo, “ ‘Apang sang malayo pa siya, nakit-an siya sang iya amay kag ginkalooyan, kag nagdalagan ang amay kag ginhakus siya niya kag ginhalukan’ ” (Lucas 15:20). Bisan pa ginakabig bilang nagapanubo sang kadungganan sa sina nga tion para sa isa ka agalon sang balay nga magdalagan pagwa agud magsugata sa isa ka tawo, apang sa iya daku nga kaluoy ang amay nagdalagan agud sugataon ang iya anak kag, ang mas makatilingala pagid, kay ginpasag-uli niya siya sa iya panimalay, kag naghimo pa sang selebrasyon para sa iya, nagapakita ini sang daku nga kaluoy sang Dios para sa tagsa ka nagsalaag nga persona kag ang kalipay sa bisan isa lamang ka persona nga magpanumbalik sa puluy-an. Daw ano katahum ini nga imahin sang Dios!

`Makagalanyat ang reaksyon sang isa ka anak. Ngaa nga ang ini nga reaksyon isa ka tawhanon nga reaksyon, nabase sa bahin sang pagkapatas, kag tama man ka halangponon? Apang, ano ang ginatudlo sa aton sang sini nga bahin sang estorya nahanungud kun paano ang tawhanon nga konsepto sang pagkapatas indi pareho sa kadalumon sang maayong balita ukon sa gugma sang Dios para sa aton?`