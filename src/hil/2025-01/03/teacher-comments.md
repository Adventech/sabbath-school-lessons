---
title:  Komento Sang Manunudlo
date:   17/01/2025
---

### Bahin I: Kabilugan nga Panan-aw

**Sadsaran nga Teksto**: Sofonias 3:17

**Sentro Sang Pagtoon**: Sofonias 3:17, Lucas 15:4–32.

**Panugod**: Ang aton mahigugmaon nga Dios nagakalipay, kag nahamuut, sa pag-angkon sang mahigugmaon nga pagpakigrelasyon sa Iya mga tinuga.

**Mga Tema Sang Leksyon**: Ang leksyon sa sini nga semana nagapatalupangud sang tatlo ka sadsaran nga punto.

1. Ang kahamuut sang Dios sa Iya mga tinuga nagapakita kon daw ano kita ka bilihon sa Iya mga mata: Ang tagsa ka persona hamili sa mata sang Dios kag may indi matakus nga balor kag bili. Bangud sini, nagakalipay Siya kag nagakahamuut sa Iya kaanakan nga lalaki kag babayi kon maghinulsul sila kag magpangita sa Iya. Ang mga paanggid sa Lucas 15 nagapatalupangud sa kalipay sang Dios kag pagsaulog sa kaluwasan sang isa ka nagpakasala nga persona. Ang Iya kalipay sa aton kaluwasan nagapakita kon daw ano kita ka bilidhon sa panolokan sang Dios.
2. Ang kahamuut sang Dios amo ang rason para sa tawohanon nga kalipay kag pagdayaw: Gusto sang Dios nga pun-an ang aton mga tagiposoon sang nagaawas nga kalipay, kag nagakahamuut Siya sa tawohanon nga kalipay kag pagdayaw. Ginaagda Niya ang Iya katawohan sa pag-eksperyensia sang kalipay sa Iya samtang nagadayaw sila sa Iya nga may kalipay pinaagi sa mga pangamuyo kag mga ambahanon. Subong man, ang mga pagdayaw sa Dios nagabulig sa aton sa paghanduraw, nga may pagpaabut, sa Iya palaabuton nga kahamuut kag kalipay upud sa Iya katawohan.
3. Kinahanglan naton si Cristo agud mapahamuut ang Dios: Ginaagda kita sa pagpahamuut sa Dios, nga nagadolot sa Iya sang espirituhanon nga mga halad pinaagi sa pagdayaw sang aton mga bibig sa pagpasalamat kag pinaagi sa paghimo sang maayo kag pagpaambit sa iban. Apang, mahimo lamang naton ang ini nga mga butang pinaagi sa pagpatunga ni Cristo. Ang aton pagtoo mangin kahalamut-an sa Dios pinaagi lamang sa binuhatan ni Cristo para sa aton.

**Aplikasyon sa Kabuhi**: Ang kahamuut sang Dios sa Iya mga tinuga nagapakita kon daw ano kita ka bilihon sa Iya panolokan kag kon daw ano ka daku ang Iya paghatag sang bili sa Iya mga tinuga. Paano naton mahatagan sang bili ang tagsa ka persona?

### Bahin II: Komentaryo

**1. Ang Kahamuut Sang Dios sa Iya mga Tinuga Nagapakita Kon Daw Ano Kita Ka Bilihon sa Iya mga Mata.**

Ang paanggid sang mausikon nga anak nagalaragway kon daw ano kita ka bilihon sa pagtamud sang Dios. Sa pagkamatuud, ang tatlo ka gintingub nga paanggid sa Lucas 15, nga ginhambal sa nagakumud nga mga Fariseo kag mga escriba (Lucas 15:2), nagapatalupangud sa tama kadaku nga bili sang (nagpakasala) nga katawohan sa mga mata sang Dios. Talalupangdon nga ang mga Fariseo kag mga escriba wala nakakita sang bisan ano nga bili sa katawohan (“mga makasasala”) nga ginabaton sing lubos ni Jesus (Lucas 15:2). Si Ellen G. White nagapahayag nga “ang mga Fariseo puro lamang pagtamay kag pagkondenar sa ila; apang si Cristo nagtamyaw sa ila bilang kaanakan sang Dios, nahamulag sa puluy-an sang Amay, apang wala nalimtan sa tagiposoon sang Amay.”—Christ’s Object Lessons, p. 186.

Paagi sa tatlo ka paanggid, si Jesus nagasabdong sa masikwayon nga mentalidad sang mga Fariseo, nga nagapatalupangud sang langitnon nga pagkahamuut sa pagpasag-uli kag pagbaton sang isa nga nagpakasala. Kon sayoron, ang pagpabutyag sang kalipay kag kahamuut sa tagsa ka paanggid nagapakita kon daw ano ka bilidhon ang isa nga nagpakasala. Sa paanggid nahanungud sa nadula nga karnero, ang manugpahalab maukud nga nagapangita sang nadula “tubtub nga nakita niya ini” (Lucas 15:4). Nagpauli siya nga “ginapahamtang niya ini sa iya mga abaga nga nagakalipay” (Lucas 15:5). Sa dugang nga aton matalupangud kon daw ano ka malipayon ang manugpahalab, sing dugang aton matan-aw kon daw ano ka bilidhon sa Iya panolokan ang karnero nga nadula. Sa pagkamatuud, ang kalipay kag kahamuut sang manugpahalab nagaawas-awas, sang siya nagapang-agda sang mga kasilingan kag mga abyan nga magkalipay kaupud niya (Lucas 15:6).

Ang amo man nga pagbalay makita sa duha pa ka paanggid. Sa paanggid nahanungud sa nadula nga dracma ukon sinsilyo, ang babayi sing mahinalungon nagpangita sang sina nga dracma “tubtub nga nakita niya ini” (Lucas 15:8). Niyan, sa tuman nga kalipay gin-agda niya ang mga kasilingan kag mga abyan agud magkalipay upud sa iya (Lucas 15:9). Nahanungud naman sa paanggid sa mausikon nga anak, nga amo ang talipuspusan sang sining tatlo ka paanggid, ang mausikon nga anak wala lamang nadula, kondi ginasugiran kita nga nagmatigdas siya sa paghimo sang mga tikang padulong sa sini nga kondisyon, nga sa una nga bahin wala niya mahangpan ang matuud nga madolot sang iya dasodaso kag kabuangan nga mga desisyon. Sang olihi, sang nakamarasmas na siya sa iya kahimtangan, ang mausikon nga anak nakabatyag nga ang iya dignidad kag bili sa atubangan sang iya amay nadula tungud sang iya kaugalingon nga sala: “Indi na ako takus pagtawgon nga anak mo” (Lucas 15:19).

Apang, ang ginpakita sang amay lain kay sa makatarunganon nga ginapaabut sang anak. Sa baylo, “nagdalagan ang amay kag ginhakus siya niya kag ginhalukan” (Lucas 15:20). Sing makakilibot, indi lamang ini isa ka pagpabutyag sang maayo nga kinaiya kag kahamuut sa bahin sang amay. Nga ginbalewala ang pangabay sang iya anak nga batonon siya bilang isa ka sologoon, ang amay nagpasag-uli sa dignidad sang iya anak paagi sa pagsiling sa iya mga ulipon nga magdala sang “pinakamahal gid nga panapton,” “singsing,” kag “sandalias” para sa iya (Lucas 15:22). Apang indi pa ina kompleto. Ang pagpalig-on sa bili sang anak paagi sa pinakamahal nga panapton nadugangan pa gid sang talalupangdon nga pagsaulog nga ginmando sang amay: “Dalha ang pinatambok nga tinday sang baka kag ihawa ini, kag magkaon kita kag magkasadya” (Lucas 15:23). Buut silingon, ang amay wala lamang nagbaton sa anak kondi nga nahamuut pa gid sa iya pagbalik.

Sa karon, makita naton sa paanggid sang mausikon nga anak ang pareho man nga pagbalay nga makita sa mga paanggid sang nadula nga karnero kag nadula nga dracma ukon sinsilyo; ini amo nga, ang nadula nakita kag may pagsaulog sa sini nga kalipay. Apang, ang paanggid sang mausikon nga anak may sugpon pa, tungud ang pagsaulog ginpamatukan sing mabaskug sang magulang nga anak (Lucas 15:28–30). Ang ini nga punto importante bangud nagalaragway ini sang panimuut sang mga Fariseo sa panugod sang kapitulo (tan-awa ang Lucas 15:2). Ang magulang nga anak sa paanggid kag ang mga Fariseo pareho nga nangin malala nga kritiko sa pagbaton sang mga makasasala kag pagpakighalobilo/pagsaulog upud nila. Ang ini nga kritisismo nagapahayag kon daw ano ang ila pagpakanubo sa bili sang katawohan nga ginbaton sing lubos ni Jesus. Sa kabaliskaran, ang paanggid nagatudlo kon daw ano ang paghatag ni Jesus sang bili sa Iya kaanakan kag nagasaulog kon sila maghinulsul kag magpangita sa Iya. Bangud sini, ang paanggid nagatapos paagi sa pagsabat sang amay sa kristisismo sang magulang nga anak gamit ang masunod nga mga tinaga: “Dapat kita magkasadya kag magkalipay” (Lucas 15:32).

Ang Griego nga pulong para sa ginbadbad nga pagpahayag “dapat” amo ang pulong nga dei, literal nga nagakahulugan “kinahanglanon gid, nagakadapat, himoon gid” ukon nagapatalupangud nga ang isa ka butang “dapat matabo bangud nagakaigo ini” (Frederick W. Daker, et al., A Greek-English Lexicon of the New Testament and Other Early Chirstian Literature [Chicago: University of Chicago Press, 2000], p. 214). Ang iban nga mga bersyon sang Biblia nagabadbad sini bilang “nagakaigo gid” (ESV, RSV) ukon “dapat gid kita” (NASB, NRSV, NIV) sa Lucas 15:32. Ang sadsaran nga konsepto sa sini nga pinulongan sang pagkakinahanglan amo ang hamili nga bili sang isa nga nadula kag karon nakita. Halin sa sini nga panan-aw nga ang Amay nagsiling nga “dapat gid kita” magsaulog. Wala na sang iban pa nga butang nga himoon sa kapawa sang bili sang isa nga nakita. Kaangay sa sentimento sa nauna nga duha ka paanggid, ang amay indi gusto magsaulog nga nagaisahanon lang. Ang mga sologoon daw nalakip gid (Lucas 15:22–27), kag ang amay nagpangabay gid sa magulang nga anak nga magbuylog man. Ang mausikon nga anak indi lamang “ining anak mo,” sa paggamit sang pinulongan sang magulang nga utud (Lucas 15:30), apang, sa pangabay sang amay “imo utud” (Lucas 15:32).

Gani, ang mga paanggid nga ginpahayag ni Jesus sa Lucas 15, nagatudlo nga ang kahamuut sang Dios sa kaluwasan sang Iya kaanakan nagapakita kon daw ano kita ka bilihon sa Iya mga mata. Gusto Niya nga indi lamang kita magbatyag nga ginapalangga kita paagi sa Iya mahigugmaon nga kahamuut, kondi magasaulog man kita upud sa Iya (kag niyan tinagipusoon nga paghatag sang bili) sa kaluwasan sang aton mga kauturan.

**2. Ang Kahamuut Sang Dios Amo ang Rason Para sa Kalipay kag Pagdayaw Sang tawo.**

Ang Sofonias 3:17 kag Salmo 149:4 daw magkapareho sa ila pagpatalupangud bahin sa kahamuut sang Dios. Ang Salmo 149 isa ka pangagda nga dayawon ang Dios sing malipayon: “Magkalipay ang Israel sa iya Magbubuhat, magkalipay ang mga anak sang Zion sa ila Hari!” (Salmo. 149:2). Ang rason para sa sini nga pangagda napahayag sa Salmo 149:4: “Kay ang Ginoo nagakahamuut sa iya katawohan.” Gani, ang Salmo nagapalig-on sang pagkahamuut sa duha ka bahin sang pagpakigrelasyon. Ang Dios nahamuut sa katawohan, kag, bangud sini, ang katawohan ginaagda sa pag-eksperyensia sang kahamuut sa Ginoo samtang ginadayaw nila Siya nga may kalipay.

Subong man, ang Sofonias 3:14 nagalaygay sa katawohan sang Dios sa pagdayaw sing malipayon sa Ginoo. “Hugyaw, O babayi nga anak sang Sion; singgit, O Israel! Magkasadya kag magkalipay sa bug-os mong tagiposoon.” Ang ini nga laygay ginasundan sang pagpatalupangud sa Sofonias 3:17 nga ang gamhanan kag nagaluwas nga Dios yara sa tunga sang Iya katawohan kag nga “magakasadya siya sa imo nga may kalipay, magapahuway sia sa iya gugma; magakalipay siya sa imo nga may inamba.” Samtang sa Salmo 149, ang kahamuut sang Dios amo ang rason para sa tawohanon nga pagdayaw kag kalipay, sa Sofonias 3, ang mga pagdayaw sa Iya may tinutuyo nga mahanduraw ang palaabuton nga kahamuut kag kalipay sang Dios upud sa Iya Katawohan.

**3. Kinahanglan Naton si Cristo Agud Mapahamuut ang Dios.**

Upud sa nagkalainlain nga mga pamaagi sa diin ginaagda kita sa pagpahamuut sa Dios sa Kasulatan (tan-awa, halimbawa, ang Hebreo. 11:5, 6; 2 Mga Taga-Corinto 5:9; Mga Taga-Colosas 1:10; 1 Mga Taga-Tesalonica 4:1), ang Hebreo 13:15 nagalaygay sa aton nga magpadayon sa pagdolot sang espirituhanon nga mga halad sa Dios, nga ginalakipan sa pagdayaw sang aton mga bibig sa pagpasalamat sa Iya kag paghimo sang maayo kag pagpakigbahin. Ang masunod nga bersikulo nagatapos sa pagsiling, “sa amo nga mga halad nahamuut ang Dios” (Hebreo 13:16). Talalupangdon nga ang una nga mga pulong sa Hebreo 13:15 nagapakita nga indi kita kuntani magdolot sang sini nga mga halad sa aton lamang nga kaugalingon. Sa baylo, dapat kita magdolot sang espirituhanon nga mga halad sa Dios “paagi kay Jesus.” Kon sayoron, wala naton napahamuut ang Dios paagi sa aton kaugalingon nga mga pagdayaw kag maayo nga mga binuhatan. Paagi lamang kay Cristo nga ang aton mga pagdayaw kag mga binuhatan mangin dolot bilang espirituhanon nga mga halad nga makapahamuut gid sa Dios.

### Bahin III: Aplikasyon sa Kabuhi

Ang mga tawo ginabugayan sang tumalagsahon nga bili. Bilidhon ka bangud gintuga ka sa dagway sang Dios. Tama katahum hunahunaon nga ang Dios nagapahamili sa katawohan labaw pa sang sa aton sarang mahanduraw. Sa sini nga panghunahuna, binagbinaga ang mga palamangkutanon sa idalum:

1. Paano ang aton respeto kag gugma sa katawohan nga aton masugata sa matag-adlaw naton nga pagkabuhi makapakita sa ila kon daw ano sila ka bilidhon sa mga mata sang Dios?
2. Sa ano nga mga pamaagi ang nagapangangkon nga sila relihiyoso nga mga tawo sing makasulubo nagatamay sa dignidad kag bili sang iban?
3. Yadtong mga nagahigugma sa Dios gusto makahibalo kon paano magpahamuut sa Iya. Apang, paano sa praktikal nga pamaagi, aton mapahamuut ang Dios? Tubtub sa diin ang aton paghatag sang bili sa iban nga tawo makapakig-angot sa kalipay sang Dios sa kaluwasan sang Iya katawohan?
4. Ano ang imo sarang mahimo agud mapahamili ang tagsa ka tawo tubtub nga mahamuut ka sa iya kaluwasan kag sa pagbantala sang kaayo sang Dios kag Iya malig-on nga paghigugma?
5. Maghatag sang isa ka praktikal nga halimbawa kon paano ang pagpatunga ni Cristo makapasarang sa aton sa pagpahamuut sa Dios pinaagi sa aton mga binuhatan.

`Notes`