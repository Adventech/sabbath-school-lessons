---
title:  Pagpahamuut sa Dios?
date:   14/01/2025
---

Paano nga ang Dios sang uniberso malipay sa ordinaryo lamang nga katawhan, nga nagakabuhi sa isa ka magamay nga planeta sa tunga sang posible walay katubtuban nga uniberso? Paano mangin possible nga ang tawo ginkabalak-an gid sang labaw nga persona, nga tuman ka gamhanan kag wala nagakinahanglan sang bisan ano? Ang ini nga palamangkutanon mahimo mabahin sa duwa ka aspeto. Una, paano nga ang Dios mismo malipay? Ikaduha, paano ang tawo makapalipay sa Iya, elabi nagid nga kita makasasala? Ang una nga aspeto sang sini nga palamangkutanon amo ang topiko para sa subong nga adlaw kag ang ikaduwa para bwas.

`Basaha ang Isaias 43:4; Salmo 149:4; kag Mga Hulubaton 15:8, 9. Ano ang ginasugid sini sa aton nahanungud sa pagkalipay sang Dios sa Iya katawhan?`

Kaangay sang pipila ka bahin nga aton naton-an kagapon, ang Dios sarang mapahamuut sang tawo tungud ang Dios nagahigugma sa katawhan sa pamaage nga nagakabalaka Siya para sa ila kaayohan, sa kaangay sang bisan sin-o nga nagahigugma kag nagakabalaka sa iban.

Sa pihak nga bahin, ang Dios napasub-an sang Iya katawhan kun maghimo sila sang kalautan. Sa pagkamatuud, ang Mga Hulubaton 15:8, 9 nagtudlo nga, samtang nga ang “halad” kag “dalanon” sang malauton “kangil-aran sa Ginoo,” ang “pangamuyo sang mataarung amo ang Iya kalipay” kag “ginahigugma Niya (ang isa) nga nagasunod sang pagkamatarung”. Indi lamang nga ang ini nga texto nagapakita nga ang Dios wala nalipay sa kalautan, kundi nga nalipay Siya sa kaayohan. Nagabutang man ini sang langitnon nga kalipay kag gugma sa direkta nga kaangtanan sa isa kag isa, nga nagapakita sang hapiit nga kaangtanan sa tungaa sang paghigugma sang Dios kag sang Iya kalipay, nga makita sa bug-os nga Kasulatan.

Suno sa Salmo 146:8, “Ang Ginoo nagahigugma sang matarung.” Ang 2 Mga Taga-Corinto 9:7 nagdugang sini, “Ang Dios nagahigugma sa manughatag nga malipayon.” Talupangda, una, kun ano ang wala ginapamolong sang sini nga mga texto. Wala ini nagapamolong nga ang Dios nagahigugma lamang sang matarung ukon nga ang Dios nagahigugma lamang sa manughatag nga malipayon. Ang Dios nagahigugma sa tanan. Apang, para ang ini nga mga texto makapaalinton sang mensahe, nagakahulugan ini nga ang Dios nagahigugma sang “matarung” kag “manughatag nga malipayon” sa pinasahe nga bahin. Ang aton nakita sa Mga Hulubaton 15:8, 9 naghatag sang ideya nga: ang Dios naghigugma sini kag sa iban pa sa bahin nga nakapahamuut sa ila.

`Hunahunaa kun daw ano kalapit ang langit kag duta nga ang Dios nga Manunuga sang uniberso, nagapakig-upod sa aton bisan pa sa aton balatyagon. Ano nga paglaum ang mahatag sa imo sang sining matahum nga ediya, elabi nagid kun nagaeksperiensia ka sang mabudlay nga tinion sa imo kabuhi?`