---
title:  Isa ka Takus nga Lalambuton
date:   16/01/2025
---

Sa edalum sang kaluoy kag pagpatunga sang Dios, ang Dios nagakalipay bisan pa sa pinakagamay nga positibo nga sabat sa Iya gugma. Paage sa Isa nga amo lamang ang takus sa gugma kag himpit nga matarung sa Iya kaugalingon, ang kada isa sa aton sarang maisipan nga matarung kag maisip upod sa mga hinugugma sang Dios nga magapuyo upod sa Iya sa himpit nga gugma sa walay katubtuban. Amo ini ang daku nga paglaum sang pagtubos, nga ginalakipan sang buluhaton ni Cristo para sa aton didto sa langit.

Apang, mahimo nga makapamangkot ka, magalakip man bala ini sa akun? Paano kun indi ako maayo? Paano kun mahadluk ako nga wala ako sang nagakaego nga pagtoo?

`Basaha ang Marcos 9:17–29. Paano ang Dios nagsabat sa tawo nga yara sa sini nga estorya? Ano kadaku nga pagtoo ang nagakaego nga pagtoo?`

Ang mga gintoton-an indi makatabog sang yawa; daw nadula na ang bug-os nga paglaum. Apang nag-abot si Jesus kag naghambal sa amay, “ ‘Kon ikaw magtoo! Ang tanan nga butang mahimo sa iya nga nagatoo’ ” (Marcos 9:23). Kag ang amay nagsabat nga nagaluha “ ‘Ginoo, nagatoo ako; tabangi ang akon pagkadimatinoohon!’ ” (Marcos 9:24).

Talupangda, si Jesus wala nagsabat sa sini nga tawo nga, “balik kalang sa akun kun may daku kana nga pagtoo.” Sa baylo ang iya pagsinggit, “tabangi ang akun pagkadimatinoohon,’ ” nagakaego na.

Kun wala sang pagtoo, indi mahimo ang pagpahamuut sa Dios (Mga Hebreo 11:6), kag apang si Jesus nagabaton bisan pa sang pinakagamay nga pagtoo kag, paage sa pagtoo (paage sa pagpatunga ni Cristo), sarang kita nga mangin kahalamut-an sa Iya. Paage sa pagtoo kag tungud sa binuhatan ni Cristo para sa aton, makasabat kita sa pamaage nga makapahamuut sa Dios, pareho sa pamaage nga ang isa ka tawhanon nga amay mahamuut kun ang isa ka bata magdala sa iya sang isa ka regalo nga indi walay pulus.

Gane, dapat naton sundon ang laygay ni Pablo nga himoon naton nga lalambuton nga “mangin kahalamut-an sa” Dios (2 Mga Taga-Corinto 5:9, 10; ekomparar sa Mga Taga-Colosas 1:10, 1 Mga Taga-Tesalonica 4:1, Mga Hebreo 11:5). Kag dapat naton pangabayon ang Dios nga bag-ohon ang aton ginapatuhuyan agud malakip ang pinakamaayo nga kaayohan sang aton ginahigugma, kag mapasangkad ang aton nga gugma agud makalambot sa iban. “sa gugma sang paghiliutud magmalolo kamo ang isa sa isa; sa kadungganan pasulabihon ang iban. Magmakugihon, magmainit sa Espiritu, alagda ang Ginoo. Magkalipay sa inyo paglaum, magpailub sa inyo kangitngitan, magpadayon sing malig-on sa pangamuyo. Magbulig sa mga kinahanglanon sang mga balaan, magmaabiabihon” (Roma 12:10–13).

`Kun ang Dios nagbaton sa aton paage kay Cristo, daw ano pagid ang aton dapat nga pagbaton sa iban? Ano nga kapawa ang mapahayag sa sini nga ediya sang mando nga higugmaon mo ang imo isigkatawo kaangay sa imo kaugalingon (Levitico 9:18, Mateo 22:39) kag ang bulawanon nga pagsolondan nga magtratar sa mga tawo paage sa pagtratar nga gusto muman epakita sa imo?`