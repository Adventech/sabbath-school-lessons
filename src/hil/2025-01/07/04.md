---
title:  Ang Skeptical Theist
date:   11/02/2025
---

Ang Dios nagbantala sa Isaias 55:8, 9, “ ‘Kay ang akon mga hunahuna indi inyo mga hunahuna, kag ang inyo mga dalanon indi akon mga dalanon, nagasiling ang Ginoo. Kay subong nga ang mga langit mataas pa sa duta, sa amo ang akon mga dalanon mataas pa sa inyo mga dalanon kag ang akon mga painoino sa inyo mga painoino.’ ”

Ang panghunahuna sang Dios nagalabaw sang sa aton. Indi kita makatungkad sa pagkakomplikado sang plano sang Dios para sa kasaysayan. Sa sini nga kamatuuran, ngaa nga magpaabot pa kita nga mangin yara sa isa ka posisyon nga maghibalo kun ano ang mga rason sang Dios para sa kun ano nga Iya ginahimo ukon wala ginahimo sa nagkalainlain nga mga sitwasyon?

Ang isa ka paage sa pag-atubang sa problema sang kalautan, nga nabase sa pagkilala kun daw ano kagamay ang aton nahibaloan, gintawag nga “skeptical theism.” Ang skeptical Theist amo ang isa nga nagapati nga ang Dios may maayo nga mga rason para sa paghimo sang Iya nabuhat, apang bangud sang aton limitado nga ihibalo, indi kita dapat magpaabot nga mangin yara sa isa ka posisyon nga makahibalo kun ano yadto nga mga rason. Ang skeptical theist maduhaduhaon bahin sa ekasarang sang tawo nga makahibalo ukon makahangop sing bug-os bahin sa rason sang Dios nga naangut sa kalautan sa sini nga kalibutan. Para sa halimbawa, kay tungud nga ang isa ka tawo indi makakita sang mga kagaw nga nagalutaw sa hangin sa aton palibut wala nagakahulugan nga wala sang mga kagaw nga nagalutaw sa hangin sa aton palibut. Ang kamatuuran nga ang isa ka tawo wala nakahibalo kun ano ang mga rason sang Dios wala nagakahulugan nga ang Dios wala sang maayo nga mga rason sa sini.

`Basaha ang Salmo 73. Paano ang Salmista nag-atubang sa kalautan kag inhustisya sa iya palibut? Ano ang iya nakita nga nagbutang sang iya paghangup sa isa ka pinasahe nga panan-awan?`

Ang salmista natublag gid sang kalautan sa kalibutan. Nagtolok siya sa iya palibut kag nakita nga nagauswag ang mga malauton. Ang tagsa ka butang daw dimakatarungan kag indi patas. Wala siya sang sabat nga mahatag. Nagpanghunahuna siya kun takus bala ang pagtoo kag pag-alagad sa Dios. Tubtub nga nagtolok siya sa sanctuario.

Ang sanctuario naghatag sang bahin sang yabe sa problema tuhoy sa kalautan—amo ini ang pagkilala nga may yara sang isa ka matarung nga hukom nga magadala sang hustisya kag paghukom sa Iya kaugalingon nga panahon.

`Paano ang paghangup sang Adventista bahin sa doktrina sang paghukom kag sanctuario makahatag sang kapawa bahin sa problema tuhoy sa kalautan? Makabulig bala para sa imo ang paghibalo nga, bisan pa may madamo kita nga mga palamangkutanon subong, ang mga detalye sang kasaysayan kag ang matarung nga paghukom sang Dios egapahayag sa katapusan?`