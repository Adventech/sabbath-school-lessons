---
title:  “May Madamo nga mga Butang nga Wala Naton Nahibaloan”
date:   10/02/2025
---

Ang katapusan sang kasaysayan magaabot nga magadaug ang gugma labaw sa malaut. Apang, samtang wala pa ini, madamo sang makatulublag nga mga palamangkutanon ang magapabilin. Paano kita makahunahuna kag makaestorya nahanungud sang problema sa kalautan sa pamaage nga mahimo makabulig?

`Basaha ang Job 38:1–12. Paano ang sabat sang Dios sa kay Job naghatag sang kapawa sa problema sang kalautan? Ano kadaku ang aton nahibaloan kag wala nahibaloan nahanungud sa kun ano ang posible nga nagakatabo sa likod sini tanan?`

Sa kasaysayan, si Job nag-antus sing tuman kag nagpautwas mismo sang madamo nga mga palamangkutanon nahanungud kun ngaa nga may tuman nga kalautan kag pag-antus ang nag-abot sa iya. Nagpangabay siya sa pagpamati sang Dios agud makakita sang mga sabat sa iya mga palamangkutanon, nga wala nakahibalo nga may labaw nga nakagatabo sa likod sini tanan, didto sa luwang sang langit (tan-awa ang Job 1–2).

Ang sabat sang Dios sa kay Job tama ka makatalandug. Elabi nagid ini, “Niyan ang Ginoo nagsabat kay Job gikan sa buhawi: ‘Sin-o bala ini nga nagapadulum sang laygay sa mga polong nga wala sing ihibalo?’ ” (Job 38:1, 2). Ang isa ka pagbadbad nagpahayag sa sini nga mga polong: “Ngaa nagapamolong ka sing tuman nga gamay lamang ang imo nahibaloan?” (Job 38:1). Kag, ang Dios nagdugang sa Job 38:4, “ ‘Diin ka bala sang ako nagpasad sang mga sadsaran sang duta? Ipahayag, kon may paghangup ka.’ ”

`Basaha ang Job 42:3. Paano ang sabat ni Job nagpasanag kun ano dapat ang aton kilalahon nahanungud sa aton kaugalingon nga kahimtangan?`

Paage sa Iya mga sabat sa kay Job, ang Dios nagpaathag kay Job nga may yara sang madamo nga mga butang nga wala nahibaloan ni Job kag wala mahangpan. Kaangay kay Job, kita man, dapat mapainubuson nga magkilala nga may yara sang madamo nga mga butang nga nagakatabo sa kalibutan, kag sa likod sini tanan, nga wala naton nahibaloan. Ang kamatuuran nga mahimo wala naton nahibaloan ang mga sabat sa aton mga palamangkutanon wala nagakahulugan nga wala sang maayo nga mga sabat ukon maabot ang adlaw nga ang tanan nga butang masolbar. Samtang wala pa, dapat kita magsalig sa pagkaayo sang Dios, nga napahayag sa aton sa madamo nga mga pamaage.

`Hunahunaa kun daw ano kagamay ang aton nahibaloan nahanungud sa bisan ano nga butang. Niyan, ngaa nga dapat magtoon kita nga magkabuhi nga may mga palamangkutanon nga wala masabat nahanungud sa pinakamabudlay nga mga topiko: ang kalautan kag pag-antus?`