---
title:  “Ano pa Kadugay, O Ginoo?”
date:   09/02/2025
---

Ang problema bahin sa kalutan napautwas indi lamang sa kadungan nga mga konteksto kundi sa Kasulatan mismo.

`Basaha ang Job 30:26, Jeremias 12:1, Jeremias 13:22, Malaquias 2:17, kag Salmo 10:1. Paano ang ini nga mga teksto nagdala sang problema sa kalautan sa unahan sang tawhanon nga eksperiensia?`

Ang ini nga mga texto nagpaluntad sang madamo nga mga palamangkutanon nga yara gihapon sa aton panahon subong. Ngaa nga daw kaangay nga ang malauton nagauswag kag yadtong nagahimo sang malaut nagabenepisyo gikan sa ila kalautan, kun indi man gid permi apang sa masami gid? Ngaa nga nagaantus sing tuman ang mga matarung? Sa diin ang Dios kun matabo ang kalautan? Ngaa nga kun kis-a daw malayo ang Dios gikan sa aton, kag daw nagapanago pa?

Bisan ano paman ang aton masiling nahanungud sa sini nga mga palamangkutanon kag labi na bahin sa problema sang kalautan, dapat naton siguruhon nga indi naton mabalewala ang kalautan. Indi kita dapat magtinguha nga solbaron ang problema paage sa pagpanubo sang sahe, ukon kadakuon, sang kalautan sa kalibutan. Ang kalautan tama kalain—kag ang Dios nagadumot sini nga sobra pa sang sa aton. Gane, mahimo kita makaupod sa pagsinggit nga nagalapta sa bug-os nga Kasulatan bilang sabat sa madamo nga mga kalautan kag inhustisya sa kalibutan: “Ano pa kadugay, O Ginoo?”

`Basaha ang Mateo 27:46. Ano ang imo paghangup sa sini nga mga polong ni Jesus? Ano ang ginapaalinton sini nahanungud kun paano ang kalautan nagtandug sa Dios sa pinakamakatalandug nga pamaage?`

Sa krus, si Jesus mismo nagpahayag sang pamangkot: “ ‘Dios Ko, Dios Ko, ngaa ginpatumbayaan mo Ako?’ ” (Mateo 27:46). Makita naton sing pinasahe diri nga ang Dios mismo natandug bangud sang kalautan, isa ka makatalanhaga nga kamatuuran ang ginpatalupangod sa pag-antus kag kamatayon ni Cristo sa krus, nga kun sa diin ang tanan nga kalautan sang kalibutan ginpapas-an sa Iya.

Apang bisan pa diri yara ang paglaum. Ang nahimo ni Cristo sa krus naglutos sa ginhalinan sang kalautan, nga amo si Satanas, kag sa ulihi magapapas nagid sang bug-os nga kalautan. Ginkutlo ni Jesus yadtong mga polong gikan sa Salmo 22:1, kag ang iban nga bahin sang Salmo nagtapos sa kadalag-an.

`Didto sa krus, si Jesus nagtolok sa isa ka paglaum nga sa sina nga tion, indi Niya makita. Paano kita makakuha sang pagpaumpaw gikan sa Iya eksperiensia kun kita man indi makakita sang paglaum sa aton atubangan?`