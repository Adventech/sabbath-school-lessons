---
title:  Dugang nga Pagtoon
date:   14/02/2025
---

Basaha ang sinulatan ni Ellen G. White nga, “Why was sin Permitted?” pp. 33–43, sa Patriarchs and Prophets.

“Bisan pa sang ginpagwa siya gikan sa langit, ang walay katubtuban nga Kaalam wala naglaglag kay Satanas. Tungud nga ang pag-alagad lamang paage sa gugma ang mabaton sa Dios, ang pagkatampad sang Iya mga tinuga dapat magikan sa isa ka pagbatyag sang Iya hustisya kag pagkaalwan. Ang mga pumuluyo sang langit kag sang mga kalibutan, nga wala makapreparar sa paghangup sang kinaiya ukon resulta sang sala, indi makakita sang hustisya sang Dios sa kalaglagan ni Satanas. Kun ginpapas gilayon si Satanas, ang iban mahimo nga mag-alagad sa Dios gikan sa kahadluk sa baylo nga gikan sa gugma. Ang impluwensia sang manugdaya wala kuntane nalaglag sing bug-os, ukon ang espiritu sang pagrebelde wala kuntane nadula. Para sa kaayohan sang bug-os nga uniberso sa walay katubtuban nga kapanahonan, dapat niya mapauswag ang iya mga prinsipio, nga ang iya pag-akusar batok sa langitnon nga panggobyerno mahimo nga makita ang ila matuud nga katuyuan sang tanan nga mga tinuga, kag nga ang hustisya kag kaluoy sang Dios kag ang pagkawalay pagbag-o sang Iya kasogoan mapahamtang nga wala sang kun ano nga palamangkutanon.

“Ang pagrebelde ni Satanas mangin isa ka leksyon sa uniberso tubtub sa magaabot nga mga kapanahonan—isa ka nagapadayun nga pagpamatuud bahin sa kinaiya sang sala kag sa makasiligni nga resulta sini. Ang pagpanghikot sang pagdumala ni Satanas, ang epekto sini sa katawhan kag sa mga manugtunda, magapakita kun ano ang mangin bunga sang pagbalewala sa langitnon nga otoridad. Magapamatuud ini nga sa pagluntad sang panggobyerno sang Dios nasandig ang kaayohan sang tanan nga mga tinuga nga Iya nahimo. Gane ang kasaysayan sang sining makasiligni nga ekspermento sang pagrebelde mangin isa ka nagapadayun nga pangapin sa tanan nga mga balaan nga persona, agud mapalikaw sila nga indi madayaan bahin sa kinaiya sang paglapas, agud maluwas sila gikan sa pagpakasala, kag pag-antus sa bayad sini.”—Ellen G. White, Patriarchs and Prophets, pp. 42, 43.

**Mga Palamangkutanon nga Paga-diskusyunan**:

`Ang “Theodicy” isa ka tinaga para mapakamatarung ang Dios sa atubangan sang kalautan. Apang indi ini pagpakamatarung para sa kalautan mismo. Imadyina nga may isa ka tawo sa langit nga magasiling, “O, Huo, Jesus, nahangpan kuna subong kun ngaa nga ang akon pamilya ginpaantus kag ginpatay sa atubangan ko. Huo, may kabilinggan na ini subong. Salamat gid, Jesus!” Makahalam-ot ina. Paano naton mahangpan nga ang Dios kag indi ang yawa, ang mabindikar sa daku nga pagsumpunganay? (tan-awa ang leksyon nuebe.)`

`Nakabatyag kana bala sang daw pareho sa kay Job? Nasulay kana bala sa paghunahuna nga mahimo wala sang isa ka maayo nga pagpaathag para sa imo naeksperiensiahan nga pag-antus ukon sang imo mga hinigugma? Paano ang katapusan nga realisasyon ni Job nga “nagmitlang siya” sang “wala niya mahangpi” (Job 42:3) nakahatag sang kapawa sa aton tinindugan nga naangut sa aton kaugalingon nga mga palamangkutanon?`