---
title:  Ang Kahilwayan sa Pagpili nga Depensa
date:   12/02/2025
---

Bisan ano paman kadaku ang wala naton nahangpan bahin sa pamaage kag panghunahuna sang Dios, ang Kasulatan nagpahayag sang pipila ka mga butang nga makabulig agud mapatuhuyan ang problema sa kalautan. Ang isa ka bahin para mapatuhuyan ang lohikal nga problema tuhoy sa kalautan ginkilala bilang kahilwayan sa pagpili nga depensa.

Ang kahilwayan sa pagpili nga depensa isa ka panan-awan nga ang kalautan resulta sang indi nagakaego nga pagamit sang kahilwayan sa pagpili. Gane, ang Dios indi mabasol para sa kalautan, tungud ang kalautan resulta sang indi nagakaego nga pagamit sang mga tinuga sa kahilwayan sa pagpili nga ginhatag sang Dios sa aton para maayo nga mga rason. Apang, ngaa maghatag man ang Dios sang kaangay sa sina nga kahilwayan sa pagpili? Sa sini nga bahin, si C.S. Lewis nagsulat sang una nga “ang kahilwayan sa pagpili, bisan pa nga naghimo ini nga mangin posible ang kalautan, amo man ang isa lamang ka butang nga nakahimo nga posible ang bisan ano nga gugma ukon kaayo ukon kalipay nga nangin takus maangkon. Ang isa ka kalibutan sang robot—mga tinuga nga nagagiho kaangay sang mga makina—indi takus nga tugahon. Ang kalipay nga nadesinyo sang Dios para sa Iya bilidhon nga tinuga amo ang kalipay nga mangin hilway, buluntaryo nga mahiusa sa Iya kag sa kada isa….kag para sa sina dapat sila nga may kahilwayan”—Mere Christianity (New York: MacMillan, 1960), p. 52.

`Basaha ang Genesis 2:16, 17. Paano ang ini nga mga bersikulo nagpakita sang moral nga kahilwayan nga nahatag sa kay Adan kag Eva?`

Ngaa magmando sa ila magluwas kun may yara sila sang kahilwayan sa pagpili sa pagsugod sini? Si Adan kag si Eva nagkaon sang gindumilian nga prutas, kag gikan sa sina ang aton planeta napun-an sang kalautan. Sa Genesis 4, ang sunod nga kapitulo pagkatapos sang kasaysayan sa pagpakasala, makita ang makasiligni nga resulta sang sala paage sa pagpatay kay Abel sang Iya lang mismo nga utod. Ang kasaysayan sang pagpakasala nagpakita kun paano ang sayop nga pagamit ni Adan kag Eva sang kahilwayan sa pagpili nagdala sang sala kag kalautan sa kasaysayan sang aton planeta.

Sa bug-os nga Kasulatan, makita naton ang realidad sang kahilwayan sa moral nga pagpili. (Tan-awa ang Deuteronomio 7:12, 13; Josue 24:14, 15; Salmo 81:11–14; Isaias 66:5). Kada adlaw sa aton kabuhi, sa kun ano man nga kadakuon, nagagamit kita mismo sang kahilwayan sa pagpili nga nahatag sa aton sang aton Manunuga. Kun wala sang kahilwayan sa pagpili, indi kita makilal-an nga tawo. Mangin kaangay kita sa isa ka makina, ukon isa ka walay paminsaron nga robot.

`Ang korporasyon sang Sony naghimo sang isa ka robot nga ido, nga gintawag Aibo. Daw kaangay ini sa isa ka matuud nga ido kun tolokon apang indi na magmasakit, indi makaangkon sang bitik, wala nagapangagat, wala nagkinahanglan sang bakuna, kag wala nagakataktak ang balahibo. Ebaylo mo bala ang imo may unod kag dugo nga ido para kay Aibo? Kun indi, paano ang imo desisyon makabulig sa imo nga mahangpan kun ngaa nga gintuga kita sang Dios sa kaangay sang Iya nahimo, nga may kahilwayan sa pagpili—bisan pa sang posible nga mga risgo?`