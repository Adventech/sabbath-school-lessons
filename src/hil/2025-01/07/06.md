---
title:  Gugma kag Kalautan?
date:   13/02/2025
---

Ang Dios naghatag sa Iya mga tinuga sang kahilwayan sa pagpili tungud kinahanglanon ini para sa gugma; ang sayop nga paggamit sang sining kahilwayan sa pagpili amo ang kabangdanan sang kalautan. Sa liwat, madamo nga mga palamangkutanon ang nagapabilin. Ang Dios nagpahanugut sang kalautan (sa pila ka tion), samtang nagatamay sini, bangod ang indi paglakip sang posibilidad sini indi man maglakip sang gugma, kag ang paglaglag sini sa indi pa nagakaego nga tion magaguba sang pagsalig nga kinahanglanon para sa gugma.

“Ang duta nangin madulom paage sa sayop nga paghangup sa Dios. Agud nga ang madulom nga landong mapasanag, kag para nga ang kalibutan mapabalik sa Dios, ang malimbongon nga gahum ni Satanas dapat malaglag. Indi ini mahimo paage sa pagpwersa. Ang paggamit sang pagpwersa nagakontra sa prinsipio sang panggobyerno sang Dios; nagahandum lamang Siya sang pag-alagad nga nabase sa gugma; kag ang gugma indi ma mandoan; indi ini madaug paage sa pagpwersa ukon otoridad. Paage lamang sa gugma nga mapukaw ang gugma. Ang pagkilala sa Dios amo ang paghigugma sa Iya; Ang Iya karakter dapat mapakita nga baliskad sa karakter ni Satanas.”—Ellen G. White, The Desire of Ages, p. 22.

Kun wala sang kahilwayan sa pagpili, wala sang paghigugma, kag kun ang Dios gugma, niyan maathag na nga indi isa ka pililian para sa Dios nga dulaon ang gugma ukon ang kahilwayan nga kinahanglanon para magluntad ang gugma. Ang isa ka tawo makahunahuna na nga kun nakahibalo na kita sang katapusan gikan sa sinugdan, kaangay nga nahibaloan ini sang Dios, indi naton mangin gusto nga kuhaon Niya ang aton kahilwayan. Kun aton talupangdon, sin-o man ang gusto magkabuhi sa isa ka walay gugma nga uniberso?

`Basaha ang Roma 8:18 kag Bugna 21:3, 4. Paano ang ini nga mga texto makahatag sa aton sang kalig-on nga magsalig sa pagkaayo sang Dios, sa pihak sang tanan nga kalautan sa aton kalibutan?`

Bisan pa kun indi kita makakita tungud sang kadulom, ang Dios makakita sang katapusan halin sa ginsugdan. Makita man Niya ang walay katubtuban nga kalipay nga nasaad sa tanan nga nagpahamtang sang ila pagtoo sa kay Jesus. Suno sa Roma 8:18, “…ang mga pag-antus sa karon nga tion indi takus nga ikapaanggid sa himaya nga ipahayag sa aton.” May yara bala kita sang pagtoo kag pagsalig nga patihan ang ining matahum nga saad?

Subong man, tama ka sagrado, tama ka sadsaran, ang gugma, kag ang kahilwayan nga duna sa gugma, nga sa baylo nga edingot ini sa aton, nahibaloan ni Jesus nga magapadala ini sa Iya sa krus, sa diin magaantus Siya sing tuman. Apang, ginhatag gyapon Niya ini nga kahilwayan sa aton, bisan pa Iya na nahibaloan kun ano ang madolot sini sa Iya. Ngaa nga isa ini ka importante nga panghunahuna nga huptan naton permi?

`Paano ang paghupot sa panghunahuna sang kamatuuran nga ang Dios naghatag sa aton sang kahilwayan sa pagpili makabulig nga mapangapinan kita gikan sa paghunahuna nga ang tanan nga butang nga nagakatabo kabubut-on sang Dios?`