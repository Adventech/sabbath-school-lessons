---
title:  Komento Sang Manunudlo
date:   14/02/2025
---

### Bahin I: Kabilugan nga Panan-aw

**Sadsaran nga Teksto**: Bugna 21:4

**Sentro Sang Pagtoon**: Job 38, Job 42:3, Roma 8:18.

**Panugod**: Samtang kita nagapaninguha sa paghangup sang presensya sang kalautan sa sini nga kalibutan, dapat naton batonon ang aton mga limitasyon kag pamaagi, nga may paglaum, ang pangtapos nga solusyon.

**Mga Tema Sang Leksyon**: Ang leksyon sa sini nga semana nagahatag importansia sa tatlo ka dalagku nga ideya.

1. Ang Biblia may bukas nga mga pamangkot nahanungud sa palaligban sang sala: Sa mga tion sang pag-antus, mabudlay ipasag-uli sang gugma sang Dios kag ang tuman ka daku nga kaayo sa atubangan sang sala. Sa Kasulatan, aton nakilala ang mga tawo nga nagapamangkot tubtub bala san-o nga may pagtumod sa pag-antus, kag ining mga pamangkutanon nagapahayag sang ila pagpaabut sang diosnon nga pagpasilabut. Kaangay man, sa aton pag-antus kag kasakitan, kita nagalaum nga ang Dios mangin madinalag-on batok sa malaut.
2. Ang aton mga pagpaathag nahanungud sa palaligban sang kalautan limitado: Ang palaligban sang kalautan kag pag-antus nagaladlad sang panghangkat sa katawohan. Si Job nagpagowa sang madamu nga pamangkot sa Dios sa tunga sang iya pamatyag nga wala siya sang gahum sa pagsolbar sang palaligban sang kalautan. Apang, sa baylo nga maghatag sang mga sabat, ang Dios nagdugang sa pagpamangkot. Sa amo, nakilala ni Job ang iya mga limitasyon sa paghangup sing nagakaigo sang kamatooran sang kalautan.
3. Kita ginapadasig sa pag-atubang sa palaligban sang kalautan nga may paglaum: Kita dapat magatoon sa pagkabuhi nga may wala nasabat nga mga pamangkot nahanungud sa palaligban sang malaut. Ang sala manuglapas, kag wala sang rason nga mahatag sa pagpaathag sing hantop sang iya presensia sa aton kalibutan. Ang gugma sang Dios nagabulig sa aton sa pag-atubang, nga may paglaum, sa palaligban.

**Aplikasyon sa Kabuhi**: Samtang aton ginaatubang ang mabudlay nga palaligban sang kalautan kag pag-antus, dapat naton kilalahon kon paano ka limitado ang aton paghangup sa mga butang nga nagakatabo sa aton kag sa aton palibot, kaangay man sa kay Job. Ugaling, paano kita mapadasig sa pag-atubang, nga may paglaum, sa palaligban sang kalautan?

### Bahin II: Komentaryo

**1. Ang Biblia may Bukas nga Pamangkot Nahanungud sa Palaligban Sang Kalautan.**

May madamu nga kahigayonan sa Kasulatan sa diin ang pamangkot Tubtub bala san-o? nga ginbayaw sa Dios sa pagtumod sa malaut nga mga buhat kag pag-antus sa sini nga kalibutan kag, sing mas personal, sa kabuhi sang isa nga nagainterogar sa Dios. Ini nga pamangkot nagaluntad sa masami sa Salmo 13:1, 2, tungud ang salmista nagaulikid sa tayuyon nga kasubo kag ang pagpabugal sang iya mga kaaway. “Tubtub bala san-o, O Ginoo? Kalimtan mo bala ako sa gihapon? Tubtub bala san-o nga lipnan mo ang imo nawung sa akon? Tubtub bala san-o nga maghinun-anon ako sa akon kalag, nga may kasubo sa akon tagiposoon sa bug-os nga adlaw? Tubtub bala san-o palabawon sa akon ang akon kaaway?”

Sing kaanggid, ang salmista, sa Salmo 94:3, ginatublag sa iya nakita nga daw indi patas nga kadalag-an sang mga malaut. “O Ginoo, tubtub bala san-o ang malauton? tubtub bala san-o ang mga malauton magadaug?” Dugang pa, ang panugod sang Habacuc 1:2–4 sing mabaskug nagapamangkot sa Ginoo, nga nagagamit sang tubtub bala san-o nga pagpabutyag. Si Habacuc namangkot, “O Ginoo, tubtub bala san-o ang pagtuaw ko, kag indi ka magpamati? Nagatuaw ako sa imo ‘Panglugus!’ kag indi ka magluwas? Ngaa bala nga ginapakitaan mo ako sing kalautan kag ginapatolok sa pagkabalingag? Ang kalaglagan kag ang panglugus yara sa atubangan nakon; may kaawayon kag nagaabut ang kasuayon. Busa ang kasogoan hagoka kag ang katarungan wala gid nagagowa. Kay ang malauton nagalikup sang matarung, busa ang katarungan nagagowa nga pinatiko.”

Nga nagasumpakianay, samtang ang manalagna nga si Jeremias nakasiguro sang pagkamatarung sang Dios, siya natingala nahanungud sa diosnon nga mga paghukom. “Matarung ikaw, O Ginoo, kon magsuay ako sa imo; apang magapakigbais ako sa imo sang akon kahimtangan. Ngaa bala nga nagauswang ang dalanon sang malauton? Ngaa bala nga matawhay sila tanan nga labi gid kamabudhion?” (Jeremias 12:1). Dugang pa, iya ginagamit ang tinaga nga tubtub bala san-o sa pagpamangkot sa Dios, “Tubtub bala san-o magakalisud ang duta, kag malaya ang mga gamhon sang bug-os nga duta? Tungud sang pagkamalaut sang mga nagapuyo sa iya ang kasapatan nagakapapas kag ang kapispisan, ” (Jeremias 12:4).

Sa libro sang Bugna, ang pagbukas sang ikalima nga silyo nagapahayag sang malaragwayon nga larawan sang katawohan “nga ginpamatay tungud sa polong sang Dios kag tungud sa pagpamatuud nga ila gin-antus” (Bugna 6:9). Sa mas tama ka hantop, yara sila sa “idalum sang altar” kag nagasinggit sa mabaskug nga tingug sa Dios gamit ang pamangkot “tubtub bala san-o?”—“O Gamhanan nga Ginoo, balaan kag matuud, tubtub pa bala san-o nga hukman mo kag balusan ang amon dugo sa mga nagapuyo sa duta?” (Bugna 6:10).

Sa kabilogan, ining mga tubtub bala san-o nga mga pamangkot nagapahangup sang kalibog sa atubangan sang problema sang kalautan kag nagahatag sang madalum nga pagpaabut sa diosnon nga hustisya. Samtang ang Salmo 10:1, 2 wala nagagamit sang pagpabutyag nga tubtub bala san-o, ang amo man nga kalibog kag ang mabaskug nga pagpaabut sang diosnon nga hilikuton yara sa pamangkot nga gindala sing dayag sa Dios sa sini nga dinalan. “Ngaa bala nga malayo ka, O Ginoo? Ngaa bala nga nagapanago ka sa mga tion sang kagamo? Sa bugal sang malauton ang imol ginalagas sing mainit; ipadakup sila sa mga padugi nga ila ginbuko” (Salmo 10:1, 2).

**2. Ang Aton mga Pagpaathag Nahanungud sa Palaligban Sang Kalautan Limitado.**

Ayhan ang pinakamakatulublag nga libro nahanungud sa palaligban sang kalautan sa Kasulatan amo ang Job. Ang Job 30:26, 27, 31 daw nagahatag sang panguna nga sumaryo kon ano ang ginabatyag ni Job sa kahimtang sang madalum nga kasubo. “Apang sang nagpangita ako sang kaayohan, niyan nag-abut ang malaut; kag sang naghulat ako sang kapawa, nag-abut ang kadudulman. Ang akon tagiposoon magamo, kag wala nagapahuway; ang mga adlaw sang kapipit-an nagaabut sa akon” (Job 30:26, 27)). Dugang pa, siya nagagamit sang simbolo nga hinambalan sang musika nga mga instrumento sa paglaragway sang iya negatibo nga balatyagon. “Busa ang akon arpa nagbaylo sa paglalaw, kag ang akon lantoy sa tingug sang mga nagahibi” (Job 30:31).

Samtang ang isa dapat magapaabut nga ang pagpakita sang Dios sa katapusan sang libro magatanyag gid sa olihi sang mga pagpaathag nga kinahanglanon sa pagtapos sang sugilanon, kita ginbilinan sang mas madamu pa nga pamangkot. Sa baylo nga magahatag sang mga sabat, ang Dios namangkot kay Job sang pipila ka pamangkot (tan-awa ang Job 38–39). Sing kinatuhayan, ang Ginoo namangkot sa iya nahanungud sa mga misteryo sang pagpanuga agud ipaanggid kon ano ka gamay si Job bilang tinuga kon ipaanggid sa pagkadaku sang Manunuga. Sang nabinagbinag ni Job ang iya limitado nga paghangup nahanungud sa kabuhi kag sa natuga nga kalibutan, iya nakita ang iya kaugalingon bilang isa nga “wala sing ihibalo nga nagalikum sing laygay,” kay siya nagasiling, “namitlang ko ang wala ko mahangpi, mga butang nga tama ka makatilingala sa akon, nga wala ko mahibaloi” (Job 42:3).

Gani, samtang aton ginaatubang ang mabudlay nga mga pamangkot nahanungud sa kalautan kag pag-antus, dapat naton hibaloon ang aton limitasyon sa paghangup sing nagakaigo kag sa pagpaathag sing bug-os ang madamu nga butang nga nagakatabo sa aton kag sa aton palibot. Nga nagasumpakianay, kinahanglan naton nga magakabuhi nga may madamu nga wala masabat nga mga pamangkot kag, sa amo man nga tion, himoon ang pinakamaayo, bilang limitado nga tinuga, sa paghangup kag sa pagpaathag sang mga butang sono sa kon ano ang ginpahayag sang Dios sa aton. Isa sa mga paagi sa paghangup kag pagpaathag sang mga kabangdanan sang ginhalinan sang kalautan kag pag-antus amo ang pag-usisa sa ideya nahanungud sa kahilwayan sa pagbuut. Ang kahilwayan sa pagbuut isa ka hamili nga dolot halin sa Dios sa Iya maalam nga mga tinuga, apang ang ini nga dolot wala gin-gamit sing nagakaigo sa himpit nga kalibutan nga gintuga sang Dios.

Sono kay Ellen G. White, “Si Adam may kahilwayan sa moral nga pagbuut. Apang iya gin-abuso ang iya kahilwayan. Ginpahanugutan niya ang iya kaugalingon nga madaug sang gana sa kaon. Pinaagi sa pagkamasinupakon iya nadula ang iya pagkainosente. Pinaagi sa iya kaugalingon nga kahilwayan sa pagpili siya nangin makasasala, nga napahamulag ang kaugalingon halin sa pabor sang Dios.”—Manuscript 132, Letters and Manuscripts, tom. 17 (1902), p. 1. Siya nagapakigbais nga ang “Indi matungkad nga kaalam nagapahamtang sa tawo sang kinatuhayan sa tunga sang husto kag sala, sa tunga sang sala kag pagkabalaan; apang ang pagbulut-an sang Dios pagbulut-an sang kahilwayan sa pagbuut, kag wala sang buhat sang pagrebelde ukon pagtuman nga indi hilway sa kinabubut-on nga buhat.”—Manuscript 79, Letters and Manuscripts, tom. 11 [1896], p. 1.5054.

Gani, ang indi nagakaigo nga paggamit sang kahilwayan sa pagbuut nagahimo sa himpit nga kalibutan nga gintuga sang Dios nga mangin kalibutan sang kalautan, sala, pag-antus, kag kamatayon. Samtang ang ideya sang indi nagakaigo nga paggamit sang kahilwayan sa pagbuut ukon pagdesisyon wala nagapaathag sang tanan nga butang nahanungud sa palaligban sang kalautan kag pag-antus, isa ini ka importante nga bahin sang limitado nga paghangup kag pagpaathag nga sarang naton mapabutyag nahanungud sining palaligban sono sa kon ano ang napahayag sa aton sang Dios.

**3. Ginpadasig Kita sa Pagsuta sa Palaligban Sang Kalautan nga may Paglaum.**

Importante sa pagtalupangud nga ang Biblia may bukas nga mga pamangkot nahanungud sa palaligban sang kalautan. Ang aton mga pagpaathag nahanungud sa palaligban sang kalautan limitado bangud ini nga mga punto nagapakita nga ang kalautan indi dapat pakamatarungon. Si Ellen G. White nagatanyag sang malip-ot nga komentaryo sang sining argumento pinaagi sa pagsiling, “Imposible gid nga ipaathag ang ginhalinan sang sala agud makahatag sang mga kabangdanan sang iya pagluntad. Apang may nagakaigo nga mahangpan nahanungud sa ginhalinan kag katapusan nga pagdula sang sala agud mapahayag sing bug-os ang hustisya kag kaalwan sang Dios sa tanan Niya nga pagdumalahan sa kalautan. Tama gid kaathag ang gintudlo sa Kasulatan nga ang Dios indi gid responsable sa pagsulud sang sala; nga wala sing dimakatarunganon nga pagkuha sang diosnon nga bugay, wala sing kakulangan sa diosnon nga pagbulut-an, nga naghatag sang kahigayonan sa pag-alsa sang rebelyon. Ang sala manugsakop, nga ang iya presenya wala sing kabangdanan nga mahatag. Ini misteryoso, indi mapaathag; ang pagpakamatarung sini amo ang pagpangapin sini. Kon ang pagpakamatarung sini makita, ukon ang kabangdanan mapakita sang iya pagluntad, ini mangin indi na sala. Ang aton nagaisahanon nga kahulugan sang sala amo ang ginhatag sa pulong sang Dios; amo ang ‘paglapas sang kasogoan;’ isa ini ka katumanan sang prinsipio nga nagapagpakig-away sa daku nga kasogoan sang gugma nga amo ang sadsaran sang diosnon nga pagbulut-an.”—The Great Controversy, pp. 492, 493. Niyan, ang pagatoonan sang aton diskusyon sa palaligban sang kalautan dapat amo ang mapinalanggaon nga kinaiya sang Dios kag indi ang kalautan mismo. Base sa Iya mahigugmaon nga kinaiya, sarang naton maatubang, nga may paglaum, ang mabudlay nga palaligban sang kalautan, indi agud pakamatarungon ang kalautan apang toonan ang butang nga labaw ka daku, nga amo ang mahimayaon nga paglaum (Roma 8:18) sang Dios nga “pahiran niya ang tagsa ka luha sa mga mata nila” (Bugna 21:4).

### Bahin III: Aplikasyon sa Kabuhi

Binagbinaga ang masunod nga mga pamangkot sa imo klase:

1. Nakaagi ka na bala sa madalum nga kasubo kag pag-antus nga sa pamatyagan mo ang Dios wala nagapamati sa imo sang nagpangayo ka sang bulig sa Iya? Kon nakaagi ka na, paano ang inagihan ni Job makabulig sa imo sa pagsalig sa Dios sa likod sang maathag nga pagdaug sang malaut?
2. Sa mapiot nga mga tion, paano ikaw makapadayon halin sa palaligban sang kalautan pakadto sa pag-antus nga may paglaum?
3. Paano ikaw makasugilanon nahanungud sa palaligban sang kalautan nga ayhan mangin mapuslanon sa mga pamatan-on sa masunod nga henerasyon sa iglesia?
4. Ano nga laygay kag pagpaathag ang imo mahatag sa isa nga nagaatubang sang tuman kabudlay nga mga kahimtangan?

`Notes`