---
title:  Mas Labaw sang sa Gugma sang Isa ka Iloy
date:   19/01/2025
---

Mahimo nga ang pinakadaku nga gugma nga naandan sa eksperiensia sang tawo amo ang gugma sang isa ka ginikanan para sa iya anak. Ang Biblia masami nga nagagamit sang imahin bahin sa relasyon sang ginikanan—kag anak agud malaragway ang daku nga gugma sang Dios para sa katawhan, nagapatalupangud nga ang gugma sang Dios mas labaw sang sa pinakadalum kag pinakamatahum nga pagpabutyag sang tawo sa pareho sina nga emosyon.

`Basaha ang Salmo 103:13, Isaias 49:15, kag Jeremias 31:20. Ano ang ginapaalinton sang sini nga paglaragway nahanungud sa kinaiya kag kadalumon sang paghigugma sang Dios?`

Suno sa sini nga mga texto, ang Dios nagakabig sa aton bilang Iya hinigugma nga mga kaanakan, nga nagpalangga sa aton kaangay sa pagpalangga sang isa ka maayo nga amay kag iloy sa ila kabataan. Apang, ang Isaias 49:15 nagpaathag nga, bisan pa ang iloy mahimo nga “malipat sa iya bata nga ginapasoso”, apang ang Dios indi gid malipat sa Iya mga kaanakan, kag ang Iya kaluoy wala nagauntat (Mga Panalabiton 3:22).

Sing talalupangdon, ang Hebreo nga tinaga raham nga gingamit para sa kaluoy diri kag sa iban pa nga mga texto nga nagalaragway sa mahigugmaon nga kaluoy sang Dios, ginapatihan nga nakuha gikan sa Hebreo nga tinaga para sa taguangkan (rehem). Kag gane, kaangay sa ginpatalupangod sang mga iskolar, ang kaluoy sang Dios isa ka “kaangay sa-taguangkan, paghigugma-sag iloy.” Sa pagkamatuud, mas labaw ini sang sa bisan ano nga kaluoy sang tawo, bisan pa sa kaluoy sang isa ka iloy para sa iya bag-o nabun-ag nga bata.

Suno sa Jeremias 31:20, ang Dios nagakabig sa Iya nakigkatipan nga katawhan bilang Iya “pinakamahal nga anak” kag “pinalangga nga bata,” sa pihak sang kamatuuran nga sa masami nagarebelde sila batok sa Iya kag nagapasubo sa Iya. Sa pihak siya, ang Dios nagpahayag, “ang akun tagiposoon ginahidlaw sa iya” kag magakaluoy ako sa iya.” Ang tinaga nga ginbadbad kaluoy diri amo ang tinaga nga gingamit sa ibabaw para sa langitnon nga kaluoy (raham). Dugang pa, ang dinalan “ang akun tagiposoon ginahidlaw” sarang mabadbad bilang “pagsinggit sang akun balatyagon.” Ang ini nga paglaragway isa ka madalum nga pinolongan sang langitnon nga emosyon, nagapahibalo sang masangkad nga kadalumon sang kaluoy sang Dios para sa Iya katawhan. Bisan pa sang ila pagluib, ang Dios nagpadayun sa pagbobo sang Iya bugana nga gugma kag kaluoy sa Iya katawhan kag ginhimo Niya ini labaw sa tanan nga mga ginapaabot.

`Para sa iban sa aton, ang pagkilala nga ang gugma sang Dios para sa aton kaangay sa gugma sang isa ka amay ukon iloy isa ka daku nga pagpaumpaw. Apang, ang iban nga katawhan mahimo nga mabudlayan tungud ang ila ginikanan ukon mga ginikanan indi mahigugmaon. Ano ang iban pa nga mga pamaage nga mapahayag sa ila ang paghigugma sang Dios?`