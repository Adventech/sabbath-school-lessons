---
title:  Ang Paghigugma ni Jesus
date:   21/01/2025
---

Sa Bag-o nga Katipan, pareho man nga sahe sang imahin sa Daan ang gingamit agud malaragway ang gugma sang Dios. Si Pablo nagpatuhoy sa Amay bilang ang “Amay sang mga kalooy kag ang Dios sang tanan nga paglipay” (2 Mga Taga-Corinto 1:3). Dugang pa, si Pablo nagpaathag sa Efeso 2:4 nga ang Dios “bugana sa kaluoy” kag nagatubos sa katawhan “tungud sang Iya dakung kaluoy nga ginhigugma Niya kita.”

Sa nagkalainlain nga mga paanggid, si Cristo mismo sulitsulit nga nagamit sang mga tinaga nga may makatalandug nga emosyon agud malaragway ang gugma sang Amay (Mateo 18:27, Lucas 10:33, Lucas 15:20). Kag pareho man nga pinolongan nga naglaragway sa langitnon nga gugma sa Daan kag Bag-o nga Katipan nagamit sa ebanghelyo agud malaragway ang maloloy-on nga sabat ni Jesus sa sadtong nagakalison.

`Basaha ang Mateo 9:36, Mateo 14:14, Marcos 1:41, Marcos 6:34, kag Lucas 7:13. Tan-awa man ang Mateo 23:37. Paano ang ini nga mga bersikulo naghatag sang kapawa bahin sa balatyagon ni Jesus sa kahimtangan sang katawhan?`

Ginasulitsulit sa ebanghelyo nga si Cristo nagakaluoy sa katawhan nga yara sa kalison kag nagakinahanglan. Kag indi lamang nga nalooy Siya, kundi ginasakdag man Niya ang kinahanglanon sang katawhan.

Kag huo, si Jesus nagapanalabiton man para sa Iya katawhan. Ang isa ka tawo mahimo maka-imadyin sang luha sa mga mata ni Cristo sang nagtolok Siya sa suidad—“ ‘Makapila kuntani nga luyag ko tipunon ang imo mga tawo kaangay sang isa ka munga nga nagatipon sang iya mga piso sa idalom sang iya mga pakpak, pero indi ka luyag!’ ” (Mateo 23:37). Makita naton diri nga ang panalabiton ni Cristo nagasanto gid sa ginlaragway bahin sa Dios sa bug-os nga Daan nga Katipan. Sa pagkamatuud, madamo sang mga iskolar sa Biblia ang nagtalupangod nga ang imahin sang isa ka pispis nga nagaatipan sa iya piso isa ka imahin nga gingamit lamang sang langit sa Malapit nga Sidlangan sang una nga panahon. Madamo ang makakita diri sang isa ka paanggid sa imahin nga makita sa Deuteronomio 32:11, bahin sa Dios bilang isa ka pispis nga nagatabon, nagapangapin, kag nagaatipan sa iya mga piso.

`Wala na sang pinakadaku pa nga ehemplo bahin sa daku kag maloloy-on nga paghigugma sang Dios para sa aton sang sa kay Jesus mismo—nga naghatag sang Iya kaugalingon para sa aton sa pagpakita sang pinakadaku nga gugma. Apang, si Cristo indi lamang himpit nga imahin sang Dios. Siya man ang himpit nga modelo sang katawhan. Paano naton mapasunod ang aton kabuhi sa kabuhi ni Cristo, nga nagapatuhoy sa kinahanglanon sang iban, kag gane, wala lamang nagawali bahin sa gugma sang Dios kundi nagapakita man sini sa hayag nga pamaage?`