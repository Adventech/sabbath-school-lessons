---
title:  Maloloy-on kag Mahigugmaon
date:   23/01/2025
---

Ang Dios sang Biblia maloloy-on kag mahigugmaon, kag ang ining langitnon nga emosyon napahayag paage kay Jesu Cristo. Ang Dios mabinatyagon (ekomparar sa Isaias 63:9, Mga Hebreo 4:15), gakaapektohan sa mga kasubo sang Iya katawhan (Mga Hukom 10:16, Lucas 19:41), kag handa magpamati, magsabat, kag magpaumpaw (Isaias 49:10, 15; Mateo 9:36; Mateo 14:14).

`Basaha ang 1 Mga Taga-Corinto 13:4–8. Sa ano nga paage nga ang ini nga texto nagapanawagan sa aton nga epakita ang maloloy-on kag matahum nga gugma sang Dios sa aton relasyon sa iban?`

Nagahandum kita nga makigrelasyon sa mga persona nga nagapakita sang sahe sang gugma nga nalaragway sa 1 Mga Taga-Corinto 13:4–8. Apang daw ano bala ka permi nga nagatinguha kita nga mangin amo sina nga sahe sang persona pakadto sa iban? Indi kita makahimo sa aton kaugalingon nga mangin indi mahisaon, hambog, dasodaso, ukon maiya-iyahon. Indi naton mahimo sa aton kaugalingon ang isa ka gugma nga “Ang gugma nagabatas sang tanan nga butang, nagatoo sang tanan nga butang, nagalaum sang tanan nga butang, naga-antus sang tanan nga butang, kag wala nagauntat” (1 Mga Taga-Corinto 13:7, 8.). Ang kaangay sina nga gugma mapahayag lamang sa aton kaugalingon bilang bunga sang Balaan nga Espiritu. Kag dalayawon ang Dios nga ang Balaan nga Espiritu nagbobo sang gugma sang Dios sa tagiposoon sang mga tawo nga paage sa pagtoo yara kay Cristo (Roma 5:5).

Paage sa Bugay sang Dios kag gahum sang Balaan nga Espiritu, ano ang mga praktikal nga paage nga mahimo kita makasabat, kag makapakita sang mabinatyagon, apang himpit nga matarung kag makatarunganon nga gugma? Una, ang nagakaego lamang nga sabat amo ang pagsimba sa Dios nga amo ang gugma. Ikaduha, dapat kita magsabat sa gugma sang Dios paage sa pagpakita sang kaluoy kag mainalwanon nga gugma sa iban. Indi lamang mapaumpawan kita sa aton Kristohano nga pagtoo kundi dapat mabuyok para sa pagpaumpaw sa iban. Sa katapusan, dapat naton kilalahon nga indi kita makabag-o sang aton mga tagispoon, kundi ang Dios gid lamang.

Gane, pangabayon naton ang Dios nga maghatag sa aton sang isa ka bag-o nga tagiposoon para sa Iya kag para sa iban—isa ka putli kag nagahimpit nga gugma nga nagabayaw kun ano ang maayo kag nagakuha sang labhang gikan sa sulod.

Pahanuguti nga ang aton pangamuyo mangin amo sini “kabay nga ang Ginoo magdugang kag magpabugana sa inyo sa gugma ang isa ayon sa isa kag ayon sa tanan nga tawo…. sa katuyoan nga mapalig-on niya ang inyo mga tagiposoon nga disalawayon sa pagkabalaan sa atubangan sang aton Dios kag Amay, sa pag-abut sang aton Ginoong Jesus kaupud sang tanan niya nga balaan” (1 Mga Taga-Tesalonica 3:12, 13).

Ngaa nga ang kamatayon sa kaugalingon kag sa pagkamaiya-iyahon kag kurapsyon sang aton natural nga mga tagiposoon amo lamang ang paage agud mapahayag ang ini nga sahe sang gugma? Ano nga mga desisyon ang aton sarang mahimo agud mahimo ang ining pagkapatay sa kaugalingon?