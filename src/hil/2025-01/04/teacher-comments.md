---
title:  Komento Sang Manunudlo
date:   24/01/2025
---

### Bahin I: Kabilugan nga Panan-aw

**Sadsaran nga Teksto**: Isaias 49:15

**Sentro Sang Pagtoon**: Salmo 103:13; Isaias 49:15; Oseas 11:1–4, 8, 9; Mateo 9:36, 1 Mga Taga-Corinto 13:4.

**Panugod**: Ang Dios pisikal/emosyonal nga natandug upud ang daku nga kalooy sa Iya katawohan.

**Mga Tema Sang Leksyon**: Ang leksyon sa sini nga semana nagapatalupangud sang tatlo ka sadsaran nga punto.

Ang aton mahigugmaon kag maloloy-on nga Dios maathag nga ginpresentar sa Kasulatan, nga kaangay sa mga ginikanan: ang gugma sang Dios may malig-on nga emosyonal kag sentimental nga aspeto, kaangay sa mga ginikanan. Ang pagpaanggid sang langitnon nga gugma sa gugma sang ginikanan nagapaalinton sang ideya sa pagdumdum kag pagkalooy sang Dios sa Iya katawohan. Ang laragway bahin sa mga ginikanan amo ang isa sa pinakamaayo nga ilustrasyon sang kalooy sang Dios, mahigugmaon nga pagkabalaka, kag pagtamud sa mga kinahanglanon sang Iya katawohan. Ang Kasulatan nagalaragway man sa gugma sang Dios gamit ang ilustrasyon sang isa ka mahigugmaon kag maloloy-on nga amay.

Ang aton mahigugmaon kag maloloy-on nga Dios ginalaragway sing may kaid-id sa Kasulatan, nga may mabinatyagon nga pinulongan: Sa madamu nga teksto sa Biblia, ang mabinatyagon nga pinulongan ginagamit agud mapabutyag ang pagpalangga sang Dios, tungud natandug Siya sing bug-os, sa pisikal/balatyagon, nga may daku nga kalooy para sa katawohan. Ang Hebreo nga pulong para sa kalooy nagalaragway sang kaangay sa taguangkan nga paghigugma sang iloy, nga nagapatalupangud sa pagpalangga sang isa ka iloy sa iya anak. Subong man, ang Dios nagapakita sang mapinalanggaon nga gugma kag kalooy sa Iya katawohan.

Ang aton mahigugmaon kag maloloy-on nga Dios maimon sa maayo kag makatarungan nga paagi: Ang Dios nagapangita sang hapiit kag eksklusibo nga relasyon sa pagpakigkatipan sa aton kag nagakinahanglan sang pagkamatutum halin sa Iya katawohan. Sa sini nga kahulugan, ang Dios ginalaragway sa Kasulatan bilang makugi kag maimon. Sa baylo sang negatibo nga kahulugan nga Siya nagabaylobaylo, ang ini nga pinulongan nagapaalinton sang ideya nga ang Dios nagapanghikot para sa aton labing maayo nga kaayohan agud maamligan kita halin sa kahalitan sa aton kaugalingon kag paglapas sang saad.

**Aplikasyon sa Kabuhi**: Sa Iya mahigugmaon kag maloloy-on nga gugma, ang Dios nagaagda sa aton nga mangin kaangay Niya. Sa aton kalooy sa iban, kinahanglan naton mangin mainamligon sa mga tawo sa aton palibut kag dapat nga may katuyoan bilang iglesia sa pagtatap sa iban.

### Bahin II: Komentaryo

**1. Ang Mahigugmaon kag Maloloy-on nga Dios Maathag nga Ginapresentar sa Kasulatan nga may mga Kinaiya Sang Pagkaginikanan.**

Ang isa sa pinakamaathag nga laragway sang Dios sa Kasulatan ginapaanggid sa iloy kag amay, nga amo gid ang pinasahi nga mga larawan sang gugma kag kalooy sa tawohanon nga pagpakigrelasyon.

Sa sugilanon sa tunga sang Dios kag Zion sa Isaias 49:14–23, nga nahamtang sa mas masangkad nga mensahe para sa pagpaumpaw sa Israel, sa Isaias 49:14–26, ang Zion nagasugod sa pagreklamo, “Ginbayaan ako sang Ginoo, nalipat sa akon ang Ginoo” (Isaias 49:14). Sa Iya sabat, ang Ginoo nagapatalupangud nga Iya permi ginadumdum ang Iya katawohan; ang ini nga pagpamatuud ginapaanggid sa laragway sang isa ka iloy. “Magakalipat bala ang babayi sa iya bata nga nagasoso, nga indi siya magkalooy sa anak sang iya tiyan? Bisan ini sila malipat, apang ako indi malipat sa imo” (Isaias 49:15). Ang paglaragway sang iloy naangot diri sa mga ideya sang pagdumdum kag pag-angkon sang kalooy. Sa kabaliskaran, ang ideya sa pagkalipat, sa sini nga konteksto, nagalaragway sang kakulang sa kalooy.

Ang kabug-osan nga paghaumhaum amo nga ang iloy wala nagakalipat sa iya ginapasoso nga anak. Ang ini nga sahi sang debosyon amo ang ginapaabut sang tanan sa iya. Gani, ang nahanungud sa iloy siguro amo ang pinakamaayo nga ehemplo agud malaragway ang kalooy kag pagtamud sang Dios sa mga kinahanglanon sang Iya katawohan. Sa gihapon, indi tanan nga iloy ang nagatuman sang sining mataas nga ginapaabut halin sa iya. Samtang madamu nga tawo ang magalaragway sang ila mga iloy bilang pinakamatinatapon kag pinakamaloloy-on nga mga tawo sa kalibutan, sing makasulubo, may iban nga wala sang maayo nga mga handumanan sa ila mga iloy. Bisan pa nga ang Isaias 49:15 daw nagapahamtang sa laragway sang iloy bilang pinakamataas nga pagtalupangud kag kalooy sang katawohan, ang ini nga teksto malakip man sa negatibo nga eksperyensia nga nadolot sang pabaya kag walay kalooy nga iloy.

Gani, samtang ang kaangay sini nga mga eksperyensia ginakabig nga indi simbolo, subong man, ang pagpaanggid sa sini nga teksto nagakilala nga ang iban nga mga iloy ayhan magasipak sa kinaandan nga pagsulundan kag malipat gihapon. Sing makasulubo, ang ini nga eksperyensia masakit nga realidad sa kabuhi sang pipila ka tawo. Apang, bisan ining eksperyensia nagakatabo, ang Dios indi gid magakalipat sa Iya katawohan, kag magapabilin nga maloloy-on gid Siya sa ila. Buut silingon, ang pagpaanggid sa sini nga teksto sang Dios sa isa ka iloy nagahatag sang matahum nga talan-awon sang mahigugmaon kag maloloy-on nga Dios, para sa may mapinalanggaon nga iloy (ang Dios kaangay sa ila) kag sa ila nga may mapait ukon nakaagi sa makahalalit nga eksperyensia sa mapintas nga iloy (ang Dios lain gid sang sa ila).

Subong man, ang paglaragway sang Kasulatan sa kalooy sang Dios nagagamit sang nagakomparar nga pinulongan sang isa ka amay. Ang Salmo 103 nagadayaw sa Ginoo bangud sang Iya kalooy. “Ang Ginoo maloloy-on kag mainayohon, makuli sa pagpangakig kag bugana sa malig-on nga paghigugma. Dili siya magsabdong sing dalayon, kag dili siya maghuput sang iya kaakig sa gihapon. Wala siya maghisayo sa aton sono sa aton mga sala, ukon nagbalus sa aton sono sa aton mga kalautan” (Salmo 103:8–10). Sunod sa sini nga paglaragway, ginapaanggid sang Salmo ang Dios sa isa ka amay: “Kaangay sang amay nga nagakaawa sa iya mga anak, sa amo ang Ginoo nagakaawa sa mga nagakahadluk sa iya” (Salmo 103:13).

**2. Ang Aton Mahigugmaon kag Maloloy-on nga Dios Talalupangdon nga Ginalaragway sa Kasulatan nga may Tama ka Mabinatyagon nga Pinulongan.**

Ang kalooy sa Biblia ginalaragway sa tama ka mabinatyagon nga pinulongan. Ining pinulongan nagalaragway sang kalooy sa Kasulatan, ilabi na gid ang reperensia sa langitnon nga kalooy, emosyonal kag kabug-osan nga pagpahayag. Halimbawa, “Ang Hebreo nga pulong para sa kalooy,” nga amo ang rahamim, “naangot sa pulong nga rehem (taguangkan)” (Shmuel Himelstein, “Compassion,” The Oxford Dictionary of the Jewish Religion, 2 ed., ed. Adele Berlin [Oxford: Oxford University Press, 2011]). Ang ini nga ideya nagapabakud sa pagpaanggid sang kalooy sang Dios sa kalooy sang isa ka iloy sa iya anak nga naghalin sa iya taguangkan. Agud makasiguro, ining sahi sang pinulongan sa pagpaanggid indi dapat kabigon nga literal para sa Dios. Apang inang gamhanan nga paglaragway siguro amo ang pinakadaku nga larawan nga aton magamit agud mapabutyag, sa mga limitasyon sang tawohanon nga mga konsepto kag pinulongan, ang kasangkaron sang mahigugmaon nga kalooy sang Dios.

Sa Oseas 11, ang Ginoo nagapabutyag sang Iya madalum nga gugma para sa Israel. Nagapahayag Siya nga “Sang bata pa si Israel, niyan ginhigugma ko siya” (Oseas 11:1) kag nga “gintudloan ko sa paglakat ang Efraim, ginkongkong ko sila” (Oseas 11:3). Apang, ang Ginoo nagapahayag nga ang Iya katawohan “nabuyuk sa pagtalikod sa akon” (Oseas 11:7). Sa gihapon, ginapahayag Niya ang Iya gugma pinaagi sa pagsiling, “Paano bala ang pagbiya ko sa imo, Efraim! Paano bala ang pagsikway ko sa imo, Israel?” (Oseas 11:8). Sa paggamit sang mabinatyagon nga pinulongan agud malaragway ang Iya kalooy, nga amo ang “pagbag-o sang tagiposoon,” (Tanakh sa NIV kag NET) ang Ginoo nagapamulong sa Iya katawohan, “Ang akon tagiposoon nagliso [sa Hebreo hpk] sa sulud nakon; nagadabdab sing tingub ang akon kaawa” (Oseas 11:8).

Ang Hebreo nga pulong hpk makita man sa tolon-an sang Panalabiton nga naangot sa tagiposoon, agud maglaragway sa kalisud sang tawo. Sa liwat, ang mabinatyagon nga pinulongan naggamit: “Toloka, O Ginoo, kay yari ako sa kalisdanan, ang akon tagiposoon nalisang, ang akon tagiposoon nagaliso [Hebreo hpk] sa sulud nakon” (Mga Panalabiton 1:20). Gani, ang mabinatyagon nga pinulongan, nga nagapatuhoy sa tagiposoon sang tawo sa Panalabiton, kag sa langitnon nga tagiposoon sa Oseas, emosyonal nga nagalaragway sa kadalumon sang paghigugma kag kalooy sang Dios para sa Iya katawohan.

Subong man, ang Griego nga pulong splagchnizomai ginagamit sa Bag-ong Katipan, ilabi na gid sa ginatawag nga Synoptic Gospels (may alalangay nga mga sugilanon kag nasulat sa halos pareho nga pasunod), agud malaragway si Jesus nga nagakalooy sa katawohan (tan-awa ang Mateo 9:36, Mateo 14:14, Mateo 15:32, Mateo 20:34, Marcos 1:41, Marcos 6:34, Marcos 8:2, Lucas 7:13; tan-awa man ang ini nga pinulongan sa Mateo 18:27, Marcos 9:22, Lucas 10:33, Lucas 15:20). Talalupangdon kaayo nga ang kapareho nga pulong splaqchnon, nga nagapaalinton sa ideya sang pagpalangga ukon kalooy sa madamu nga teksto sa Bag-ong Katipan (tan-awa ang Lucas 1:78, Mga Taga-Filipos 1:8, Mga Taga-Filipos 2:1, Mga Taga-Colosas 3:12), literal nga nagapatuhoy sa “sulud nga bahin sang lawas,” ilabi na gid “ang kasudlan. . .tinai” (Frederick W. Danker, et al., A Greek-English Lexicon of the New Testament and Other Early Christian Literature [Chicago: University of Chicago Press, 2000], p. 938). Kaangay sa ginapatalupangud ni Craig Bloomberg sa iya komento sa Mateo 9:36, “ang emosyon ni Jesus nagapakita sang isa ka madalum, tubtub sa pinakakasudlan nga ‘kalooy’ (isa ka makatarunganon, makahulugan nga pulong sa English nga katumbas sang tinaga [halin sa Griego splanchnos] nga ayhan nagapatuhoy sa tinai kag batobato)” (Matthew: The New American Commentary [Nashville: Broadman & Holman Publishers, 1992], tom. 22, p. 166). Gani, ang Bag-ong Katipan sing mabinatyagon nagalaragway sang kalooy ni Jesus paagi sa paggamit sang mabinatyagon nga pinulongan sang mga bahin sa sulud sang lawas nga natandug. Sa dugang nga pagpaathag, Siya pisikal/emosyonal nga natandug upud ang mahigugmaon nga kalooy para sa katawohan. Nagahisanto ini sa laragway sang Daan nga Katipan bahin sa madalum nga kalooy sang Dios para sa Iya katawohan.

**3. Ang Aton Mahigugmaon kag Maloloy-on nga Dios Maimon sa Maayo kag Makatarunganon nga Paagi.**

Bilang kabahin sang Daan nga Katipan nga laragway sang aton mahigugmaon kag maloloy-on nga Dios, ang Ginoo ginalaragway bilang maimon/makugi (tan-awa ang Exodo 20:5; Exodo 34:14; Deuteronomio 4:24; Deuteronomio 5:9; Deuteronomio 6:15; Deuteronomio 32:16, 21; Josue 24:19; 1 Mga Hari 14:22; Salmo 78:58; Ezequiel 39:25; Nahum 1:2; Joel 2:18; Zacarias 1:14; Zacarias 8:2). Ang ini nga paglaragway makita sa ikaduha nga sogo, nga nagapalig-on sa una (“Dili ka maghuput sang iban nga mga Dios sa atubangan ko,” (Exodo 20:3) kag nagadumili sa paghimo sang bisan ano nga “larawan nga tinigban” (Exodo 20:4). Ang kasogoan nagadugang, “dili ka magyaub sa ila ukon mag-alagad sa ila, kay Ako ang Ginoo nga imo Dios, maimon nga Dios” (Exodo 20:5). Kaangay sa relasyon sang pag-asawahay, ang Dios nagakinahanglan nga ang Iya katawohan magapabilin nga matutum kag Iya lamang. Sa paghangup sang sining pagpakigkatipan nga relasyon, kon ang katawohan sang Dios magalapas sang Iya kasogoan paagi sa paghimo sang mga larawan nga tinigban kag pagasimbahon/pagaalagaron sila, ang katawohan nagatandug sa Dios, ukon nagabuyok sa Iya, sa pagkaimon kag kasingkal, sono sa biblikanhon nga pinulongan (Deuteronomio 32:16, 21; Josue 24:19; 1 Mga Hari 14:22, 23; Salmo 78:58; Nahum 1:2, 14). Bilang balaan nga Dios (Josue 24:19, Ezequiel 39:25) nga makugi para sa pagpakigrelasyon sa Iya katawohan (Joel 2:18, Zacarias 1:14, Zacarias 8:2), ang Iya maimonon nga reaksyon sa pagkamatuud balaan nga sabat sa pagkadimatutum kag pagsimba sa diosdios sang Iya katawohan.

Ining laragway sang maimon nga Dios sa Daan nga Katipan maathag nga indi pareho sa ginapaandam ni Pablo batok sa kahisa sa tunga sang mga miyembro sa iglesia sa Bag-ong Katipan (tan-awa ang 1 Mga Taga-Corinto 13:4, 2 Mga Taga-Corinto 12:20, Mga Taga-Galatia 5:20). Si Pablo positibo nga nagapamulong sa “diosnon nga kaimon,” nga nagapatalupangud sa 2 Mga Taga-Corinto 11:2, nga siya naimon para sa iglesia. Ining kinalain sa tunga sang negatibo nga kaimon nga dapat likawan kag positibo nga kaimon sang Dios mahimo nga mahangpan sa Griego nga pinulongan, apang paagi sa duha ka posible nga paglaragway sang kaimon sa Bag-ong Katipan: (1) “Mangin positibo kag interesado sing lubos” (kakugi); kag (2) “pag-angkon sang tuman gid ka negatibo nga balatyagon sa kadalag-an nga naangkon sang iban” (“kahisa”) (Danker, et al., A Greek-English Lexicon of the New Testament and Other Early Christian Literature, p. 427).

### Bahin III: Aplikasyon sa Kabuhi

Ang Dios aktibo nga nagapakita sang kalooy kag mainit nga paghigugma para sa Iya katawohan kag nagaagda sa aton nga himoon ang kaangay man sini. Sa paghunahuna sang sini nga ideya, binagbinaga ang masunod nga mga palamangkutanon:

1. Sang ginakomparar naton ang kalooy sang Dios sa isa ka matinatapon nga iloy, paano ang pagdumdum kag pagpatumbaya makabulig sa pagpakita, ukon pagkakulang, sang kalooy? Maghatag sang mga halimbawa.
2. Sa ano nga mga pamaagi nga ikaw mangin maimon, sa positibo nga paagi, sa imo pagpakigrelasyon sa iglesia, kay ang Dios maimon sa Iya pagpakigrelasyon sa Iya katawohan?
3. Paano kita mangin porsigido bilang iglesia nahanungud sa pagkabalaka sa iban kag sa paglakip sang kaayohan sang iban sa aton mismo espirituhanon nga mga lalambuton?

`Notes`