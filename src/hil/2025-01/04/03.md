---
title:  Tuman ka Mabinatyagon nga Gugma
date:   20/01/2025
---

Ang indi matungkad nga kadalumon sang maloloy-on nga paghigugma sang Dios para sa katawhan napahayag sa Oseas. Ang Dios nagmando sa kay propeta Oseas nga, “ ‘Lakat, pangasawa ka gikan sa pagkamakihilawason kag mga anak sang pagkamakihilawason, kay ang duta nagahimo sing daku nga pagkamakihilawason tungud sa pagbiya sa Ginoo’ ” (Oseas 1:2). Ang Oseas 11 naglawagway bahin sa relasyon sang Dios sa Iya katawhan, apang may paanggid bahin sa isa ka mahigugmaon nga amay para sa iya anak.

`Basaha ang Oseas 11:1–9. Paano ang imahin sa sini nga mga bersikulo makita sa pamaage sang paghigugma kag kabalaka sang Dios para sa Iya katawhan?`

Ang gugma sang Dios para sa Iya katawhan ginpaanggid sa mapinalangaon nga paghigugma sang isa ka ginikanan para sa iya anak. Ang Kasulatan nagamit sang imahin bahin sa pagtudlo sa isa ka bata para makalakat; pagkugos sang hinigugma nga anak; pag-ayo kag paghatag sang suporta; kag sa iban nga bahin, mahigugmaon nga pag-atipan sa Iya katawhan. Ang Kasulatan nagpahayag man nga ang Dios “nagdala” sang Iya katawhan kaangay “nga ang isa ka tawo nagadala sang iya anak’ ” (Deuteronomio 1:31). Sa “Iya gugma kag sa iya kaluoy gintubus niya sila; ginkugus niya sila kag gindala sila sa tanan nga adlaw sang dumaan” (Isaias 63:9).

Baliskad sa dimationg nga pagkamatutum sang Dios, ang Iya katawhan sulitsulit nga nangin dimatutum, nga nagatulod palayo sa Dios kag nagadala sang paghukom sa ila kaugalingon kag nagapasubo sing tuman sa Iya. Ang Dios mahigugmaon, apang wala nagabalewala sang hustisya. (aton ini maton-an sa ulihi nga bahin sang sini nga leksyon, ang gugma kag hustisya nagaupdanay.)

Nakaage kana bala nga naakig sing tuman gid sa isa ka butang nga ang imo tiyan nagsinakit gid? Amo ina ang sahe sang imahin nga gingamit para sa kadalumon sang emosyon sang Dios para sa Iya katawhan. Ang imahin bahin sa tagiposoon sang isa ka tawo nga magaliso kag mapukaw ang paghigugma isa ka paanggid nga pinolongan sang madalum nga emosyon, nga gingamit sang Dios kag sang tawo.

Ang ini nga imahin, nga ang paghigugma napukaw (kamar), nagamit sa estorya sang duwa ka babayi nga nagkadto sa kay Solomon, ang kada isa sa ila pareho nga nag-angkon nga anak nila ang isa lang ka bata. Sang si Solomon nagmando nga ang bata tungaon sa duwa (nga wala man siya sang tuyo nga halitan ang bata), ang ini nga imahin naglaragway sa emosyonal nga reaksyon sang matuud nga iloy (1 Mga Hari 3:26; ekomparar sa Genesis 43:30).

`Ang bisan sin-o nga nangin isa ka ginikanan nakahibalo kun ano nga leksyon ang ginatumod diri. Wala sang iban pa nga dutan-on nga gugma nga sarang makomparar. Paano ini makabulig sa aton nga mahangpan ang realidad sang gugma sang Dios para sa aton, kag ano nga pagpaumpaw ang aton sarang kag dapat makuha gikan sa sini nga paghangup?`