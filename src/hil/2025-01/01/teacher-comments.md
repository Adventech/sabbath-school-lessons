---
title:  Komento Sang Manunudlo
date:   03/01/2025
---

### Bahin I: Kabilugan nga Panan-aw

**Sadsaran nga Teksto**: Oseas 14:4

**Sentro Sang Pagtoon**: Juan 17:24; Mateo 22:1–14; Juan 10:17, 18.

**Panugod**: Ang Dios kinabubut-on nga nagahigugma sa tanan nga indi matungkad sang aton hunahuna, Ang Iya gugma tama ka mainalwanon kag maloloy-on, sang boluntaryo Siya nga nagdesisyon sa pagpahayag sang Iya masinakripisyohon nga paghigugma, bisan ang katawohan indi matutum.

**Mga Tema Sang Leksyon**: Ang leksyon sa sini nga semana nagapatalupangud sang tatlo ka sadsaran nga tema.

1. Ang gugma sang Dios wala ginatakus pinaagi sa pagkakinahanglan: ang Iya gugma sadsaran sa aton paghangup sang Iya relasyon sa katawohan. Ang langitnon nga gugma isa ka pagpahayag sang tayuyon kag bugana nga kaalwan. Ang Iya gugma indi resulta ukon nagakinahanglan sang bisan ano naton nga binuhatan, ukon bangud sang bisan ano nga ikasarang sang tawo. Ang Dios nagapakita sang Iya gugma nga wala nagapaabut nga may makuha nga bintaha para sa Iya kaugalingon. Palangga Niya ang tagsa ka persona kag ginahimo Niya ini sing kinabubut-on, kaangay sang natabo sa kay Oseas, sa Israel, kag sa aton.
2. Ang kasangkaron sang gugma sang Dios indi matakus: Ang gugma sang Dios wala nabase sa nagaluntad nga mga kondisyon. Boluntaryo Niya nga ginhatag ang Iya kaugalingon para sa aton, kag ang Iya dalayon kag wala nagakapaslaw nga gugma nagapahayag sing bug-os sang Iya kalooy. Ang Iya gugma nagalabaw sa tanan nga ginapaabut, samtang bugana Siya nga nagahatag sang bugay, kalooy, kag kaawa bisan pa sa pinakaditakus nga katawohan.
3. Ang gugma sang Dios puwede mapamatokan: ang Dios nagatanyag sa aton sang bug-os nga pagpahayag sang Iya mainalwanon nga gugma apang wala nagatalana sang reaksyon sang katawohan sa sini. Ang Iya gugma wala nagadominar ukon nagapamilit kondi nagatanyag sa aton sang kahilwayan nga batonon ukon sikwayon ini.

**Aplikasyon sa Kabuhi**: Ang gugma sang Dios nagalabaw sa tanan nga ginapaabut sang tawo, bangud kinabubut-on Siya nga nagahatag sang bugay, kalooy, kag kaawa sa bisan pa pinakaditakus nga katawohan. Paano ang ideya bahin sa gugma sang Dios makabag-o sang aton pagtamud sa sadtong yara sa idalum sang aton impluwensia nga wala sang bisan ano nga nahimo agud mangin takus sa aton kalooy?

### Bahin II: Komentaryo

**1. Ang Gugma Sang Dios Wala Ginatakus Sang Pagkakinahanglan Lang.**

Ang kahilwayan tama ka importante nga bahin sa paghigugma sang Dios. Ang Iya gugma indi resulta sang kon ano nga butang. Sa kaangtanan sang kabangdanan kag epekto, ang epekto amo ang resulta nga nadolot sang isa ka kabangdanan. Apang, sa baylo nga malaragway pinaagi sa kabangdanan-kag-epekto nga lohiko sang kinahanglanon, ang gugma sang Dios tumalagsahon nga bulontaryo. Ang ini nga ideya napaathag sing detalyado sa eksperyensia ni Oseas kag sang iya dimatutum nga asawa. Pinaagi sa kasaysayan sang ila eksperyensia, subong sang makita naton, ang mga konsepto nagagowa nga ang gugma sang Dios wala nagapahangup sang pagkakinahanglan sang pagtuga kag nga ang gugma sang Dios kinabubut-on nga nagahatag.

**Si Oseas kag ang kahilwayan sang gugma sang Dios:** Ang Oseas 14:4 nagaangot sang ginsaad nga pag-ayo sang Dios sa pagkadimatutum sang Israel sa Iya panaad nga higugmaon ang Iya katawohan sing kinabubut-on. Ang ini nga saad nagsugid liwat sa maloloy-on nga pagpasag-uli sa nagtalikod nga katawohan sang Dios, nga napahanduraw sa Oseas 2:14–23, kag nalaragway sa maloloy-on nga pagpakigrelasyon mismo ni Oseas sa iya dimatutum nga asawa (Oseas 3:1–5). Ang pagpaanggid sa biograpiko nga eksperyensia ni Oseas nagatugda nga ang gugma sang Dios tuman ka mainalawanon. “Gugma ini nga indi mapangabudlayan—ano ayhan ang sarang mapresentar sang Israel kay Yahweh bilang mabaton nga bayad?” Sa baylo, ang Hebreo nga tinaga nedabash, nga nagapatalupangud nga ang Dios magahigugma sa Israel sing kinabubut-on, nagapaalinton bahin sa ideya sang isa ka “buluntaryo nga halad” ukon “halad nga nadolot halin sa pagkamainalwanon.”—Douglas Stuart, “Hosea-Jonah,” Word Biblical Commentary (Dallas: Word, Incorporated, 1987), tom. 31, p. 215. Gani, ang gugma sang Dios wala nadolot ukon nabuyok sang bisan ano nga binuhatan nga nahimo sang Israel. Sa baylo, isa ini ka pagpahayag sang Iya kahilwayan kag, gani, boluntaryo gid lamang. Sa pagkamatuud, ang pinulongan sang langitnon nga pag-ayo sa Oseas 14:4 (tan-awa man ang Oseas 5:13, Oseas 6:1, Oseas 11:3) daw nagapakita sang boluntaryo nga kinaiya sang gugma sang Dios, bangud ang Israel walay ikasarang nga mangin matutum paagi sa iya kaugalingon nga kusug. Gani, ang boluntaryo nga kinaiya sang sini nga gugma nagapahangup nga yadtong ginhigugma sang Dios indi gid takus sa pagbaton sini.

**Ang gugma sang Dios kag ang pagpanuga:** ang ideya nga ang gugma nagakinahanglan sang isa ka pagpakigrelasyon sa iban daw nagapalakip nga ang Dios nagakinahanglan nga maghimo sang mga tinuga agud mangin isa ka mahigugmaon nga Dios. Buut silingon, ang pagpanuga mangin kinahanglanon para sa gugma sang Dios. Apang, ang ini nga ideya wala ginasuportahan sang Kasulatan, nga nagapatalupangud nga ang Dios may kahilwayan kag may kaugalingon nga pagdesisyon. Wala Siya nagakinahanglan sang bisan ano nga butang halin sa Iya mga tinuga (Mga Binuhatan 17:25). Dugang pa, ang langitnon nga gugma nagluntad na antes pa man ang pagtuga sang uniberso, kaangay sang ginpatalupangud ni Jesus sang nagpamulong Siya nga ang Amay naghigugma sa Iya “sa wala pa napasad ang kalibutan” (Juan 17:24). Gani, ang pagtuga sang kalibutan indi nga kinahanglanon gid para magluntad ang gugma sang Dios. Sa baylo, ang pagtuga isa ka langitnon kag boluntaryo nga binuhatan nga nagresulta halin sa kahilwayan sang Iya walay katubtuban kag nagaawas-awas nga gugma.

**Ang gugma sang Dios kinabubut-on nga nagahatag:** Ang mahalaron nga kamatayon ni Jesus sa krus isa ka boluntaryo nga halad sang gugma. Indi Siya biktima sang mapintas nga pagpatay. Kaangay sang ginpamulong mismo ni Jesus, “Ako nagahatag sang akon kabuhi. . . . Walay nagakuha sini sa akon, kondi ginahatag ko ini sing kinaugalingon” (Juan 10:17, 18) Subong man, si Pablo nagapaathag nga si Cristo “naghigugma sa akon kag nagtugyan sang iya kaugalingon tungud sa akon” (Mga Taga–Galatia 2:20). Gani, ang paglansang kay Jesus indi kinahanglanon, nga nahimo bangud sa malaut nga mga binuhatan sang mga nagpatay sa Iya, kondi, sa baylo sina, boluntaryo Siya nga nagtugyan sang Iya kaugalingon bilang isa ka tumalagsahon nga pagpakita sang kahilwayan sang langitnon nga paghigugma.

**2. Ang Kasangkaron Sang Gugma Sang Dios Indi Dapat Takson.**

Ang ideya nga ang gugma sang Dios wala nagasunod sa lohiko sang kabangdanan kag epekto nagakahulugan nga indi ini dapat pagatakson, nga nagadul-ong sa isa ka ginahaumhaum nga pagpaabut. Duha ka hitabo sang pagpatunga sa atubangan sang Dios sa Pentateuch ang nagapakita sang problema sang sina nga paghaumhaum.

Ang una nga hitabo amo ang pagpatunga ni Abraham (Genesis 18:23–33) sa konteksto sang langitnon nga paghukom nga ginbantala batok sa Sodoma kag Gomora (Genesis 18:20). Sa pagsugod, si Abraham nagapangabay sa hustisya sang Dios kag nagapamangkot kon pagapapason bala Niya ang banwa kon may kalim-an ka matarung nga tawo sa sulud sini (Genesis 18:24, 25). Para kay Abraham, ang kalim-an daw makatarunganon na nga numero sa iya ginapangayo nga hustisya sang langit. Apang, bangud nga ining numero amat-amat nga naganubo samtang nagapadayon sa pagpatunga si Abraham, halim sa kalim-an panubo sa kap-atan kag lima (Genesis 18:28), halin sa kap-atan kag lima panubo sa kap-atan (Genesis 18:29), halin sa kap-atan panubo sa katloan (Genesis 18:30), halin sa katloan panubo sa duha ka pulo (Genesis 18:31), kag halin sa duha ka pulo panubo sa napulo (Genesis 18:32), wala na siya nagpangabay pa liwat sang hustisya nga halin sa langit kondi sa baylo sina kalooy na sang Dios (Genesis 18:27, 30, 32). Daw subong lang nga ang kalim-an makatarunganon para sa hustisya, apang ang pulo malayo sa makatarunganon nga ginapaabut. Kon ang pagsugod sang pagpatunga nagahatag sang impresyon nga si Abraham nagtinguha nga makumbinse ang Dios nga mangin makatarunganon kag niyan mangin maloloy-on, ang pagpadayon sang pagpatunga nga paghambalanay nagapahayag nga indi gid amo sina ang katuyoan. Sa baylo, ang proseso sang pagpatunga nagapahayag nga ang mahigugmaon nga kalooy sang Dios mas mataas sang sa makatarunganon nga pagpaabut ukon sa ginbulubanta lang.

Ang ikaduha nga hitabo sang pagpatunga amo ang iya ni Moises para sa mga Israelinhon sa Sinai. Para masiguro, ang una nga impresyon amo nga nagtinguha siya sa pagkumbinse sa Dios nga mangin maloloy-on sa ila (Exodo 32:11–14, 31–33). Apang, sa liwat, indi amo sini ang sitwasyon. Ang pinakatalipuspusan sang pagpakig-angot sa tunga ni Moises kag sang Ginoo amo ang pagpakita sang langitnon nga himaya, nga isa ka talalupangdon nga pagpahayag sang gugma sang Dios (Exodo 34:6, 7). Magluwas sa pagpalig-on sang langitnon nga kahilwayan nga mangin maloloy-on sa sadtong maathag nga indi takus sa gugma sang Dios (Exodo 33:19), ang daku nga kabaliskaran sang pagkomparar sa tunga sang “nagatipig sing malig-on nga paghigugma sa mga linibo” kag “nagapaduaw sang kalautan. . .tubtub sa ikatlo kag sa ikap-at nga kaliwatan” (Exodo 34:7) nagatugda nga, sa kabilugan, ang kasangkaron sang gugma sang Dios indi matakus, nga nagapatalupangud gid sa kahilwayan sang Iya gugma.

**3. Ang Gugma Sang Dios Sarang Mapamatokan.**

Ang kahilwayan sang langitnon nga gugma nagakahulugan man nga wala ini nagatalana nga daan sang mangin reaksyon sang katawohan sa sini nga gugma. Sa liwat, ang gugma sang Dios boluntaryo kag wala ginalakipan sang lohiko nga kabangdanan kag epekto. Sa Iya panalabiton para sa Jerusalem, masubo nga nagapahayag si Jesus sang wala natuman nga mga handum bahin sa kaluwasan sang mga kaanakan sini. Nagapatalupangud Siya nga “makapila kuntani” nga Iya “buut. . .tiponon” ang Iya “mga anak subong sang isa ka munga nga nagatipon sang iya mga piso sa idalum sang iya mga pakpak, apang indi [sila] buut” (Mateo 23:37). Ang Griego nga berbo thelo gin-gamit sing makaduha sa sini nga dinalan, apang sa nagakalainlain nga pamaagi. Ang una nga pagluntad nagalaragway sa kabubut-on ni Cristo nahanungud sa mga gusto Niya luwason, samtang ang ikaduha nga pagluntad nagapakita nga indi pareho ang ila mga handum. Gani, ang ginatanyag sang langitnon nga gugma wala nagadeterminar sang mahigugmaon nga reaksyon sa bahin sadtong nagabaton sang sini nga halad. Sing makasulubo, bangud ining mahigugmaon nga handum wala nabalusan, indi ini matuman.

Ang isa pa ka halimbawa sang pagpamatok sa langitnon nga gugma makita sa paanggid sang sinalosalo sa kasal, sa diin madamu ang gintawag, apang ginsikway nila ang pangagda (Mateo 22:3). Niyan, ang panawagan ginpalambot sa iban, nga nagkadto gid sa kasal (Mateo 22:9, 10). Apang, bisan pa sa mga nagtambong, may isa ka tawo nga “walay panapton nga sa kasal” (Mateo 22:11). Ang konklusion sang paanggid nagapatalupangud nga “madamu ang ginatawag, apang pila lamang ang ginapili” (Mateo 22:14). Sa sini nga paanggid nahanungud sa “ginharian sang langit” (Mateo 22:2), ang pinulongan nga ginapili wala nagapaalinton sang ideya sang gintangdo na nga daan nga langitnon nga pagpili (predestinasyon) kondi naangot ini sa pagbaton ukon pagsikway sang katawohan sa pangagda sang Dios. Kon sayoron, “Madamu sang gin-agda; apang ang iban nagpamalibad, kag ang iban nga nagkadto nagpangindi nga magtugyan sa mga pagsulundan sang ginharian kag gani ginsikway. Yadtong mga nagpabilin gintawag nga mga ‘pinili.’ ”—D. A. Carson, Matthew, The Expositor’s Bible Commentary: Matthew, Mark, Luke (Grand Rapids, MI: Zondervan, 1984), p. 457. Gani, ang aton ikasarang sa pagpili isa pa ka palatandaan sang kahilwayan nga dolot sang gugma sang Dios, nga bukas sa matuud nga reaksyon sang pagbaton ukon pagpamatok. Ginaagda kita sa pagbaton sini sing kinabubut-on.

### Bahin III: Aplikasyon sa Kabuhi

Base sa nasambit nga panan-aw bahin sa kahilwayan nga dolot sang gugma sang Dios, binagbinaga ang masunod nga mga palamangkutanon:

1. Paano ang paghangup nga ang gugma sang Dios indi resulta sang bisan ano nga binuhatan nga aton mahimo makabuyok sa aton palapit sa Iya presensia? Maghatag sang bisan isa lang ka praktikal nga ehemplo.
2. Ano nga mga aspeto sang makagalanyat nga panghunahuna nga ang gugma sang Dios nagalabaw pa sa makatarunganon nga ginapaabut, nga sing kinabubut-on nagapakita Siya sang kalooy sa pinakaditakus nga katawohan, magamit sa pagpakigsugilanon sa mga indi tumuloo?
3. Ano ang praktikal nga mga pamaagi nga aton mapamatokan ang gugma sang Dios?
4. Sa pagtalupangud nga ang gugma sang Dios wala nagagamit sang pagpamilit, ano ang aton maton-an sa sini nga gugma, samtang nagahunahuna kita sang mga pamaagi sa diin kita, bilang mga Cristohanon, makahigugma sa iban sing matuud gid?

`Notes`