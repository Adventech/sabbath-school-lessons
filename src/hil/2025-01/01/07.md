---
title:  Dugang nga Pagtoon
date:   03/01/2025
---

Basaha ang sinulatan ni E.G. White nga, “ ‘To Meet the Bridegroom,’ ” pp. 405–421 sa Christ Object Lessons.

“Ang sayup nga paghangup sa Dios amo ang kadulom nga nagalikop sa kalibutan. Ang katawhan wala na sang ihibalo bahin sa Iya matuud nga karakter. Nangin sayup na ang paghangup kag pag-interpretar sini. Sa sini nga tion ang mensahe gikan sa Dios dapat mabantala, isa ka mensahe nga nagaimpluwensia sang kasanag kag may gahum sa pagluwas. Kinahanglan nga mapakilala ang Iya karakter. Ang kadulom sa kalibutan dapat masanagan sang kapawa sang Iya himaya, kapawa sang Iya pagkaayo, kalooy, kag kamatuuran.

“Amo ini ang buluhaton nga napahamtang ni propeta Isaias paage sa mga pulong, ‘O ikaw nga nagasugid sing maayong mga balita Jerusalem, bayawa ang imo tingug nga may kusug, bayawa, dili magkahadluk; isiling sa mga banwa sang Juda, ‘Yari karon ang inyo Dios!’ Yari karon, ang Ginoong Dios magakari subong nga gamhanan, kag ang iya butkon magagahum tungud sa iya; yari karon, ang iya balus upud sa Iya, kag ang Iya tumbas sa una niya.’ Isaias 40:9, 10.

“Yadtong nagahulat sa pagkari sang nobyo dapat magasiling sa katawhan nga, ‘Yari karon ang inyo Dios.’ Ang katapusan nga silak sang maloloy-on nga kapawa, ang katapusan nga mensahe sang kalooy nga egabantala sa kalibutan, amo ang isa ka pagpahayag sang Iya mahigugmaon nga karakter. Ang mga kaanakan sang Dios dapat magpakita sang Iya himaya. Paage sa ila kaugalingon nga kabuhi kag karakter, egapahayag nila kun ano ang nahimo sa ila sang bugay sang Dios.

“Ang kapawa sang Adlaw sang Pagkamatarung dapat magsilak paage sa maayong buhat—sa mga polong sang kamatuuran kag binuhatan sang pagkabalaan.”—Ellen G. White, Christ Object Lessons, pp. 415, 416.

**Mga Palamangkutanon nga Paga-diskusyunan**:

`Ang mas malala sang sa paghunahuna nga wala sang Dios amo ang paghunahuna nga ang Dios nagadumot sa aton. Ano ang mangin kinalain sang kalibutan kun amo ina ang kamatuuran?`

`Ano sa banta mo ang rason kun ngaa nga may tuman ka sayup nga paghangup bahin sa karakter sang Dios sa aton kalibutan subong? Maghunahuna kag diskusyune ang mga pamaage nga makabulig ka sa katawhan agud makita sing mas maathag ang mahigugmaon nga katakter sang Dios.`

`Ano ang mensahe nga dapat egabantala nahanungud sa karakter sang Dios subong? Paano nimo mapaathag ang ini nga mensahe sa isa ka tawo nga wala sang nahibaloan bahin sa realidad sang paghigugma sang Dios? Ano nga mga ebidensia ang imo mapatuhuyan nga nagapakita sa realidad sang Iya paghigugma kag sang Iya matahum nga karakter?`

`Isa ka butang ang pag-estorya nahanungud sa gugma sang Dios. Lain naman ang pagpahayag kag pagpakita sang sina nga gugma sa aton kabuhi. Ano ang “mga binuhatan sang pagkabalaan” ang mahimo nga makapahayag bahin sa paghigugma sang Dios sa mga yara sa aton palibut?`