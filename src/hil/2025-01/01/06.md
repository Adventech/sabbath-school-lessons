---
title:  Ginlansang Para sa Aton
date:   02/01/2025
---

Ang Dios nagaagda sa tanan para sa isa ka mahigugmaon nga pagpakigrelasyon sa Iya, apang yadto lamang ang nagabaton sing kinabubut-on sa imbitasyon ang nagakalipay sa walay katubtuban nga resulta. Kaangay sang makita sa paanggid bahin sa sinalosalo sa kasal, madamo sa gintawag sang hari “ ‘indi gusto magkadto’ ” (Mateo 22:3).

Gani, wala madugay antes sang paglansang sa Iya, si Cristo nagpanalabiton sini: “ ‘“O Jerusalem, Jerusalem! Ikaw nga nagapamatay sang mga propeta kag nagabato sa mga ginpadala sang Dios! Makapila kuntani nga luyag ko tipunon ang imo mga kaanakan kaangay sang isa ka munga nga nagatipon sang iya mga piso sa idalom sang iya mga pakpak, apang indi mo gusto ini!’ ” (Mateo 23:37). Gusto ni Cristo nga tiponon sila, apang indi sila luyag sini. Pareho man nga pulong sa Griego nga nagakahulugan “gusto” (thelo) ang pareho nga gingamit ni Cristo sa Iya luyag nga luwason sila kag ang indi nila gusto nga maluwas (kag pareho man nga tinaga ang yara sa Mateo 22:3 sa ibabaw).

Apang, si Cristo nagpalansang sa krus para sa sini nga katawhan kag para sa aton. Makatalanhaga nga gugma! Bisan pa nga ang sala sang tawo nagakinahanglan sang kamatayon, ang Dios mismo (paage kay Cristo) nagbayad sang bili sini kag naghimo sang paage agud mabalik ang nabungkag nga relasyon sa tunga sang langit kag duta. Sa amo man nga tion, nagapadayun Siya sa pagbobo sang Iya paghigugma sa aton, bisan pa nga wala sang nag-obligar sa Iya sa paghimo sini magluwas sa Iya kinabubut-on nga luyag sa himoon ini.

`Basaha ang Juan 10:17, 18. Ekomparar sa Mga Taga-Galacia 2:20. Ano ang mensahe para sa aton sa sini nga mga texto?`

Sa pinakadaku nga pagpahayag sang gugma sang Dios—nga amo ang krus, makita naton nga si Cristo naghatag sang Iya kaugalingon para sa aton paage sa Iya kinabubut-on nga disisyon. Ginhatag ni Cristo ang Iya kabuhi paage sa Iya “kaugalingon nga inisyatibo.” Wala sang isa nga nagkuha sang Iya kabuhi gikan sa Iya; kinabubut-on Niya nga gintanyag ini, suno sa plano sang pagtubos nga ginkasugtan sa langit antes pa ang pagpasad sang kalibutan.

“Ang plano para sa aton kaluwasan indi isa ka butang nga nahimo pagkatapos sang isa ka hitabo, ukon plano nga nahuman pagkatapos lang sang pagpakasala ni Adan. Isa yadto ka bugna nga “gintipigan sing hipus sa malawig nga mga katuigan.’ Roma 16:25. Isa yadto ka pagpahayag sang mga prinsipio nga gikan pa sa walay katubtuban nga kapanahonan nangin sadsaran sa trono sang Dios. Gikan pa sa sinugdan, ang Dios kag si Cristo nakahibalo sang apostasiya ni Satanas, kag sa pagpakasala sang tawo paage sa madayaon nga gahum sang yawa. Ang Dios wala nagtangdo nga magluntad ang sala, kundi nakita na Niya ang pagluntad sini, kag naghimo sang solusyon agud masolbar ang ining wala ginapaabot kag makasiligni nga hitabo. Tama kadaku sang Iya paghigugma para sa kalibutan, sa bagay nga nagpakigsaad Siya nga ehatag ang Iya bugtong nga Anak, ‘agud nga ang bisan sin-o nga magtoo sa Iya indi mawala, kundi may kabuhi nga walay katubtuban.’ Juan 3:16.”—Ellen G. White, The Desire of Ages, p. 22.