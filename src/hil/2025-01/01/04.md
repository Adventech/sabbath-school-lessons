---
title:  Gugma nga Napakita Sing Kinabubut-on
date:   31/12/2024
---

Walay sapayan sang sulitsulit nga pagrebelde, ang Dios wala lamang nagpadayun sa pagpakita sang Iya paghigugma sa Israel, kundi nagpadayun man Siya sa pagpakita sang Iya kinabubut-on nga paghigugma sa aton, bisan pa sang makasasala pa kita. Indi kita takus sa paghigugma sang Dios, kag indi naton ini mapangabudlayan para maangkon. Sa pihak nga bahin, ang Dios wala nagakinahanglan sa aton. Ang Dios sa Biblia wala nagakinahanglan sang bisan ano nga butang (Mga Binuhatan 17:25). Ang paghigugma sang Dios para sa imo kag para sa akun kag para sa tanan nga tawo bug-os nga kinabubut-on sang Dios.

`Ekomparar ang Bugna 4:11 kag Salmo 33:6. Ano ang ginasugid sa aton sang sini nga mga bersikulo nahanungud sa kahilwayan sang Dios nga may kaangtanan sa Pagpanuga?`

Ang Dios hilway nga nagtuga sang sini nga kalibutan. Kag, tungud sini, ang Dios takus sang bug-os nga himaya, dungug, kag gahum. Ang Dios wala na nagakinahanglan nga magtuga pa sang bisan ano nga kalibutan. Antes pa napundar ang kalibutan, ang Dios nagakalipay na sa mahigugmaon nga relasyon nga yara sa tunga sang pagka-Dios.

`Basaha ang Juan 17:24. Ano ang ginasugid sini sa aton nahanungud sa gugma sang Dios antes pa napasad ang kalibutan?`

Ang Dios wala na nagakinahanglan sang mga tinuga bilang patuhuyan sang Iya gugma. Kundi, suno sa Iya karakter nga mahigugmaon, ang Dios nagdisisyon nga tugahon ang kalibutan kag magsulod sa isa ka mahigugmaon nga pagpakigrelasyon sa mga tinuga.

Indi lamang nga gintuga sang Dios ang ini nga kalibutan bilang isa ka buluboan sang Iya bugana nga gugma, kundi nga ang Dios nagpadayun man sa paghigugma sa katawhan, bisan pa pagkatapos nga ang tawo nahulog sa pagpakasala, kag bisan pa pagkatapos sang aton personal nga pagpakasala.

Pagkatapos sang pagpakasala sa Eden, si Adan kag Eva wala na sang kinamatarung nga magpadayun sa pagkabuhi kag magbaton sang gugma sang Dios. Apang ang Dios nga nagasakdag “sang tanan nga mga butang paage sa pulong sang Iya gahum” (Hebreo 1:3), sa Iya daku nga gugma, kalooy, kag bugay nagsakdag sang ila kabuhi kag naghimo sang pamaage agud mapasag-uli ang katawhan pabalik sa Iya kaugalingon paage sa gugma. Kag ang ina nga pagpasag-uli nagalakip man sa aton.

`Ano ang masugid sa aton nahanungud sa gugma kag karakter sang Dios paage sa kamatuuran nga padayun Siya nga nagabobo sang paghigugma sa kalibutan, sa pihak sang pagpakasala kag kalautan sini? Paano ang ini nga kamatuuran magbuyok sa aton nga higugmaon man naton Siya?`