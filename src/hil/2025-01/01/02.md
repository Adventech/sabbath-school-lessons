---
title:  Labaw pa sang sa Makatarungan nga Ginapaabot sang Tawo
date:   29/12/2024
---

Ang Dios wala lamang nagapamangkot sa aton, “Ginahigugma mo bala ako,” kundi ang Dios mismo nagahigugma sa tagsa ka tawo, kag ginahimo Niya ini sing bugana. Sa pagkamatuud, bugana Siya nga nagahigugma sa imo kag sa akon kag sa tagsa ka persona nga mas labaw pa sang sa aton posible nga mahunahunaan. Kag nahibaloan naton ang ini nga paghigugma paage sa Iya nahimo sa kasaysayan sang Iya katawhan.

`Basaha ang Exodo 33:15–22 kag talupangda ang kaundan sang sini nga mga bersikulo kag ang panaysayon nga kun sa diin ini nagpakita. Ano ang ginapahayag sang sini nga mga dinalan nahanungud sa kabubut-on kag gugma sang Dios, elabi nagid sa bersikulo 19?`

Daw nadula ang tanan. Wala madugay pagkatapos sang makatalanhaga nga pagluwas sang Dios sang Iya katawhan gikan sa kahiolipnan sa Egipto, ang katawhan sang Israel nagrebelde na batok sa Dios kag nagsimba sa isa ka bulawan nga tinday nga baka. Sang nakapanaug na si Moises gikan sa bukid, nakita niya ang kun ano nga ila nahimo, kag ginlampus ang mga tapitapi nga nagaunod sang Napulo ka mga Sogo kag nabuka ini. Bisan pa nga nadula na sang katawhan ang bisan ano nga kinamatarung sa mga pribilihiyo sang katipan kag pagpakamaayo nga ginbobo sing bugana sang Dios sa ila, ang Dios nagpili nga epadayun gyapon sa ila ang pagpakigsaad sa katipan—sa pihak sang ila pagkadili-takus para sa mga pagpakamaayo sang katipan.

Ang mga pulong sang Exodo 33:19 nga, “ ‘magamaayo ako sa pagaayohan ko, kag magakalooy ako sa pagakalooyan ko,’ ” masami nga ginahangup sing sayup bilang nagakahulugan nga ang Dios nagapili nga mangin maayo kag maloloy-on pipila ka tawo, apang indi sa iban. Apang, sa kaundan sini, ang Dios wala nagapahayag diri nga magapili Siya nga mangin maloloy-on kag maayo sa pipila ka tawo kag indi sa iban. Indi amo sina ang pamaage sang Dios, baliskad sa pipila ka bantog nga teolohiya nga kun sa Diin ang Dios nagtalana na nga daan nga ang iban malaglag kag magaatubang sang walay katubtuban nga pagpakamalaut.

Ano niyan ang ginapamolong sang Dios diri? Kinahanglan talalupangdon nga bilang Manunuga sang tanan, ang Dios nagapahayag nga may yara Siya sang kinamatarung kag pagbulut-an nga maghatag sang bugay kag kalooy sa bisan pa pinaka indi takus nga katawhan. Kag ginhimo Niya ini sa sini nga sitwasyon, bisan pa pagkatapos sang pagrebelde nila paage sa pagsimba sa bulawan nga tinday nga baka, paage sa paghatag sang kalooy sa Iya katawhan nga amo ang Israel, bisan pa indi sila takus nga magbaton sini.

Isa ini sa madamo nga mga hitabo nga kun sa diin ang Dios nagpahayag sang Iya gugma kag ginhimo Niya ini labaw sa bisan ano pa nga makatarunganon nga mga ginapaabot sang tawo. Maayo nga balita para sa aton tanan, indi bala?

`Sa ano nga mga paage nga ang Dios nagapadayun sa pagpahayag kag pagpakita sang Iya gugma sa imo—mas labaw pa sang sa bisan ano nga makatarunganon nga mga ginapaabot sang tawo?`