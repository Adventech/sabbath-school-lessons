---
title:  Ang Dios Nagahigugma Sing Bugana
date:   28/12/2024
---

### Basaha para sa Pagtoon sini nga Semana

Exodo 33:15–22; Oseas 14:1–4; Bugna 4:11; Juan 17:24; Mateo 22:1–14; Juan 10:17, 18.

> <p>Salauluhon nga Texto</p>
> “ ‘Ayohon ko ang ila pagtalikod; higugmaon ko sila sing bugana, kay ang akon kaakig nagapalayo sa iya’ ” (Oseas 14:4).

Bisan pa nga ginpanginwala ni Pedro si Jesus sing tatlo ka beses, nga suno gid sa natagna ni Jesus (Mateo 26:34), ang ini nga pagpanginwala indi amo ang katapusan sang kasaysayan. Pagkatapos sang pagkabanhaw, ginpamangkot ni Jesus si Pedro, “ ‘ginahigugma mo bala ako sing labi sini sa ila?’ kag nagsabat si Pedro, “ ‘Hoo, Ginoo; Ikaw nakahibalo nga ako nagahigugma sa Imo.’ ” kag si Jesus nagsiling, “ ‘Pahalba ang akon mga cordero.’ ” Niyan, namangkot liwat si Jesus sa kay Pedro, “ ‘ginahigugma mo bala Ako?’ ” kag si Pedro nagsabat, “ ‘Hoo, Ginoo; ikaw nakahibalo nga ako nagahigugma sa Imo.’ ” Kag si Jesus nagsiling, “ ‘Tatapa ang akon mga carnero.’ ” Apang, sa ikatatlo nga beses si Jesus namangkot liwat kay Pedro, “ ‘ginahigugma mo bala Ako?’ ” kag si Pedro nagkasubu bangud nga nagpamangkot Siya sa iya sing tatlo gid ka beses, ‘Ginahigugma mo bala ako?’ Kag nagsabat si Pedro, “ ‘Ginoo, Ikaw nakahibalo sang tanan nga butang; Ikaw nakahibalo nga ako nagahigugma sa Imo.’ ” Si Jesus nagsiling sa iya, “ ‘Pahalba ang akon mga carnero’ ” (Juan 21:15–17). Kaangay nga ginpanginwala ni Pedro si Jesus sing tatlo ka beses, si Jesus nagpasag-uli sa kay Pedro sa tatlo man ka beses paage sa sining importante nga mga palamangkutanon.

Bisan ano paman ang kinalain sang aton mga kahimtangan gikan sa kay Pedro, ang prinsipio magkapareho lang sa madamo nga mga bahin. Kun sayoron, ang palamangkutanon nga ginpamangkot ni Jesus sa kay Pedro amo man ang pamangkot nga ginapahayag ni Jesus sa kada isa sa aton, sa aton panahon kag duug: Ginahigugma mo bala Ako?

Nagadepende tanan sa aton sabat sa sina nga pamangkot.

_*Ton-e ang leksyon sa sini nga semana sa paghanda para sa Inugpahuway, Enero 4._