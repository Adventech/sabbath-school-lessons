---
title:  Wala Nabalusan nga Paghigugma
date:   30/12/2024
---

Ang makatalandug nga halimbawa bahin sa paghigugma sang Dios para sa nagpakasala nga katawhan makita sa kasaysayan ni Oseas. Ang Dios nagmando sa kay propeta Oseas nga, “ ‘Lakat, pangasawa ka gikan sa pagkamakihilawason kag mga anak sang pagkamakihilawason, kay ang duta nagahimo sing daku nga pagkamakihilawason tungud sa pagbiya sa Ginoo’ ” (Oseas 1:2). Si Oseas kag ang iya maluib nga asawa nangin isa ka buhi kag praktikal nga leksyon bahin sa paghigugma sang Dios para sa Iya katawhan, bisan pa sa pihak sang pagkadimatutum sang Israel kag pagkamakihilawason sa espiritwalidad. Kun sayoron, isa ini ka estorya bahin sa bugana nga paghigugma nga ginhatag sang Dios sa sadtong indi takus sini.

Sa pagkamatuud, sa pihak sang pagkamatutum kag paghigugma sang Dios, ang katawhan nagrebelde sing sulitsulit batok sa Iya. Gane, ang Kasulatan sulitsulit nga naglaragway sa Dios bilang manughigugma nga wala ginabalusan sang isa ka maluib nga tiayon. Ginhigugma Niya sing himpit kag matutum ang Iya katawhan, apang gintamay nila Siya kag nag-alagad kag nagsimba sa iban nga mga diosdios, nagpalisod sing tuman sa Iya kag nagguba sang relasyon, nga daw indi na mauli pa.

`Basaha ang Oseas 14:1–4. Ano ang ginapahayag sang sini nga mga bersikulo nahanungud sa malig-on nga paghigugma sang Dios para sa Iya katawhan?`

Pagkatapos sang sulitsulit nga pagrebelbde sang Iya katawhan ang Dios nagpahayag: “ ‘Ayohon ko ang ila pagtalikod; higugmaon ko sila sing bugana.’ ” Ang tinaga nga “bugana” sa dinalan nga “ ‘higugmaon ko sila sing Bugana’ ” nagbadbad sang isa ka Hebreo nga polong (nedabah), nagapahangup nga gintanyag sing buluntaryo. Pareho ang ini nga tinaga sa ginagamit bahin sa kinabubut-on nga halad sa pag-alagdan sang sanctuario.

Sa kabug-osa sang Oseas, kag sa bug-os nga pagsaysay sang Kasulatan, ang Dios nagpakita sang dalayawon nga pagkatampad kag kalooy sa Iya katawhan. Bisan pa nga nagasulitsulit sila sa pagpalapit sa iban nga kahagugma, nga nagalapas sa ila pagpakigkatipan sa Dios, nga daw indi na mapasag-uli, apang sa kabubut-on mismo sang Dios, nagpadayun Siya sa pagpakita sang Iya paghigugma sa ila. Ang katawhan indi takus sa paghigugma sang Dios; nasikway kag nadula na nila ang bisan ano nga kinamatarung sa pag-angkon sini. Apang, ang Dios nagpadayun sa pagpakita sang Iya paghigugma sa ila nga wala sang bisan ano nga pagpamilit, moral man ukon indi. Diri kag sa bisan diin nga bahin, ang Kasulatan tayuyun nga nagapakita sang paghigugma sang Dios bilang kinabubut-on kag buluntaryo.

`Madamo nga mga tawo ang nagahunahuna nga ang Dios isa ka manughukom nga mapintas kag yara sa malayo. Paano ang imahin sang Dios nga ginyaguta kag napasub-an bilang isa ka manughigugma nga wala nabalusan sang isa ka dimatutum nga katiayon makabulig sa imo para mangin lain ang imo panan-awan sa Dios? Paano ini makapabag-o sa pamaage sang imo pagtan-aw sa imo kaugalingon nga relasyon sa Dios?`