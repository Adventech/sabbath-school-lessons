---
title:  Labaw sa Tanan, Higugmaa ang Isa kag Isa
date:   27/03/2025
---

Kun ang gugma amo ang katumanan sang kasogoan, niyan ang isa ka tawo indi makabantay sang kasogoan sa kabug-osan nga bahin paage lamang sa paglikaw gikan sa paghimo sang sayop nga mga butang. Ang kasogoan sang gugma mismo (nga napahayag sing bug-os sa Kasulatan) wala lamang nagamando sa aton nga maglikaw gikan sa paghimo sang kalautan, kundi ang kasogoan nagabuyok sa aton nga maghimo sang mga binuhatan nga nagapahayag sang gugma sang Dios sa iban—indi lamang sa iban nga myembro sang iglesia kundi subong man sa bilog nga kalibutan, nga nagakinahanglan gid sang isa ka pagpanaksi sang matuud nga Kristohanon.

`Basaha ang Santiago 2:1–9. Ano ang importante nga mensahe ang nahatag sa aton diri?`

Sa sini nga bahin, si Santiago mabaskog nga nagabatikos sang inhustisya sa sosyodad, nga nagapatuhoy sing labi sa pagpakahuya sa mga imol kag pagpamigos sang pipila ka mga manggaranon. Niyan, nagpanawagan Siya sang pagtamud sa kasogoan sang gugma para sa isigkatawo, kag nagsiling nga kun nagatuman kamo sang kasogoan, niyan “magahimo kamo sang maayo” (Santiago 2:8).

Kaangay ang napahayag ni Ellen G. White: “Ang paghigugma sa tawo isa ka pagpakita sang paghigugma sang Dios sa duta. Sa katuyuan nga matanum ang ini nga gugma kag mahimo kita nga mga kaanakan sang isa ka pamilya, ang Hari sang himaya nangin isa sa aton. Kag kun ang Iya mga polong sang nagpaalam Siya matuman, ‘higugmaa ang isa kag isa, kaangay sang akon paghigugma sa inyo’ (Juan 15:12); kun higugmaon ta ang kalibutan kaangay sang Iya paghigugma sini, niyan para sa aton ang Iya misyon natuman. Takus kita para sa langit; tungud yara ang langit sa aton mga tagiposoon.”—Ellen G. White, The Desire of Ages p. 641.

Kun ginahigugma naton ang kalibutan, kaangay sang paghigugma ni Cristo sa kalibutan—mangin takus kita para sa langit. Daw ano katahum ini nga pagpahayag bahin sa kun ano ang kahulugan sang mangin isa ka sumulunod ni Jesus!

Si Jesus nagmando sa Iya mga sumulunod nga “ ‘higugmaon ang isa kag isa;’ ” subong nga “ ‘Ako naghigugma sa inyo’ ” (Juan 13:34). Si Jesus nagpahayag man nga: “ ‘Sa sini ang tanan nga tawo makahibalo nga kamo mga gintoton-an ko, kon maghigugmaanay kamo’ ” (Juan 13:35). Ang gugma tama ka importante sa pagtoo sang Kristohanon tungod nga ang Dios gugma (1 Juan 4:8, 16). Kag yadtong nagaangkon nga maghigugma sa Dios dapat maghigugma sa isa kag isa (ekomparar sa 1 Juan 3:11; 4:20, 21).

Gani, ang 1 Pedro 4:8 naglaygay sa mga Kristohanon: “Labaw sa tanan magmainit kamo sa inyo paghigugmaanay sa isa kag isa, ‘kay ang gugma nagatabon sang kadam-an nga mga sala’ ” (tan-awa man ang Mga Hebreo 10:24 kag 1 Mga Taga-Tesalonica 3:12).

`Magpamalandung sing labi bahin sa ediya nga maghigugma sa kalibutan kaangay sang paghigugma ni Cristo. Paano ini makabulig sa aton nga mahangpan sing maayo ang konsepto sang Kristohanon nga pagkahimpit kag paano mahimo nga takus para sa kabuhi nga walay katapusan? Epakigbahin ang sabat sa imo klase sa sini nga Sabado.`