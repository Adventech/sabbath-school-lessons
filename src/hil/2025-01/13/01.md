---
title:  Ang Gugma Amo ang Katumanan Sang Kasogoan
date:   22/03/2025
---

### Basaha Para sa Pagtoon sa sini nga Semana

Exodo 20:1–17; Roma 6:1–3; Roma 7:7–12; Jeremias 31:31–34; Mateo 23:23, 24; Santiago 2:1–9.

> <p>Salauluhon nga Teksto</p>
> “Dili kamo mag-utang bisan kay sin-o, luwas sang paghigugmaanay; kay ang nagahigugma sa iya isigkatawo nakatuman sang kasogoan” (Roma 13:8).

Samtang nagahinun-annn sila bahin sa isa ka problema nga myembro, ang isa ka persona sa church board nagsiling sa pastor, “indi kita makahimo sang desisyon nga nabase sa kalooy.” Indi kita? Ang pastor nagpainoino kun ano ang paghangup sang sini nga tawo nahanungud sa Dios kag sa kasogoan sang Dios. Ang kalooy kinahanglanon gid nga mangin sadsaran sa aton pagpakig-angut sa katawhan, elabi nagid sa mga nakasala.

Kun ang gugma amo ang katumanan sang kasogoan, niyan dapat magmahinalongon kita nga indi maghunahuna sang kasogoan sa pamaage nga nagabulag ini gikan sa gugma ukon maghunahuna sang gugma sa pamaage nga indi ini konektado sa kasogoan. Sa Kasulatan, ang gugma kag ang kasogoan nagaupdanay. Ang langitnon nga Manughatag sang kasogoan gugma, kag gani, ang kasogoan sang Dios amo ang kasogoan sang gugma. Kaangay sang nasulat ni Ellen G. White, amo ini ang kopya sang karakter sang Dios. (Tan-awa ang Christ’s Object Lessons, p. 305.)

Ang kasogoan sang Dios indi isa ka hugpong sang indi maathag nga prinsipio kundi mga mando kag mga pagtudo nga napatuhoy para sa aton kauswagan. Ang kasogoan sang Dios, isa ka bahin sa pagpakita sang gugma kaangay nga ang Dios mismo nagpakita sini.

_*Ton-e ang leksyon sa sini nga semana sa paghanda para sa maabot nga Inugpahuway, Marso 29._