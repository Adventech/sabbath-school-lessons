---
title:  Ang Gugma Amo ang Katumanan sang Kasogoan
date:   26/03/2025
---

Ang relasyon sa tunga sang gugma kag sang kasogoan tama ka importante. Sa pagkamatuud, suno sa Kasulatan, ang paghigugma amo ang katumanan sang kasogoan.

Sa Roma 13:8–10, si Pablo nagtudlo nga “siya nga nagahigugma sa iban nagtuman sang kasogoan” (Roma 13:8). Pagkatapos lista sang madamo nga bahin sang katapusan nga anum sa Napulo ka Sogo, si Pablo nagdeklarar nga tanan ini “natingob sa sining polong, ‘higugmaa ang imo isigkatawo subong sang sa imo kaugalingon’ ” (Roma 13:9). Sa pagkamatuud, si Pablo nagtudlo sing maathag nga, “ang gugma amo ang katumanan sang kasogoan” (Roma 13:10). Sa liwat, sa Galacia 5:14, si Pablo nagpaathag, “Kay ang bug-os nga kasogoan natuman sa isa ka polong, ‘Higugmaa ang imo isigkatawo subong sang imo kaugalingon.’ ” (Mga Taga-Galacia 5:14). Apang ano nga sahe sang gugma ina nga nagatuman sang kasogoan? Daw kaangay sa ano ina nga gugma?

`Basaha ang Mateo 23:23, 24. Ano ang “dalagku nga mga butang sang kasogoan”? Basaha ang Deuteronomio 5:12–15 kag Isaias 58:13, 14. Paano ang ini nga mga teksto nagpakita sang relasyon sa tunga sang kasogoan (elabi nagid sang sogo sa Inugpahuway) kag sang kabalaka sang Dios para sa hustisya kag kaluwasan?`

Si Jesus nagkilala sang “dalagku pa nga mga butang sang kasogoan” bilang “hustisya kag kalooy kag pagtoo.” Kag angut sa isa ka kasogoan nga amo-ang Inugpahuway-makita naton sa Kasulatan nga ang Inugpahuway mismo naangut sa kaluwasan kag hustisya.

Sa Deuteronomio 5, ang sogo sa Inugpahuway napasad nga naangut sa pagluwas sang Dios sa Israel gikan sa pagkaulipon. Kun sayoron, ang Inugpahuway, indi lamang isa ka handumanan sang pagpanuga kundi isa man ka handumanan sang pagluwas gikan sa pagkaulipon kag pagpigos. Kag sa kaundan nahanungud sa pagliso gikan sa kaugalingon nga kalipayan pakadto sa pagtawag sa Inugpahuway nga isa ka kalipayan paage sa pagkalipay sa Ginoo (Isaias 58:13, 14), ang pagpatalupangod yara sa buluhaton sang gugma kag hustisya para sa iban—paghimo sang maayo, pagpakaon sa ginagutom, pag-amoma sa mga wala sing puluy-an (tan-awa ang Isaias 58:3–10).

`Bangud nahatagan sang sini tanan nga mga pagtudlo (kag madamo nga iban pa), yadtong mga nagahandum sa pagtuman sang kasogoan paage sa gugma dapat magkabalaka indi lamang nahanungud sa sala nga ginatuyo kundi subong man nahanungud sa sala bangud sang indi paghimo kun ano ang ensakto. Ang gugma bilang katumanan sang kasogoan nagalakip indi lamang sang pagbantay sa kasogoan sa bahin sang paglikaw gikan sa paghimo sang sala kundi ginalakipan man aktibo nga paghimo sang maayo—paghimo sang buluhaton sang gugma nga matutum sa pagpauswag sang hustisya kag kalooy. Ang pagkamatutum sa Dios mas labaw pa sang sa indi lang paglapas sa sinulatan nga yara sa kasogoan.`