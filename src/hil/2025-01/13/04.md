---
title:  Kasogoan kag Bugay
date:   25/03/2025
---

Sa aton na naton-an, ang kasogoan kag bugay wala nagapamatok sa isa kag isa. Sa baylo, nagaserbe ini sila sang nagkalainlain nga mga katuyuan suno sa gugma kag hustisya sang Dios. Ang isa ka daku nga kinatuhayan sa tunga sang kasogoan kag bugay mahimo nga nakapalibog sa mga Israelinhon sang una nga panahon, nga nakakita sa Dios nga naghatag sang kasogoan mismo bilang isa ka daku nga pagpahayag sang bugay sang Dios. Samtang nga ang mga “diosdios” sang mga pungsud sa palibut pabag-o bag-o kag dimapaktan, nga nagabiya sa katawhan nga wala sang kahigayunan nga mahibaloan kun ano ang ginahandum sang “mga diosdios” kag kun ano ang makapahamuut sa ila, ang Dios sang Biblia tama kaathag nga nagtudlo sa Iya katawhan nahanungud sa kun ano ang makapahamuut sa Iya. Kag ang makapahamuut sa Iya amo lamang ang kun ano ang para sa ikaayo sang tanan Niya nga katawhan, sa kada isa ila kag sa kabilogan.

Apang, ang kasogoan indi makaluwas sa aton gikan sa sala ukon makapabag-o sa tagiposoon sang tawo. Tungod sang aton duna nga pagkamakasasala, nagakinahanglan kita sang isa ka pag-ilis sang aton espiritwal nga tagispoon.

`Basaha ang Jeremias 31:31–34. Ano ang ginatudlo sini nahanungud sa mga saad sang Dios sa paghatag sa aton sang isa ka bag-o nga tagiposoon? Ekomparar ini sa mga polong ni Cristo sa kay Nicodemo sa Juan 3:1–21 nahanungud sa bag-o nga pagkatawo. Tan-awa man ang Mga Hebreo 8:10.`

Ang Napulo ka mga Sogo ginsulat mismo sang Dios sa tapitapi nga bato (Exodo 31:18), apang ang kasogoan dapat man masulat sa mga tagiposoon sang katawhan sang Dios (Salmo 37:30, 31). Sing nagakaigo, ang kasogoan sang gugma sang Dios indi mangin yara sa gwa naton kundi sa sulod mismo sang aton karakter. Ang Dios lamang ang makasulat sang Iya kasogoan sa tagiposoon sang tawo, kag nagsaad Siya nga himoon ini para sa Iya nakigkatipan nga katawhan (tan-awa ang Mga Hebreo 8:10).

Indi naton maluwas ang aton kaugalingon paage sa pagbantay sang kasogoan. Sa baylo, bangud sa bugay naluwas kita paage sa pagtoo, indi sang aton kaugalingon, kundi bilang dolot sang Dios (Mga Taga-Efeso 2:8). Wala kita nagabantay sang kasogoan para maluwas; ginabantayan naton ang kasogoan bangud nga naluwas na kita. Wala kita nagabantay sang kasogoan agud higugmaon kundi tungod nga ginhigugma na kita, kag gane nagahandum kita nga higugmaon ang Dios kag ang iban nga katawhan (tan-awa ang Juan 14:15).

Sa amo man nga bahin, ang kasogoan nagapakita sa aton sang aton sala (Santiago 1:22–25, Roma 3:20, Roma 7:7), nagapakita sa aton sang aton pagkinahanglan sang Manunubos (Mga Taga-Galatia 3:22–24), nagatuytuy sa aton sa pinakamaayo nga pamaage sang kabuhi, kag nagapahayag sang mahigugmaon nga karakter sang Dios.

`Ano ang imo paglaum sa paghukom? Ang imo bala maukod kag matutum nga pagbantay sang kasogoan ukon ang pagkamatarung ni Cristo, nga nagtabon sa imo? Ano ang masugid sa imo sang imo sabat nahanungud sa katuyuan sang kasogoan sang Dios bahin sa kun ano ang mahimo kag indi mahimo sini?`