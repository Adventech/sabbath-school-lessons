---
title:  Ang Kasogoan Balaan kag Matarung kag Maayo
date:   24/03/2025
---

Ang gugma amo ang sadsaran sang kasogosan sang Dios. Kun ang Dios nagapalig-on sang kasogoan, ginapalig-on Niya ang gugma. Amo ini ang rason kun ngaa nga si Jesus napatay agud maluwas ang mga makasasala. Gani, sarang Siya nga mangin matarung kag mangin manugpakamatarung sadtong mga nagtoo (Roma 3:25, 26). Daw ano katahum ini nga pagpahayag sang gugma! Gani, ang kasogoan wala ginabalewala sa proseso sang pagtubos; sa baylo, ginapalig-on ini.

`Basaha ang Roma 6:1–3 kag sunod ang Roma 7:7–12, nga may partikular nga pagtalupangod sa bersikulo 12. Ano ang ginapamolong sa aton sang sini nga mga bersikulo nahanungud sa kasogoan, bisan pa pagkatapos sang pagkapatay ni Cristo?`

Samtang ang iban nagapati nga ang bugay kag pagtubos nagkuha sang kasogoan, si Pablo nagpaathag nga indi kita magpadayun sa pagpakasala agud nga ang bugay magbugana. Sa baylo, yadtong mga yara kay Cristo paage sa pagtoo “nabautisohan sa Iya kamatayun” kag nag-isip sang ila kaugalingon bilang patay sa sala kag buhi sa kay Cristo.

Ang kasogoan sang Dios indi sala, apang (upod sa iban pa nga mga butang) nagatudlo ini sang sala kag ang aton paglapas mangin maathag sa aton. Amo ina kun ngaa nga ang “kasogoan balaan, kag ang sogo balaan kag matarung kag maayo” (Roma 7:12). Nagapahayag ini sang aton daku nga pagkinahanglan sang kaluwasan, pagtubos—ang kaluwasan kag pagtubos nga naghalin lamang gikan kay Cristo. Gani, wala naton “ginapakawalay-pulus ang kasogoan paagi sa pagtoo” kundi “sa kabaliskaran, ginapalig-on naton ang kasogoan” (Roma 3:31).

Si Cristo nagkari indi sa pagbungkag sang kasogoan kundi sa pagtuman sang tanan nga nasaad sa Kasogoan kag sa mga Manalagna. Gani, nagpahayag Siya nga, “ ‘tubtub nga magtaliwan ang langit kag duta, indi nga mas-a mapataliwan sa kasogoan bisan isa ka kudlit, ukon isa ka tumbok…’ ” (Mateo 5:18).

Ang Kasogoan sang Dios mismo nagarepresentar sang pagkabalaan sang Dios—ang Iya himpit na karakter sang gugma, pagkamatarung, pagkaayo, kag kamatuuran (Levitico 19:2, Salmo 19:7, 8; Salmo 119:142, 172). Sa sini nga bahin, talalupangdon nga, suno sa Exodo 31:18, ang Dios nagsulat sang Napulo ka Sogo sa tapi-tapi nga bato mismo. Bangud nga nasulat sa bato, ang ini nga mga sogo mga pagpamatuud sang wala nagabaylo nga karakter sang Dios kag sang Iya moral nga panggobyerno, nga napasad sa gugma—isa ka sadsaran nga tema sang daku nga pagsumpunganay.

`Paano ang ini nga kaangtanan sa tunga sang kasogoan kag gugma makabulig sa aton nga mahangpan sing maayo ang mga polong ni Jesus, “ ‘Kun kamo nagahigugma sa Akon, magabantay kamo sang Akon mga Sogo’ ” (Juan 14:15)?`