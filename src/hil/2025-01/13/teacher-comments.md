---
title:  Komento Sang Manunudlo
date:   28/03/2025
---

### Bahin I: Kabilugan nga Panan-aw

**Sadsaran nga Teksto**: Roma 13:8

**Sentro Sang Pagtoon**: Exodo 20:2, Roma 13:8–10.

**Panugod**: Ang Napulo ka Sogo amo ang pagpabutyag sang personal kag pagpakigkatipan nga relasyon sang Dios sa Iya katawohan.

**Mga Tema sa Leksyon**: Ang leksyon sa sini nga semana nagahatag importansia sa tatlo ka dalagku nga punto.

1. Ang kasogoan sang Dios nagatumud sa mga pagpakigrelasyon, sang sa ginahanguphangup lamang nga mga prinsipio: Ang kasogoan sang Dios indi tiningub nga ginahanguphangup nga mga prinsipio kondi pagpabutyag sang pagpakigrelasyon. Ang paglaragway sang Napulo ka Sogo nagapahangup sang pagpakigsaad nga mga relasyon sa tunga sang Dios kag sang Iya katawohan. Ang pagpakigsugilanon sang Dios kay Moises nagahatag importansia sa sini nga relasyon nga lenguahe, sa diin ang Dios ginalaragway bilang agila, nga nagabitbit sang Iya katawohan sa Iya mga pakpak sa pagluwas sa ila halin sa Ehipto. Ang panguna nga ideya sang sini nga paglaragway amo nga ang katawohan gindala sa Dios mismo.
2. Ang Napulo ka Sogo nagalaragway sang husto nga pagpabutyag sang aton gugma sa Dios kag sa iban: Sa wala pa ang mga lista sang “Mga dili,” ang Napulo ka Sogo nagasugod sa personal kag mahigugmaon nga pagpatalupangud, “Ako ang Ginoo nga imo Dios” (Exodo 20:2). Ang lista sang mga kasogoan isa ka mahigugmaon kag mainangtanon nga mga sabat sa Dios sang Israel, nga nagluwas sa ila. Ang una nga apat ka sogo nagalaragway sang katampad nga gugma nga dapat ipakita sang katawohan sa Dios. Ang olihi nga anum ka sogo nagapabutyag sang hantup nga mga porma sang gugma sa iban, nga sa olihi magapakita nga kita nagahigugma sa Dios.
3. Ang kasogoan sang Dios nakakita sang iya katumanan sa gugma: Sa Roma kag sa Galacia ang ideya sang katumanan sang kasogoan naangot sa pag-alagad sa isigkatawo pinaagi sa gugma. Si Pablo, sa mga taga-Galacia, nagapaathag nga ang kasogoan natuman sa aton paghigugma sa aton kaingod. Sa mga taga-Roma, ang paghigugma sa isa kag isa amo ang katumanan sang kasogoan. Ang naolihi nga anum sang Napulo ka Sogo nagapakilala kon ano ang buut ipahangup sa paghigugma sang kaingod subong sa imo kaugalingon.

**Aplikasyon sa Kabuhi**: Paano ang imo relasyon sa Dios magabaylo kon imo mahangpan nga ang Napulo ka Sogo indi lamang tingub nga mga pagsulundan kondi isa ka pagpabutyag sang gugma kag pagsabat sa personal kag mahigugmaon nga pagpakigrelasyon sang Dios?

### Bahin II: Komentaryo

**1. Ang Kasogoan Sang Dios Nagatumud sa Pagpakigrelasyon Sang sa Paghanguphangup nga mga Prinsipio.**

Ang ideya nga ang kasogoan sang Dios nagalakip sang mabugnaw nga mga paghanguphangup ukon indi personal nga mga prinsipio wala nagakabagay sa biblikanhon nga laragway sang Dios sa paghatag sang Napulo ka Sogo sa katawohan sang Israel sa Bukid sang Sinai. Importante nga basahon ang laragway sang Napulo ka Sogo (Exodo 20) sa kapawa sang pagpakigsaad nga relasyon nga natukud, sa Exodo 19. Sang pag-abut sang Israel sa kamingawan sang Sinai (Exodo 19:1), ang sugilanon sang Dios kay Moises sa Bukid sang Sinai nagahatag sang importansia sa pagpati sang pagpakigsaad nga relasyon sa tunga sang Dios kag katawohan sang Israel. Sa dugang nga detalye, si Moises ginhambalan sang Dios nga ihambal sa mga Israelinhon ang masunod nga mga pulong : “Kamo nakakita sang ginhimo ko sa mga Egiptohanon, kag kon paano nga gindala ko kamo sa ibabaw sang mga pakpak sang aguila kag gindala kamo sa akon. Busa karon, kon magtuman kamo sang akon tingug kag magbantay sang akon katipan, manginkaugalingon kamo nakon sa tunga sang tanan nga mga katawohan; kay ang bug-os nga duta akon, kag kamo manginginharian nga mga sacerdote sa akon kag pungsud nga balaan” (Exodo 19:4–6).

Ang mainanguton nga lenguahe sang sini nga dinalan tama ka dalayawon. Ang diosnon nga pagluwas halin sa Ehipto nga ginalaragway subong sang Dios nga nagadala ukon nagabitbit sang mga Israelinhon, kaangay sang aguila. Sing makagalanyat, ang paghatag importansia indi lamang sa katawohan nga nagagowa sa Ehipto ukon nagakadto sa Duta sang Saad. Sa baylo, ang panguna nga punto amo nga ang katawohan nadala sa Dios mismo.

Sa sini nga konteksto, ang katawohan sang Israel ginaagda sa pagbantay sang katipan sang Dios sa personal nga pagbatyag sa pagpamati sa tingug sang Dios. Samtang madamu nga mga pagbadbad sang Biblia husto nga nagagamit sang Hebreo nga berbo šm’ sa mga punto sang pagtuman sang tingug sang Dios (tan-awa ang NKJV, ESV, NASB, NRSV, NIV), ang berbo sa Hebreo nagalaragway sing mas literal ang buhat sang pagpamati (hearing) ukon sa pagpamati (listening) sa Iya tingug (tan-awa ang NET, HCSB) (Ludwig Koehler et al., The Hebrew and Aramaic Lexicon of the Old Testament [Leiden: Brill, 1994–2000], p. 1571). Kon sila magpamat-ud sa pagpamati sa tingug sang Dios, ang mga anak ni Israel “pagapanag-iyahan” sang Dios (Exodo 19:5) ukon Iya “personal nga ginapanag-iyahan” (tan-awa ang kahulugan sang tinaga nga sĕgūlâ sa Ludwig Koehler, et al., The Hebrew and Aramaic Lexicon of the Old Testament, p. 742). Ini nga pagpabutyag nagapamatuud man sa personal nga kinaiya sang pagpakigkatipan nga relasyon nga ginaporma sa tunga sang Dios kag sang Iya katawohan, nga nangin legal pinaagi sa pagpabutyag sang Napulo ka Sogo, sa kapitulo 20.

**2. Ang Napulo ka Sogo Nagalaragway Sang Husto nga Pagpabutyag Sang Aton Gugma sa Dios kag sa Iban.**

Talalupangdon gid nga sa wala pa ang lista sang “mga indi” sa Napulo ka Sogo, ang Dios nagapakilala sang Napulo ka Sogo, sa Exodo 20:2, nga may personal nga pagpatalupangud (“Ako ang Ginoo nga imo Dios,” ang pagpatalupangud gindugang) kag nagahatag importansia sa Iya mahigugmaon kag makaluluwas nga buhat para sa Israel (pagluwas halin sa kahiulipnan sa Ehipto). Sa iban nga mga pulong, ang mga kasogoan wala nagasugod sa mabugnaw nga “dili” kondi sa personal kag mahigugmaon nga panghambal. Dugang pa, ang lista sang mga kasogoan nga nagasunod indi dapat pagahangpon nga paghaumhaum lamang nga mga kasogoan kondi mahigugmaon kag mainanguton nga sabat sa Dios sang Israel, nga sing magamhanon kag mainawaon nagluwas sa ila halin sa Ehipto.

Sa kapawa sang personal kag mahigugmaon nga panghambal sang Exodo 20:2 nga ang nauna nga apat ka sogo sing maathag nagalaragway kon paano ang kaanakan sang Israel dapat magpabutyag sang ila mahigugmaon kag mainanguton nga sabat pakadto sa ila personal nga Dios. Una, wala na sing iban nga dios luwas sa Ginoo. Ang gugma pakadto sa Dios napakita diri sa tinaga sang kompleto nga pagkatampad. Ikaduha, ining tampad nga gugma nagakinahanglan nga indi sila sa ila kaugalingon maghimo sang larawan nga tinigban (diosdios) nga simbahon. Ang matuud nga pagsimba, sa baylo sang pagkadiosdios, amo ang matuudtuud nga pabutyag sang gugma sa Dios. Ikatatlo, ang gugma sa Dios napahayag sa matinahuron nga pagtumod sa Iya ngalan. Kaangay sa ginhatag nga punto ni Kenneth Harris, ang paggamit sang ngalan sang Dios sa wala sing kapuslanan sing hantup nagatumod sa “paghimo sang makapatalang nga pagsaad sa ngalan sang Dios ukon ang pagtawag sa ngalan sang Dios sa pagsilot sang buhat sa diin ang persona indi matinud-anon (Levitico 19:12). Nagadumili man ini sa paggamit sang ngalan sang Dios sa mahika, ukon walay pagkabalaan, ukon walay pagtahud (Lev. 24:10–16).”—ESV Study Bible (Wheaton, IL: Crossway Bibles, 2008), p. 176. Ikaapat, ang paghigugma sa Dios nagakahulugan nga ang ikapito nga Adlaw nga Inugpahuway ginabantayan nga balaan bilang kinahanglanon nga pagpadumdum sang pagpanuga sang Dios. Samtang kita dapat magahigugma sa Dios adlawadlaw, ang Adlaw nga Inugpahuway isa ka pinasahi nga tion sa pagpabutyag sang aton mahigugmaon nga pagpakig-angot sa Iya.

Agud sa pagpasiguro, ang una nga apat ka sogo nagapaathag sing mas deretso kon ano ang kinahanglanon sa paghigugma sa Dios, samtang ang nabilin nga anum ka sogo nagapaathag sing mas hantup kon paano maghigugma sa iban. Apang, halin sa mas masangkad nga panan-aw, tungud ang pagkakilala sa Ginoo bilang Manluluwas nga Dios sang Israel (Exodo 20:2) nagalakip sang pagpakilala sa Napulo ka Sogo, sa kabilugan, ang hantup nga mga pamaagi nga kuntani dapat naton ipabutyag ang gugma sa iban sa olihi nga anum ka sogo, paagi sa pagpahangup, importante nga mga porma sang paghigugma sa Dios, sa pinakamataas nga pagbatyag. Ang ikalima nga sogo, halimbawa, nagaangot sang gugma pakadto sa mga ginikanan, nga nagahatag importansia sa ideya sang pagtahud sa ila, nga may malawig nga kinabuhi sa duta nga ginahatag sang Dios sa Israel. Gani, ang mahigugmaon nga saad sang Dios sing direkta naangot sa paagi sa diin ang kaanakan sang Israel magahigugma/magatahud sa ila mga ginikanan. Subong man, sa paghigugma sa iban, kag sa olihi ang paghigugma sa Dios pinaagi sa sining pahigda (horizontal) nga gugma, nagalakip sa paghatag sing bili sa kabuhi (indi ang pagpatay), nagapabilin nga putli sa pakighilawas kag nagahatag sang kabilihanan sa pag-asawahay (indi paghimo sang pagpanghilahi), nagatahud sang mga pagkabutang sang iban (indi ang pagpangawat), nagatindug sa kamatooran nahanungud sa akon kaingod (indi ang pagdala sang butig nga pagsaksi batok sa iya), kag nagapatubo sang mga handum nga ginporma sa espiritu sang pagkakontento (indi ang paghamkon sa mga butang nga iya sang akon kaingod).

**3. Ang Kasogoan Sang Dios Nakakita Sang Iya Katumanan sa Gugma.**

Si apostol Pablo nagapakita sang pagkaimportante sa ideya sang katumanan sang kasogoan sa Roma kag Galacia. Matapos ang pagpadasig sa mga taga-Galacia sa pag-alagad sa isa kag isa pinaagi sa gugma, siya nagapaathag nga ang “bug-os nga kasogoan natuman sa isa ka polong, ‘Higugmaa ang imo isigkatawo subong sang imo kaugalingon’ ” (Mga Taga-Galacia 5:14). Sa amo man, sa Roma 8:4, si Pablo nagahambal nga “ang ginakinahanglan sang kasogoan matuman sa aton” pinaagi kay Cristo kag sa Balaan nga Espiritu. Sa Roma 13:8–10, siya nagmitlang sa makaduha nga ang gugma nagatuman sang kasogoan sang Dios: “Dili kamo mag-utang bisan kay sin-o, luwas sang paghigugmaanay; kay ang nagahigugma sa iya isigkatawo nakatuman sang kasogoan. Ang mga sogo, ‘Dili ka magpanglahi, Dili ka magpatay, Dili ka magpangawat, Dili ka maghamkon,’ kag kon may iban pa nga sogo, ini tanan natingub sa sining pulong, ‘Higugmaa ang imo isigkatawo subong sang imo kaugalingon.’Ang gugma wala nagabuhat sing malain sa isigkatawo; busa ang gugma amo ang katumanan sang kasogoan.” (ang pagpatalupangud gindugang).

Sa pagsaylo halin sa diskusyon sang Cristohanon nga mga katungdanan sa sibil nga mga kagamhanan (Roma 13:1–7), nga nagalakip sa pagbayad sang buwis (Roma 13:6, 7), pakadto sa Cristohanon nga obligasyon sang gugma, si Pablo naggamit sang hinambalan sang kautangan sa duha ka pagbinagbinag. Nahanungud sa Cristohanon nga obligasyon sang gugma, “Ang Cristohanon indi magpahanugot sa utang nga indi mabayaran luwas lamang sa indi gid mabayaran—ang utang sa paghigugmaanay sa isa kag isa.’ Ang obligasyon sa paghigugma wala sing katapusan.”—Robert Mounce, Romans: The New American Commentary (Nashville, TN: Broadman & Holman Publishers, 1995), p. 245. Subong nga ang utang nagapahangup sang obligasyon sa isa ka tawo ukon institusyon, ang kasogoan nagapatuman sang mga obligasyon sa aton pakadto sa iban. Sa konteksto sa kasogoan sang Dios—nga may pinasahi nga pagtumod sa olihi nga lima ka sogo, nahanungud sa aton mga pagpakig-angot sa aton mga kaingod, nga nagalapaw sa aton obligasyon sa aton panimalay—ang pagbatyag sang aton mapinadayonon nga obligasyon ukon utang amo ang gugma.

### Bahin III: Aplikasyon sa Kabuhi

Binagbinaga ang masunod nga mga pamangkot sa imo klase:

1. Paano ikaw makasabat sa isa nga nagapamangkot sa kasogoan sang Dios, nga ginakabig ini nga hinugpong lamang nga mga pagsulundan?
2. Paano ang imo inagihan sa Adlaw nga Inugpahuway mangin labaw ka makahuluganon, pahanumdum nga ang kasogoan sang Dios nagaagda sa aton sa hapiit kag mahigugmaon nga pagsabat?
3. Paano mo mapakita ang gugma sang Dios sa praktikal nga mga paagi sa imo masugata kada adlaw, lakip ang mga dumuloong, mga abyan, kag panimalay?

`Notes`