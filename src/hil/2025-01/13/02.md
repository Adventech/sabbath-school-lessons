---
title:  Ang Kasogoan sang Gugma
date:   23/03/2025
---

Ang kasogoan sang Dios wala nagaunod sang indi maathag nga mga prinsipio; sa baylo, ang kasogoan sang Dios isa ka pagpahayag sang pagpakigrelasyon. Makita inin sing maathag sa Napulo kag Sogo. Ang sadsaran nga prinsipio sang Napulo ka Sogo yara na nga daan sa Harden sang Eden, ang mga prinsipio sang gugma nga magadumala sa relasyon nga yara sa tunga sang Dios kag sang katawhan kag sa tunga mismo sang mga katawhan.

Sang ang Napulo ka Sogo nasulat sa bato sa Exodo 20, ginhatag ini sa Israel sa kaundan sang relasyon sa pagpakigkatipan. Ang kasogoan ginsulat pagkatapos nga naluwas na sang Ginoo ang Iya katawhan gikan sa Egipto, kag ang kasogoan nabase sa gugma sang Dios kag sa Iya mga saad sa pungsud (tan-awa ang Exodo 6:7, 8 kag Levitico 26:12). Ang isa ka tawo makakita sa duwa ka bahin sang Napulo ka Sogo nga nagahandum ini para mapauswag ang relasyon sang tawo sa Dios kag ang relasyon nila sa isa kag isa.

`Basaha ang Exodo 20:1–17. Paano ang ini nga mga bersikulo nagpahayag sang duwa ka mga prinsipio, yadtong paghigugma sa Dios kag paghigugma sa iban?`

Ang una nga apat ka mga sogo nagapatuhoy sa relasyon sang katawhan sa Dios, kag ang katapusan nga anum tuhoy naman sa relasyon sang katawhan para sa isa kag isa. Ang aton relasyon sa Dios kag sa iban nga tawo pareho nga dapat madumalahan paage sa mga prinsipio sang kasogoan sang Dios.

Ang ining duwa ka bahin sang kasogoan nagahisanto direkta sa ginkilala ni Jesus bilang duwa ka pinakadaku nga mga sogo—“ ‘ “Higugmaon mo ang Ginoo nga imo Dios sa bug-os mong tagiposoon” ’ ” (Mateo 22:37; ekomparar sa Deuteronomio 6:5) kag “ ‘ “higugmaon mo ang imo isigkatawo subong sa imo kaugalingon” ’ ” (Mateo 22:39; ekomparar sa Levitico 19:18).

Ang una nga apat ka mga sogo mga pamaage sa diin dapat naton higugmaon ang Dios sa bug-os naton nga pagkatawo, kag ang katapusan nga anum ka mga sogo mga pamaage sang ato paghigugma sa isa kag isa subong sa aton kaugalingon. Si Jesus nagpaathag nga ang ining duwa ka pinakadaku nga sogo sang gugma naangut sa kasogoan. “ ‘Sa sining duha ka sogo natingub ang bug-os nga kasogoan kag ang mga manalagna’ ” (Mateo 22:40).

Gani, ang kabug-osan sang kasogoan sang Dios, napasad sa gugma. Ang gugma sang Dios kag ang kasogoan indi pwede mabulag. Masami naton mabatian ang katawhan nga nagasiling, indi na kita kinahanglan nga magbantay pa sang kasogoan, kinahanglan lang naton nga maghigugma sa Dios kag maghigugma sa iban. Ngaa nga ang ina nga ediya wala sang kabilinggan?

`Paano kita makapabutyag sang paghigugma sa Dios, ukon paghigugma sa iban, kun nagalapas kita sang bisan isa sa Napulo ka mga Sogo?`