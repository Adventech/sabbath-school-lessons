---
title:  Komento Sang Manunudlo
date:   28/02/2025
---

### Bahin I: Kabilugan nga Panan-aw

**Sadsaran nga Teksto**: Genesis 3:15

**Sentro Sang Pagtoon**: Genesis 3:1–4, Isaias 14:12–15, Ezequiel 28:12–19, Mateo 13:24–30, Juan 8:44, Bugna 12:7–9

**Panugod**: Ang pangkabilugan nga inaway nagaapekto sa tagsa ka tawo sa tagsa ka adlaw kag ang uniberso sa kabilugan. Si Satanas nagatinguha nga agawon ang pagsimba nga napatuhoy sa Dios, apang siya pagalutuson sa katapusan.

**Mga Tema Sang Leksyon**: Ang leksyon sini nga semana nagahatag sang tatlo ka dalagku nga pagpati.

1. Ang pangkabilugan nga inaway indi giyera sang duha ka labing gamhanan nga mga gahum. Ang pangkabilugan nga inaway nasentro sa moral nga pagkahimpit sang kinaiya sang Dios. Ang inaway wala nagalakip sang duha ka magkaangay apang separado nga mga gahum nga nagainaway sang walay katapusan nga inaway, subong nga si Lucifer orihinal nga gintuga sang Dios kag namat-ud sa pagpamangkot sa kinaiya sang iya Manunuga.
2. Ang pangkabilugan nga inaway nagalakip sang katawohan sang Dios: Ang bilog nga uniberso nakabatyag sang epekto sang pangkabilugan nga inaway. Sa langit, si Cristo amo ang una nga puntariya sang pagrebelde ni Lucifer. Sa kamingawan, ginpamangkot ni Satanas ang pagka-Anak ni Jesus. Apang, si Jesus nangin madinalag-on, kag Siya ginhatagan sang gahum sa paghimo sa aton nga mga anak nga lalaki kag mga anak nga babayi sang Dios.
3. Ang mapag-on nga pagresolbar sang pangkabilugan nga inaway indi dapat mauna sa ginatalana nga tion: Magaabut ang adlaw nga pagatapuson sang Dios ang kalautan. Samtang wala pa, ang malaut ginpahanugutan nga maghamtong pa agud ang sayop nga mga panumbungon nga ginhimo batok sa diosnon nga pagbulut-an makita sa ila matuud nga kapawa sang tanan nga mga tinuga.

**Aplikasyon sa Kabuhi**: Paano ang kamatooran nga kita nagaatubang sa epekto sang pangkabilugan nga inaway adlawadlaw magapatalupangud kag magapahanda sa aton sa pagsalig sa Dios sa tanan nga panahon?

### Bahin II: Komentaryo

**1. Ang Pangkabilugan nga Inaway Indi Duha ka Nagapamatukay nga Inaway Sang Labing Gamhanan nga mga Gahum.**

May maathag nga sahi sang pangkabilugan nga inaway sa nagkalainlain nga relihiyoso kag/ukon pilosopikal nga mga grupo. Ang mainpluwensia apang indi Cristohanon nga bersyon amo ang dualismo. Sono kay C. S. Lewis, ang dualismo amo ang “pagtoloohan nga may duha ka pareho kag independiente nga mga gahum sa likod sang tanan nga butang, ang isa sa ila maayo kag ang isa naman malain, kag ang ini nga uniberso amo ang patag-awayan sa diin sila nagainaway sa wala sing katapusan nga inaway.” Sa pagsiling nga ining mga gahum nga pareho kag independiente nagakahulugan nga “[s] ila pareho nga nagluntad halin pa sa walay katubtuban.”—Mere Christianity (New York: The Macmillan Co., 1960), pp. 33, 34). Ining dualistiko nga pag-ilinaway indi amo ang tipo sang pangkabilugan nga inaway nga ginahatagan sang pagtamud sa Biblia. Halin sa biblikanhon nga panan-aw, ang isa nga ginatawag nga Satanas “gintuga sang Dios, kag maayo sang siya gintuga, kag nangin malain.” Nga kaangay sa dualismo, ang Cristohanon nga panan-aw amo nga ang aton “uniberso nagapakig-away.” Apang indi kaangay sa dualismo, “wala ini nagahunahuna nga ini away sa tunga sang independiente nga mga gahum. Ini nagahunahuna nga ini sibil nga inaway, pagrebelde, kag kita nagapuyo sa bahin sang uniberso nga ginapuy-an sang rebelde.”—Mere Christianity, p. 36.

Gani, sa baylo nga ang pangkabilugan nga inaway gin-away sa tunga sang duha ka independiente kag labing gamhanan nga mga gahum, ang yara sa aton amo ang rebelyon sang tinuga batok sa Manunuga. Sono sa aton naton-an nahanungud sa katungdanan sang manugdaya nga man-ug sa Genesis 3, ang inaway nasentro sa paghangup sang kinaiya sang Dios nga napakita sa Iya kasogoan. Sa iban nga pulong, ang Dios bala masaligan? Mapatihan bala naton ang Iya mga pulong? Sing maathag, ining duha ka pamangkot tama ka importante para sa mahigugmaon nga relasyon. Tama gid ka imposible sa pagpatubo sang matuudtuud kag madalum nga relasyon sa isa nga wala naton ginasaligan.

Ang pagrebelde ni Lucifer batok sa Dios, sa diin nagapat-in sang pagsugod sang pangkabilugan nga inaway, nagasugod sa langit kag maobserbahan sa Isaias 14:12–15 kag Ezequiel 28:12–19, ilabi na gid kon aton ipaanggid sa sini nga mga kapitulo sa Genesis 3 kag Bugna 12. Sa diin ang mga dinalan sa Isaias kag Ezequiel nagatumud sang direkta sa mga hari sang Babilonia kag Tiro, sa pasunod, “sa tagsa ka dinalan may kahublagan halin sa lokal kag maragtason nga nasakupan sang dutan-on nga mga hari pakadto sa langitnon nga supernatural nga nasakupan nga nagalaragway kay Lucifer/Satanas kag ang pagtubo sang Daku nga Pagsumponganay.”—Richard Davidson, “Cosmic Narrative for the Coming Millennium,” Journal of the Adventist Theological Society 11/1–2 (2000): p. 107. Sa pagkamatuud, si Lucifer/Satanas nagahandum nga pagabayawon siya kaangay sang Dios. Sing labaw ka hantup, siya nagahandum sa pag-angkon/sa pag-agaw sang talahuron nga kahimtangan kag gahum sang Dios, apang indi sang Iya mahigugmaon nga kinaiya, ilabi na gid nga si Lucifer/Satanas nagatinguha sa pagbayaw sang iya kaugalingon pinaagi sa sal-id/sa pagpakalain sa iban (Ezequiel 28:16) kag mga kabutigan (Genesis 3:4, Juan 8:44).

**2. Ang Pangkabilugan nga Inaway Nagalakip sa Katawohan Sang Dios.**

Samtang ang pangkabilugan nga inaway nagsugod sa pagrebelde ni Lucifer batok sa Dios sa langit, sa olihi naglakip ini sang uniberso sa kabilugan. Sing labaw pa ka hantup, naglakip ini sang mga manugtunda (Bugna 12:7–9) kag katawohan (Genesis 3). Bangud si Eva nahulug sa pagsulay sang yawa kag si Adam hungud nga nagsunod sa iya, ang aton kalibutan nangin entablado sang pangkabilugan nga inaway. Sa makasasala nga kalibutan, ang kabuhi sang tawo namarkahan sang pangkabilugan nga inaway. Sa iban nga mga pulong, ang mga tinuga nga tawo nagaatubang sa pagluntad kag sa mga epikto sang pangkabilugan nga inaway sa tagsa ka adlaw. Sing maathag, ini nga talan-awon matuud man para sa kasaysayan sang katawohan sang Dios sa bilog nga Kasulatan.

Kon ang diosnon nga Cristo amo na ang panguna nga ginapuntariya sang pagrebelde ni Lucifer sa langit (Bugna 12: 7; tan-awa man ang sinulatan ni Ellen G. White, Patriarchs and Prophets, tom. 1 [“Why was Sin Permitted?”]), ang Iya dutan-on nga kahimtangan bilang aton Manunubos kag bag-o nga tiglawas sang katawohan sang Dios, ang ikaduha nga Adam (Roma 5:14, 1 Mga Taga-Corinto 15:22, 45), nagsuklob sang pagkaunud nga Cristo bilang panguna nga ginapuntariya sang ginpabaskug nga mga panghingabut ni Satanas sa kamingawan.

Ang sugilanon sa Lucas sang pagsulay ni Cristo gin-unahan sang diosnon nga pagpamatuud sang Iya pagkaanak (“Ikaw hinigugma ko nga Anak; sa imo nahamuut ako’” (Lucas 3:22) sa sugilanon sang Iya bautismo, nga ginsundan sang listahan sang kaliwatan nga pasunod (genealogy), nga nagsugod kay Jesus bilang “anak ni Jose” (Lucas 3:23), kag nagapadayon pabalik (Lucas 3:23–38) kay Adam, “ang anak sang Dios” (Lucas 3:38). Pinaagi sa sining sugilanon sang Iya pagkaanak, ang mabinantayon nga manugpamati/manugbasa sang Ebanghelyo nakita si Satanas sa iya pagsugod sang iya mga pagsulay sa kamingawan pinaagi sa pagpamangkot kon bala si Jesus, sa pagkamatuud, “amo ang Anak sang Dios” (Lucas 4:3), nga sing maathag kag hantop amo ang ginhambal sang diosnon nga tingug sa mga bersikulo nga aton na nabasa kaina. Kon aton kabigon si Adam bilang importante nga tulumoron sa listahan sang kaliwatan nga pasunod (genealogy) nga ginasundan dayon sang sugilanon sang pagsulay, may maathag ini nga pagkapareho sa pagsulay sang man-ug sa Eden, sa diin ginpamangkot man ni Eva (tan-awa ang Genesis 3:1, 4) ang maathag nga pahayag halin sa Dios para sa iya bana kag sa iya nahanungud sa makamalatay nga mga resulta sang pagkaon halin sa kahoy sang pagkilala sang maayo kag malaut, nga ginpakita sa nahauna nga pila ka mga bersikulo (tan-awa ang Genesis 2:17).

Sa bisan ano nga kahigayonan, ang maayong balita sang sugilanon sang pagsulay sa Ebanghelyo amo nga kita may kinatuhay nga kasaysayan sang katawohan kay Jesus, ang bag-o nga Adam. Samtang si Adam nahulog sa pagsulay sa Eden, si Jesus nangin madinalag-on sa pagsulay sa kamingawan. Ang Iya kadalag-an nagbukas sang bag-o nga panan-aw para sa mga anak nga lalaki kag mga anak nga babayi sang Dios sa pangkabilugan nga inaway, sa bagay nga si Cristo amo ang bag-o nga Adam, ang bag-o nga ulo sang tawohanon nga panimalay.

Sa Ebanghelyo ni Mateo, ang sugilanon sang pagsulay napahayag matapos dayon sa sugilanon sang bautismo ni Jesus. Sa baylo sang pangkabilugan nga pagtumod ni Lucas kay Adam, ang hunahuna naman ni Mateo daw amo ang katawohan sang Israel. Ang kaliwatan nga pasunod (genealogy) natoon sa mga pigura kaangay kay Abraham kag David (Mateo 1:1–17), kag ang mando para patyon ang kabataan sa konteksto sang kasaysayan ni Jesus (Mateo 2:13–16) nagasulit sang sugilanon ni Moises. Ang pagpaanggid sa katawohan sang Israel nangin mas labaw kabakud kon aton talupangdon nga ang tanan nga mga sabat nga ginhatag ni Jesus sa yawa didto sa kamingawan ginkuha sa Kasulatan halin sa inagihan sang Israel sa desierto (Deuteronomio 8:3, Deuteronomio 6:16, Deuteronomio 6:13). Buut silingon, sa diin napaslaw ang Israel, si Jesus nangin madinalag-on, nga nagbukas sang bag-o nga talan-awon para sa katawohan sang Dios sa pangkabilugan nga inaway, sang si Cristo ang nangin tiglawas sang bag-o nga Israel.

**3. Ang Resolusyon Sang Pangkabilugan nga Inaway Indi Dapat Mangin Tama ka Una sa Natalana nga Tion.**

Ang paanggid sang trigo kag mga gamhon sa Mateo 13:24–30 nagapakita sang presensya sang pangkabilugan nga inaway sa panudlo ni Jesus nahanungud sa ginharian sang langit. Ang kaaway nakasab-ug sang mga gamhon nga magatubo upud sa trigo (maayo nga binhi). Ang ini nga pagsab-ug indi lamang malaut nga buhat, kondi isa ka pagdaya, tungud ang bisan ano nga matadlungon nga pagtinguha sa paggabut dayon sang gamhon agud masolusyunan ang problema ayhan magabutang lamang sang trigo sa katalagman (Mateo 13:29). Sa sini nga kabangdanan, ang kinahanglanon nga katuhayan kag pagpain sa tunga nila kinahanglan nga hulaton pa tubtub sa pag-ani ukon katapusan nga paghukom (Mateo 13:30).

Talalupangdon nga ang sugilanon ni Ellen G. White sa sabat sang Dios sa kay Lucifer/Satanas sa una nga mga hut-ong sang pangkabilugan nga inaway sa langit nagasunod sa pareho nga biblikanhon nga prinsipio nga ginhatagan sang pagtamod sa paanggid sang trigo kag mga gamhon. Samtang siya nagapaathag ngaa wala dayon ginlaglag sang Dios si Satanas, si Ellen G. White nagahatag sang importansya nga “ang inpluwensya sang manugdaya wala dayon kuntani bug-os nga nalaglag, ukon ang espiritu sang rebelyon kuntani wala bug-os madula. Ang malaut dapat mapahanugutan nga malambot ang pagkahamtong. Para sa kaayohan sang bug-os nga uniberso tubtub sa wala sing katapusan nga panuigon dapat mapatubo ni Satanas ang iya mga prinsipio sing bug-os, nga ang iya mga panumbungon batok sa diosnon nga pangdumalahan dapat makita sa ila matuud nga kapawa sang tanan nga mga tinuga, nga ang hustisya kag kalooy sang Dios kag ang indi Niya mabaylohan nga kasogoan dapat indi gid madudahan.”—The Great Controversy, p. 499.

### Bahin III: Aplikasyon sa Kabuhi

Binagbinaga ang masunod nga mga pamangkot sa imo mga estudyante:

1. Paano mo mapaathag sing pinakamaayo ang kinaiya sang pangkabilugan nga inaway sa indi tumuloo, nga ginatalupangud nga kita tanan nagaatubang sa mga epekto sang sini nga inaway sa kalibutan?
2. Samtang aton ginapamalandungan kon paano ginaatubang sang Dios ang butig nga mga panumbungon nga ginpasaka sang yawa, natandug kita sa Iya mahigugmaon kag masaligan nga kinaiya. Paano ang pagtukud sang mga relasyon sang pagsalig sa isa kag isa sa iglesia magapakita sang mahigugmaon nga kinaiya sang Dios?
3. Ang paghigugma kag pagsalig sa isa nagasandig sa moral nga kinaiya sang persona nga ginaistoryahan subong. Sa imo kaugalingon nga kabuhi, ano nga mga pagkamatarung ang imo kinahanglan nga patubuon, pinaagi sa bugay sang Dios, agud mapamalandungan ang kinaiya sang Dios?
4. Kon ang katawohan nangin malas-ay sa Dios kag nag-untat nga mangin hapiit sa Iya, sa masami may mga pagbag-o sa ila panan-aw sa kinaiya sang Dios. Agud malikawan ang ini nga katalagman, sa ano nga mga paagi kita mangin labaw ka hungud nahanungud sa pag-eksperyensia sang presensya sang Dios kag sa pagbayaw/pagpautwas sang Iya mga kinaiya kag mahigugmaon nga kinaiya sa iban?

`Notes`