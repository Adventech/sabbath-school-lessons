---
title:  Ang Kinaiya sang Pangkabilogan nga Inaway
date:   27/02/2025
---

Nakita na naton ang pipila ka mga teksto nga nagatudlo sang isa ka pangkabilogan nga inaway sa tunga sang Dios kag ni Satanas. Apang paano nangin posible ang kaangay sa sina nga inaway? Paano ang isa makapamatuk sa gamhanan nga Dios? Kun ang pangkabilogan nga inaway bahin sa kun sin-o ang may pinakadaku nga gahum, natapos na kuntane ini antes paman nagsugod. Lain gid ini nga sahe sang inaway. Sa pagkamatuud, ang Kasulatan nagpahayag nga ang konplikto isa ka pag-inaway bahin sa karakter sang Dios—isa ka konplikto bahin sa mapasipalahon nga alegasyon nga ginpagwa sang yawa batok sa Dios, nga (upod sa iban pa nga mga butang) indi Siya matuud nga maayo kag mahigugmaon. Ang kaangay sa sina nga akusasyon indi malutos paage sa gahum ukon malala nga pagpwersa kundi paage sa pagkomparar sang duwa ka nagakompetensiahanay nga mga karakter.

“Sa Iya pagpakig-angut sa sala, ang Dios makagamit lamang sang pagkamatarung kag kamatuuran. Si Satanas sarang makagamit sang indi magamit sang Dios—pagpanginto kag pagpangdaya. Nagtinguha siya nga mapatiko ang polong sang Dios kag mapayahag sing sayup ang Iya plano sa panggobyerno sa atubangan sang mga manugtunda, nga nagaangkon nga ang Dios indi makatarunganon sa pagbutang sang mga kasogoan kag mga pagsolondan sa mga pumuluyo sang langit; nga sa pagpatuman sang pagpanugyan kag pagkamasinulundon gikan sa Iya mga tinuga, nagapangita lamang Siya sang pagbayaw sa Iya kaugalingon. Gani, dapat ini mapahayag sa atubangan sang mga pumuluyo sa langit, subong man sa bug-os nga mga kalibutan, nga ang panggobyerno sang Dios matadlong, kag ang Iya Kasogoan himpit. Si Satanas nagapagwa nga siya mismo nagatinguha nga madoso ang kaayohan sang uniberso. Ang matuud nga karakter sang manug-agaw, kag ang iya matuud nga tuyo, dapat mahangpan sang tanan. Dapat makaangkon siya sang tion agud mapahayag ang iya kaugalingon paage sa iya malaut nga mga binuhatan.”—Ellen G. White, The Great Controversy, p. 498.

`Basaha ang Juan 8:44, 45 sa kapawa sang Bugna 12:7–9. Ano ang ginapahayag sang sini nga mga teksto nahanungud sa karakter sang yawa kag sa iya estratehiya?`

Ang plano sang yawa gikan sa sinugdan amo ang pagtinguha nga mapapati ang mga tinuga nga ang Dios indi gid matarung kag mahigugmaon kag nga ang Iya kasogoan nagapigos kag makapasakit sa ila. Indi katingalahan nga si Jesus nagpatuhoy sa yawa bilang “isa ka butig kag amay sang” kabutigan (Juan 8:44). Sa kabaliskaran sina, si Jesus nagkari agud “ magpamatuud sang kamatuuran’ ” (Juan 18:37) kag direkta nga nagsupak sa kabutigan kag pasipala ni Satanas, paglutos sa ulihi, nga magalaglag sa yawa kag sa iya gahum (1 Juan 3:8, Mga Hebreo 2:14).

Ang Bugna 12:9, 10 nagpakilala kay Satanas bilang (1) ang “dumaan nga man-ug”, (2) bilang isa nga sa langitnon nga luwang nag-akusar sa katawhan sang Dios, kag (3) bilang ang manugdumala nga dragon nga nagapangdaya sa kalibutan. Ang Griego nga polong nga ginbadbad “yawa” nagakahulugan “manugpasipala,” nagapakita liwat nga ang kinaiya sang konplikto bahin sa pagtoo, lakit na ang pagpati nahanungud sa karakter sang Dios.