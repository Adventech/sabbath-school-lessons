---
title:  Kun Magsimba ka sa Akon
date:   26/02/2025
---

Ang patinguha ni Satanas nga maagaw ang trono sang Dios napahayag man sa kasaysayan bahin sa pagsulay nga makita sa Mateo 4 kag Lucas 4. Sa talalupangdon nga pag-atubangay sa tunga ni Jesus kag sang manugsulay, daku ang napahayag nahanungud sa kinaiya sang konplikto. Makita naton diri ang realidad sang daku nga pagsumpunganay sa tunga ni Cristo kag ni Satanas, apang napahayag sa kompleto kag maathag nga mga tinaga.

`Basaha ang Mateo 4:1–11. Paano napahayag diri ang realidad sang daku nga pagsumpunganay sa tunga ni Cristo kag ni Satanas?`

Ang Espiritu “nagdala” sa kay Jesus pakadto sa kamingawan para sa napahayag nga katuyuan nga si Jesus “masulay sang yawa” (Mateo 4:1). Kag antes maatubang ang ining natalana na nga daan nga pag-atubangay, nagpuasa si Jesus sang kurenta nga adlaw. Gane sang nag-abot ang yawa, ginsulat niya si Jesus nga himoon ang bato nga mangin tinapay, ginhingalitan niya ang tuman nga kagutom ni Jesus. Apang ginbatuan ni Jesus ang ini nga pagsulay paage sa kasulatan, kag napaslawan ang padihot ni Satanas.

Niyan, sa pagtinguha nga mabuyok si Jesus nga maghimo sang paghaumhaum, ang yawa nagsulay kay Jesus nga maglukso paidalum gikan sa pinaka-ibabaw nga bahin sang templo. Ginpatiko ni Satanas ang Kasulatan agud magtugda nga kun si Jesus matuud gid nga Anak sang Dios, ang mga manugtunda magapangapin sa Iya. Apang paage sa Kasulatan nga ginbasa sing nagakaego, ginbatuan liwat ni Jesus ang pagsulay.

Ang ikatatlo nga pagsulay maathag nga nagpahayag kun ano ang ginatinguhaan nga mahimo sang yawa. Gusto niya nga simbahon siya ni Jesus. Ang pagtinguha ni Satanas nga agawon ang pagsimba nga para gid laamang sa Dios.

Kag sa paghimo sini, ginpakita iya kay Jesus “ang tanan nga mga ginharian sang kalibutan kag ang ila himaya” kag niyan nagsiling siya: “ ‘tanan ini nga mga butang ehatag ko sa imo kun magyaub ka kag magsimba sa akon’ ” (Mateo 4:8, 9). Sa pagkamatuud, sa Lucas 4:6, ang teksto nga kaanggid sang Mateo, ang yawa nag-angkon nga: “ ‘Ang bug-os nga kinamatarung ehatag ko sa Imo, kag ang ila himaya; tungud nga natugyan ini sa akon, kag ehatag ko ini sa kun kay sin-o nga gusto ko’ ” (Lucas 4:6).

Sa liwat, ginbatuan ni Jesus ang ini nga pagsulay gamit ang Kasulatan, kag sa liwat napaslawan si Satanas.

Sa tanan sining tatlo ka mga sitwasyon, nagamit si Jesus sang Kasulatan agud magdepensa batok sa atake sang kaaway.

`Ang Mga Taga-Efeso 6:12 nagpadumdum sa aton nga “kita wala nagapakig-away batok sa unud kag dugo, kondi batok sa mga punoan, batok sa mga kagamhanan, batok sa mga manugdumala sang kalibutan sining kadudulman karon, batok sa espirituhanon nga mga kabon sang kalautan sa langitnon nga mga duug.” Bisan pa nga indi kita dapat magkabuhi nga may kahadluk, ngaa dapat naton dumdumon permi ang realidad sang pagpakigbato nga nagakatabo sa aton palibut?`