---
title:  Matarung nga Kaakig
date:   28/01/2025
---

Bisan pa madamo sang indi nagakaego nga mga sahe sang kaakig, ang Biblia nagatudlo man nga may yara sang “matarung nga kaakig.”

Imadyina ang isa ka iloy nga nagatan-aw sa iya tatlo katuig nga bata nga babayi nga nagahampang sa isa ka duug nga halampangan kag sang hinale lang, may isa ka tawo nga nag-atake sa iya anak nga babayi. Indi bala siya mangakig? Sigurado gid nga mangakig siya. Ang kaakig isa ka nagakaego nga reaksyon sang gugma sa kaangay sina nga hitabo. Ang ini nga ehemplo makabulig sa aton nga mahangpan ang “matarung nga kaakig” sang Dios.

`Basaha ang Mateo 21, 12, 13 kag Juan 2:14, 15. Ano ang masugid sa aton sang reaksyon ni Jesus sa pagamit ila sang templo nahanungud sa pagpangakig sang Dios sa kalautan?`

Sa sini nga hitabo, si Jesus nagpakita sang “diosnon nga kakugi” sang matarung nga kaakig batok sa sadtong nagkabig sa templo sang Dios bilang ordinaryo kag naghimo sini nga “lungib sang mga buyong” agud makapamintaha sa mga balo, mga ilo, kag mga imol (Mateo 21:13; ekomparar sa Juan 2:16). Ang templo kag mga pag-alagdan sa sini, nga dapat kuntani maglaragway sa mainalwanon nga pagpatawad sang Dios kag sa Iya pagtinlo sa mga makasasala, apang sa baylo sina, nagamit agud mangdaya kag magpigos sa pipila ka mga madali mabiktima. Indi bala dapat maakig si Jesus sa sini nga kangil-aran?

Ang Marcos 10:13, 14 kag Marcos 3:4, 5 nagtanyag sang dugang nga mga ehemplo bahin sa Iya matarung nga kaakig. Sang ang katawhan nagdala sang magagmay nga mga kabataan sa kay Jesus kag “ang mga gintoton-an nagsabdong sadtong mga nagdala sa ila,” si Jesus “wala nahamuut”—sa literal “nangakig.” Nagsiling Siya sa ila, “ ‘Tuguti ninyo ang mga kabataan nga magkari sa akon’ ” (Marcos 10:13, 14).

Sa bisan diin nga bahin sa Biblia, kun ang mga Fariseo mag-akusar kay Jesus nga nagalapas sa Inugpahuway bangud sang pagpang-ayo sa sini, si Jesus nagapamangkot sa ila, “Tugut bala sa adlaw nga inugpahuway ang paghimo sing maayo ukon paghimo sing malain, ang pagluwas sing kabuhi ukon pagpatay?’ ” (Marcos 3:4). “…Natolok Niya sila sa palibut sing may kaakig, nga nasubuan bangud sa katig-a sang ila tagiposoon” kag niyan nagpadayun sa pag-ayo sang tawo (Marcos 3:5). Ang kaakig ni Jesus diri naupdan sang kasubo sa ila pagkatig-a; isa ini ka matarung nga kaakig sang gugma, kaangay nga ang kaakig nga napatuhoy sa Dios sa Daan nga Katipan isa ka matarung nga kaakig sang gugma. Paano ang gugma nga indi maakig sa kalautan, elabi nagid kun ang kalautan nagapasakit sa ginapatuhuyan sang sina nga gugma?

`Paano kita mangin mahinalongon nga indi magtinguha sa pagpakamatarung sang maiya-iyahon nga kaakig bilang “matarung nga pagpangakig”? Ngaa nga tama kahapos ang paghimo sina, kag paano naton mapangapinan ang aton kaugalingon gikan sa malimbungon apang matuud nga siod?`