---
title:  Komento Sang Manunudlo
date:   31/01/2025
---

### Bahin I: Kabilugan nga Panan-aw

**Sadsaran nga Teksto**: Salmo 78:38

**Sentro Sang Pagtoon**: Salmo 78; Mateo 21:12, 13; Juan 2:14, 15.

**Panugod**: Ang kasingkal sang Dios isa ka pagpahayag sang Iya gugma, nga magasilot sa kalautan kag sala.

**Mga Tema Sang Leksyon**: Ang leksyon sa sini nga semana nagapatalupangud sang duha ka sadsaran nga punto.

1. Ang kasingkal sang Dios amo ang Iya balaan kag mapailubon nga sabat sa sala: Ang kasingkal sang Dios wala nabase sa indi makatarunganon, walay pugong, ukon matimaluson nga inisyatibo. Sa baylo, dalayon ini nga mahigugmaon kag malig-on nga sabat batok sa kalautan kag inhustisya. Ang Iya kaakig sabat ini sa padayon kag mabinatoon nga sala, nga nagahalit sa Iya tinuga. Ang langitnon nga kasingkal isa pa ka pagpahayag sang Iya gugma, mahimo nga sa pagsilot sa mga malauton bangud sang ila mga kasal-anan ukon sa pagluwas sang Iya katawohan halin sa ila pagkaulipon. Sa Kasulatan, ang kasingkal sang Dios madali mahangpan sa konteksto sang pagsaysay sa sini, kaangay sa Salmo 78. Sa pihak sang tanan nga tanda kag kalatingalahan nga nahimo sang Dios, ang Iya katawohan nalipat sa Iya, nangin batinggilan kag nagrebelde, nga may dimahinulsulon nga mga tagiposoon.
2. Ang kasingkal sang Dios isa ka mahigugmaon kag makatarunganon nga kaakig: Makita naton sa Kasulatan ang maathag nga paglaragway sang kasingkal sang Dios, bilang mahigugmaon kag matarung nga kaakig batok sa pagpigos kag pag-antus sang Iya katawohan. Ang Dios aktibo nga nagapatunga agud masilotan ang malauton, sa paghatag sang Iya makatarunganon nga kaakig, nga nabuyok sa himpit nga kaayo kag gugma. Ang Iya kasingkal amo ang nagakaigo nga sabat batok sa kalautan, tungud ang kalautan nagasakit sa Iya hinigugma nga mga tinuga.

**Aplikasyon sa Kabuhi**: Sa pagtalupangud sang nagakaigo nga sabat sang Dios sa inhustisya kag kalautan, paano kita mangin aktibo agud madula ang inhustisya ukon mapamag-an ang pag-antus sang iban?

### Bahin II: Komentaryo

**1. Ang Kasingkal Sang Dios amo ang Iya Balaan kag Mapainulubon nga Sabat sa Sala.**

Ang panudlo sang Biblia nahanungud sa kasingkal sang Dios mahangpan sing maayo sa kaundan sang panaysayon sa diin ini namitlang. Ang Salmo 78, nga amo ang ikaduha sa pinakalawig nga Salmo, sunod sa kapitulo 119, nagapatalupangud sang pat-ud nga mga hitabo sa kasaysayan sang Israel, ilabi ang Exodo kag ang mga pagpanlugayawan sa kamingawan. Sa sining mabinalaybayon nga panaysayon, si Asap nagapabaskug sa katawohan nga mangin matutum sa Ginoo, baliskad sa pagrebelde sang nagligad nga mga henerasyon.

Nga lain kay sa madamu nga Salmo, ang Salmo 78 wala napatuhoy sa Dios sa porma sang ambahanon/pangamuyo, kondi sa katawohan, sa porma sang ambahanon/panudlo (tan-awa ang komentaryo ni Adele Berlin kag Marc Zvi Brettler sa Salmo 78, The Jewish Study Bible, 2nd ed. [Oxford: Oxford University Press, 2014], p. 1353). Mahimo nga gintuyo sang salmista nga magbulig sa katawohan nga dumdumon ang gamhanan kag mahigugmaon nga mga binuhatan sang Dios, samtang ginakanta nila ang ining mabinalaybayon nga panaysayon, nga nagapasiguro nga indi nila malipatan kaangay sang nahimo sang henerasyon didto sa kamingawan (tan-awa ang komentaryo ni C. John Collins sa Salmo 78, ESV Study Bible [Wheaton, IL: Crossway, 2008], p. 1033).

Ang Hebreo nga pulong para sa pagkalipat (škh) nagamit sing makaduha sa Salmo. Sa Salmo 78:7, ang pagpatalupangud agud indi malipatan ang mga binuhatan sang Ginoo ginalakipan sang pagpahamtang sang “paglaum sang isa ka tawo sa Dios” kag pagbantay sang “Iya mga kasogoan.” Sa pihak nga bahin, ang pagkalipat sa mga binuhatan sang Dios nagakahulugan nga “batinggilan kag mabinatoon” kag nagapahayag sang mas madalum nga problema tuhoy sa indi pagpahamtang “nga magpatadlong sang ila tagiposoon”; buut silingon, nagapakita ini sang espiritu nga “indi malig-on sa Dios” (Salmo 78:8). Walay sapayan sa tanan nga kalatingalahan kag pagpakamaayo sa kamingawan, ang katawohan “nagpadayon pa sa ila pagpakasala batok sa iya” (Salmo 78:17), “ginsulay nila ang Dios sa ila tagiposoon” (Salmo 78:18), kag “nagpamolong sila batok sa Dios” (Salmo 78:19). Sa sabat sa sini nga sala, aton mabatian ang reperensia tuhoy sa kasingkal sang Dios sa Salmo 78:21: “Busa, nakabati ang Ginoo kag nagsingkal; ang kalayo nagdabdab batok kay Jacob, ang kaakig niya nag-ibwal batok sa Israel.” Ang rason sang kasingkal sang Dios nasumaryo sa masunod nga bersikulo: “Bangud nga wala sila magtoo sa Dios, kag wala magsalig sa iya kaluwasan” (Salmo 78:22), walay sapayan sa mga tanda kag kalatingalahan nga nahimo sang Ginoo sa atubangan sang ila mga mata.

Subong man, ang masunod nga reperensia tuhoy sa kasingkal sang Dios, sa Salmo 78:31, nagapadayon sa pagpalig-on nga “walay sapayan sini tanan nagpakasala pa sila; kag wala magtoo sa iya makatilingala nga binuhatan” (Salmo 78:32). Agud sigurado, ang salmo nagapahayag pa gani nga, sang ginsakit sila sang Dios, nagsugod sila sa pagpangita liwat sa Iya kag sa pagdumdum nga ang Dios amo ang ila kaluwasan (Salmo 78:34, 35).

Apang, ang ini nga reaksyon indi sinsero. Sa pagkamatuud, “gin-olog-olog nila siya sa ila baba; ginbutigan siya sa ila dila. Ang ila mga tagiposoon indi matarung sa iya; indi sila matutum sa iya katipan” (Salmo 78:36, 37). Sa sini gid nga konteksto aton makita ang pinakamatahum kag pinakamahigugmaon nga paglaragway sang kasigkal sang Dios sa Salmo: “Apang siya, nga maloloy-on, nagpatawad sang ila kalautan, kag wala maglaglag sa ila; sa madamu nga tion ginpaiway niya ang iya kaakig, kag wala magpaibwal sang iya bug-os nga kasingkal” (Salmo 78:38).

Si Asap nagpadumdum man sa katawohan sang Dios nga ang kasingkal sang Dios amo ang nagluwas sa ila halin sa pagkaulipon sa Egipto, sang ang Iya paghukom nag-abut batok sa mga Egiptohanon (Salmo 78:49, 50). Apang pagkatapos sining makatilingala nga pagluwas, ang mga Israelinhon “ginsulay kag ginsumpung nila ang Dios nga Labing Mataas, kag wala magbantay sang iya mga pagpamatuud” (Salmo 78:56). Sa tunga sang langitnon nga mga kasogoan, ang pinasahi nga pagpatalupangud ginpatuhoy sa ila pagsimba sa iban nga dios: “Kay ginpaakig nila siya tungud sang ila mataas nga mga duug; ginpaimon nila siya tungud sang ila mga larawan nga tinigban” (Salmo 78:58). Talalupangdon nga ang kasingkal sang Dios nalaragway, sa sini nga konteksto, sa tinaga nga pagbiya: “Gani ginbayaan niya ang kayangkayang sang Silo” (Salmo 78:60) kag “gintugyan man niya ang iya katawohan sa espada” (Salmo 78:62).

Ang mabinalaybayon nga pagsaysay sang Salmo 78 nagapakita nga ang kasingkal sang Dios indi isa ka dimakatarunganon nga inisyatibo, ukon isa ka indi mapunggan nga reaksyon. Sa baylo, ang Iya kasingkal amo ang Iya malig-on nga sabat sa nagapadayon kag mabinatoon nga pagpakasala.

**2. Ang Kasingkal Sang Dios Isa ka Mahigugmaon kag Makatarunganon nga Kaakig.**

Ang mga pagsaysay sang mga ebanghelyo nahanungud sa pagtinlo ni Jesus sang templo (Mateo 21:12, 13; Marcos 11:15–17; Lucas 19:45–48; Juan 2:14, 15) nagahatag sang bilidhon nga ehemplo kon paano ang langitnon nga kasingkal hangpon bilang makatarunganon kag responsable nga kaakig, nga baliskad sa nagabag-obag-o kag dasodaso nga kinaiya sa bahin sang Dios. Sa kapitulo 16 (“In His Temple”) sang The Desire of Ages, si Ellen G. White nagatanyag sang mainalamon nga komento para aton pamalandungan nahanungud sa kasingkal sang Dios. Sa madamu nga beses sa sini nga kapitulo nagapakigbais siya nga indi lamang ang tawo nga si Jesus ang naghimo sang pagtinlo sang templo. Siya iya pululungon, “ang pagtinlo sang templo isa ka pagpahayag sang mas labaw sang sa tawohanon nga gahum.”—The Desire of Ages, p. 164. Subong man, samtang ang katawohan nagtolok “sa kay Cristo, nakita nila ang pagka-Dios nga nagsilak sa tawohanon nga dagway.”—Mga pahina 158, 162.

Si Ellen G. White nagapaathag nga ang mga manugbaligya sa duug sang templo “nagatanyag sing tuman kataas nga presyo para sa kasapatan nga ila ginabaligya, kag ginatunga nila ang ila ginansia sa mga sacerdote kag mga manugdumala, nga nagpamanggaranon sang ila mga kaugalingon sa kahalitan sang katawohan.”—Pahina 155. Gani, sa baylo nga mag-alagad sing matuud bilang mga tiglawas sang Dios sa atubangan sang katawohan paagi sa pagtadlong “sang mga pag-abuso sa duug sang templo,” ang mga sacerdote kag mga manugdumala “nagaisip sang ila mismo nga mga ginansia.”—Mga pahina 156, 157. Kaangay sang iya ginpahayag, “Dapat kuntani sila nangin ehemplo sa katawohan tuhoy sa integridad kag kalooy,” nga nagatamud sa “mga kinahanglanon sang mga sumilimba” kag “handa sa pagbulig sa sadtong indi makasarang magbakal sa ginakinahanglan nga mga halad.”—Pahina 157. Apang, ginpahanugutan nila ang paghamkon nga magpatig-a sang ila mga tagiposoon.

Si Ellen G. White nagalaragway sa katawohan sa templo bilang “yadtong mga nagaantus, yadtong mga yara sa pagkinahanglan kag kalisud. Ang mga bulag, mga piang, kag mga bungul yara didto. Ang iban gindala nga yara sa mga higdaan. Madamu ang nagkadto nga tama ka pigado para makabakal sang pinakanubo nga halad para sa Ginoo, tama ka pigado bisan pa sa pagbakal sang pagkaon agud makabusog sa ila mismo kagutum.”—The Desire of Ages, p. 157. Apang ang mga sacerdote wala sang “simpatiya ukon kalooy” sa ila. “Ang ila pag-antus wala gid nakapukaw sang kalooy sa tagiposoon sang mga sacerdote.”—Pahina 157.

Sa kabaliskaran sa mga sacerdote, si Jesus nagkadto sa templo kag nakita ang “indi makatarunganon nga mga transaksyon” kag “ang kalisud sang mga pigado.” Niyan, si Ellen G. White naggamit sang pinulongan sa pagpangakig agud mapahangup ang reaksyon ni Jesus. “Sang nakita Niya ang kahimtangan, ang kaakig, awtoridad, kag gahum napabutyag sa Iya dagway.”—Pahina 157. Sa sini nga konteksto sang kaakig nga si Ellen G. White nagapatalupangud nga ang pagka-Dios ni Cristo nagsilak sa Iya pagkatawohanon. Sang “ang mga nagahimo sang. . .indi balaan nga hilikuton” nagtolok sa Iya, nabatyagan nila nga daw nagatindug sila sa “atubangan sang hukmanan sang Dios agud sabton ang ila mga hinimoan.”—Mga pahina 157, 158. Ginatawag niya ang pagpangbaliskad ni Jesus sang “mga lamesa sang mga manugbaylo sang kuwarta” bilang “isa ka kakugi kag pagka-estrikto nga wala pa Niya napahayag sang una.”—Pahina 158.

Tama ka talalupangdon nga ang ini nga kasingkal indi mahangpan sing nagakaigo nga wala sang pagtamud sa “simpatiya ni Cristo para sa mga imol,” nga “napukaw” sang mga nagadagta sa templo (Pahina 162). “Nga may mga luha sa Iya mga mata, nagpamulong Siya sa mga nagakurugkurug nga yara sa Iya palibut: Indi magkahadluk; luwason ko kamo, kag himayaon ninyo Ako.”—Pahina 163.

Ang ini nga panaysayon sa Biblia, nga napaathag sing matahum ni Ellen G. White, nagapakita kon paano ang kasingkal sang Dios isa ka mahigugmaon kag makatarunganon nga kaakig batok sa pagpamigos kag pag-antus sang Iya katawohan. Sa olihi, ining langitnon nga kaakig nagapahamtang sa pagbuyok sang isa ka gamhanan nga kaluwasan sang katawohan, bilang resulta sang paghukom sa mga nagapamigos.

### Bahin III: Aplikasyon sa Kabuhi

Sa artikulo nga Reflection on the Wrath of God, si Marvin Moore nagapamalandong bahin sa langitnon nga sabat sa inhustisya. Si Moore nagsugid sang isa ka istorya, nga mapalip-ot kaangay sini: isa ka adlaw may iloy nga nagkadto sa likod sang ila balay agud magkuha sang isa ka butang kag nakita niya ang iya solterita nga bata nga ginalugus sang iya tiyo. Magabalik lang bala ang ini nga iloy sa iya kwarto kag magpangamuyo para sa sini nga sitwasyon, ukon magapatunga siya agud mapauntat ang sala kag ang makasasala? (Tan-awa ang Journal of the Adventist Theological Society 15.2 [2004]: pp. 118–127, ilabi na gid ang pp. 121, 122, https://digitalcommons.andrews.edu/jats/vol15/iss2/8). Nga ginadumdum ang ini nga istorya, pangabaya ang imo mga estudyante nga binagbinagon ang mga palamangkutanon kag hilimoon sa idalum:

1. Ano dapat ang himoon sang Dios kon makita Niya ang tanan nga pag-abuso kag inhustisya nga ginahimo batok sa Iya katawohan? Makabatyag bala ang Dios sang tuman nga kasingkal?
2. Ang kasingkal bala sang Dios isa ka pagpabutyag sang Iya gugma? Ipaathag ini. Dapat bala Siya magpatunga agud malaglag ang sala kag ang makasasala? Ngaa hoo, ukon nga indi?
3. Sa ano nga mga sitwasyon nga nangin aktibo ka agud madula ang inhustisya ukon mapamag-an ang pag-antus sang iban?
4. Ang Biblia nagalaygay sa aton nga magpangakig kag indi magpakasala. Sa paghunahuna sang sini nga ideya, maghatag sang malig-on nga mga ehemplo sa imo matag-adlaw nga kabuhi sa diin ang kasingkal mahimo nga isa ka pagpabutyag sang paghigugma.

`Notes`