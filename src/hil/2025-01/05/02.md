---
title:  Nagkasubo Bangud sang Kalautan
date:   26/01/2025
---

Ang Dios sang Biblia nagahigugma sang hustisya kag nagadumot sang kalautan. Gane, ang sala kag kalautan, nagtulod sa Iya nga malooy, isa ka kaluoy nga napahayag para sa sadtong ginapigos kag ginaabuso, kag bisan pa sa mga sitwasyon nga ang kalautan sang isa ka tawo nag-apekto mismo sa iya. Ang Dios nagadumot sa kalautan tungud nga ang kalautan nagapasakit permi sa Iya mga tinuga, bisan pa ginhimo ini sing hungod. Sa kasaysayan sang Biblia, ang Dios masunson nga nabuyok sa pagpangakig paage sa ginatawag sang mga iskolar sa biblia bilang pasunod sang pagrebelde. Ang ini nga pagpasunod nagakatabo suno sa masunod:

Ang katawhan nagrebelde batok sa Dios kag naghimo sang kalautan, kun kis-a makasiligni nga kapintas, kaangay sang paghalad sa bata kag iban pa nga mga kangil-aran sa Iya panolokan.

Ang Dios nagbiya bangud sa desisyon sang katawhan.

Ang katawhan ginpigos sang dumuloong nga mga pungsod.

Ang katawhan nagpangabay nga luwason sila sang Dios.

Ang Dios maloloy-on nga nagluwas sang Iya katawhan.

Ang katawhan nagrebelde liwat batok sa Dios, kag sa masami mas malala pa sang sa nagligad nila nga nahimo.

Apang, sa atubangan sang sini nga pasunod sang malala nga kalautan kag pagluib, ang Dios sulitsulit nga nagaatubang sa pagkadimatutum sang tawo, paage sa walay untat nga pagkamatutum, mainantuson nga pagbatas, makatilingala nga bugay, kag daku nga paghigugma.

`Basaha ang Salmo 78. Ano ang ginapaalinton sang sini nga texto nahanungud sa sabat sang Dios sa sulitsulit nga pagrebelde sang Iya katawhan?`

Suno sa Biblia, ang gugma kag hustisya nagaangtanay. Ang langitnon nga kaakig isa ka nagakaego nga sabat sang gugma batok sa kalautan tungud nga ang kalautan masami nga nagapasakit sa isa ka tawo nga ginahigugma sang Dios. Wala sang hitabo sa Kasulatan nga kun sa diin ang Dios dimakatarunganon ukon indi-patas nga nasingkal ukon nangakig.

Kag bisan pa nga ang katawhan sang Dios sulitsulit nga nagasikway kag nagaluib sa Iya, sa malawig nga tinuig ang Dios mapinadayunon kag mapailubon nga nagpakita sang Iya paghigugma nga labaw pa sa makatarunganon nga mga ginapaabot (Nehemias 9:7–33), nga nagapakita sang indi matungkad nga kadalumon sang Iya mainantuson nga kalolo kag maloloy-on nga paghigugma. Sa pagkamatuud, suno sa Salmo 78:38, ang Dios “maloloy-on, nagpatawad sang ila kalautan, kag wala maglaglag sa ila; sa madamu nga tion ginpaiway niya ang Iya kaakig, kag wala magpaibwal sang iya bug-os nga kasingkal.”

`Sing pat-ud, nakaage kagid nga naakig sa kalautan nga nahimo sang iban. Paano ang ini nga balatyagon makabulig sa imo nga mahangpan sing maayo ang kasingkal sang Dios sa kalautan?`