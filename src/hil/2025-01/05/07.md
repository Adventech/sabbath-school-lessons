---
title:  Dugang nga Pagtoon
date:   31/01/2025
---

Basaha ang sinulatan ni Ellen G. White, “Idolatry at Sinai,” pp. 315–330, sa Patriarchs and Prophets.

Sa kaundan sang pagpakasala sa tinday nga baka nga bulawan, si Ellen G. White nagsulat sini: “Ang mga Israelinhon nakasala sang pagluib, kag batok ini sa isa ka Hari nga naghatag sa ila sang mga benepisyo kag isa nga may otoridad nga kun sa diin boluntaryo sila nga nagsaaad sa ila kaugalingon nga magtuman sa Iya. Agud nga ang langitnon nga panggobyerno mapadayun, ang hustisya dapat mapatuman sa mga nagluib. Apang bisan pa sa kaangay sini, ang Dios nagpakita sang kaluoy. Samtang ginapalig-on Niya ang Iya kasogoan, nagahatag Siya sang kahilwayan sa pagpili kag kahigayunan para sa tanan nga maghinulsul. Yadtong mga nagapadayun sa pagrebelde amo lamang ang malaglag.

“Kinahanglan gid nga ang ini nga sala masilotan, bilang isa ka pagpamatuud sa mga pungsud sa ila palibut nga ang Dios wala nahamuut sa idolatriya. Paage sa pagpatuman sang hustisya sa nakasala, si Moises, bilang galamiton sang Dios, dapat magbilin sang sinulatan bahin sa isa ka seryoso kag hayag nga protesta batok sa ila krimen. Kun sa ulihi ang mga Israelinhon magsabdong sang idolatriya sang mga tribo sa ila palibut, kag ang ila mga kaaway magapadumdum sa ila sang akusasyon nga ang katawhan nga nag-angkon sa kay Jehova bilang ila Dios naghimo sang isa ka tinday nga baka kag nagsimba sa sini didto sa Horeb. Niyan bisan pa batonon nila ang makahuluya nga kamatuuran, ang Israel makapatuhoy sa makasiligni nga nadangtan sang mga nagmalinapason, bilang pagpamatuud nga ang ila sala ginapahanugutan ukon ginapabay-an.

“Ang gugma nga may hustisya nagamando nga ang kaangay sa sini nga sala dapat gid magpatuman sang paghukom…. Isa ka kaluoy sang Dios nga ang linibo magaantus, agud malikawan ang pagkinahanglan nga magpatuman sang paghukom sa minilyon nga katawhan. Agud maluwas ang kadam-an, dapat Niya silotan ang pila lamang ka katawhan.”—Ellen G. White, Patriarchs and Prophets, pp. 324, 325.

**Mga Palamangkutanon nga Paga-diskusyunan**:

`Ano sa banta mo ang rason kun ngaa nga madamo sang katawhan ang nagakabalaka sa konsepto sang langitnon nga kasingkal? Ano ang makabulig sa imo nga mahangpan ini?`

`Ano nga problema ang masami nga nagatuhaw kun ang katawhan amo ang magahimo sang pagtimalus?`

`Paano ang paghukom sang Dios batok sa Israel pagkatapos sang pagrebelde paage sa bulawan nga tinday nga baka nangin isa man ka halimbawa sang langitnon nga kaluoy? Ano ang iban pa nga mga ehemplo sa Kasulatan ang nagapakita nga ang paghukom sang Dios isa ka binuhatan sang gugma?`

`Bisan pa nahangpan na naton nga ang Dios nagakaakig batok sa kalautan kag nagahatag sang paghukom nga may himpit nga hustisya, daw ano ka importante para sa aton nga indi magkondenar sa iban? Diskusyune ini elabi nagid sa kapawa sang 1 Mga Taga-Corinto 4:5.`