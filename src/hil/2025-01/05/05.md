---
title:  Ang Dios Wala Nagapapiot Sing Kinabubut-on
date:   29/01/2025
---

Sa bug-os nga Biblia, ang Dios sulitsulit nga nagapakita sang Iya balatyagon nga pabor sa ginadaugdaug kag sa ginapigos kag sang Iya matarung nga kaakig sa mga nagapangbiktima kag nagapamigos. Kun wala sang kalautan, ang Dios indi gid mangakig. Ang Iya kaakig para gid lamang kag permi nagapamatok sa mga nagahalit sa Iya tinuga.

Suno sa Mga Panalabiton 3:32, 33, ang Dios wala nagapapiot sing kinabubut-on (sa literal, ang Dios wala nagapapiot “nga gikan sa Iya tagiposoon”). Indi Siya gusto magdala sang paghukom batok sa nagahimo sang kalautan, apang ang gugma nagakinahanglan gid sang hustisya.

Ang ini nga kamatuuran napahayag paage sa kun daw ano kadugay nga ang Dios nagpadayun sa pagpatawad sang Iya katawhan kag sulitsulit nga naghatag sa ila sang mga kahigayunan para maghinulsul kag makapasag-uli sa Iya. Sing sulitsulit, paage sa mga manalagna, ang Dios nagapanawagan sa Iya katawhan, apang wala sila namati (tan-awa ang Jeremias 35:14–17, Salmo 81:11–14).

`Basaha ang Esdras 5:12 kag ekomparar sa Jeremias 51:24, 25, 44. Ano ang ginapaathag sini nahanungud sa paghukom nga nag-abot sa Jerusalem gamit ang mga Babiloniahanon? (Tan-awa man ang 2 Mga Cronica 36:16).`

Suno sa Esdras 5, pagkatapos nga ang katawhan padayun kag dimahinulsulon nga nagapaakig sa Dios, nagbiya Siya sang ulihi kag “gintugyan” ang katawhan “ ‘sa kamut ni Nabocodonosor nga Hari sang Babilonia’ ” (Esdras 5:12). Apang nahimo lamang ini sang Dios pagkatapos nga “wala na sang solusyon” (2 Mga Taga-Cronica 36:16), kag sang ulihi ginhukman sang Dios ang Babilonia bangud sang sobra nga paglaglag nga nahalit sini sa Juda (Jeremias 51:24, 25, 44; ekomparar sa Zacarias 1:15).

Ang madamo nga iban pa nga mga paghukom nga nalaragway sang Kasulatan nga nahatag sang Dios napaathag bilang mga hitabo nga kun sa diin “gintugyan” sang Dios ang katawhan sa ila mga kaaway (Mga Hukom 2:13, 14; Salmo 106:41, 42), suno ini sa desisyon sang katawhan nga talikdan ang Dios kag mag-alagad sa “diosdios” sang mga pungsod (Mga Hukom 10:6–16, Deuteronomio 29:24–26). Ang kaakig sang Dios batok sa kalautan, nga matapos sa ulihi paage sa pagpapas sang tanan nga mga malaut, naghalin gikan sa Iya gugma para sa tanan kag gikan sa Iya handum para sa kaayohan sang uniberso, nga nabutang sa katalagman bangud sang sala, pagrebelde kag kalautan.

`Paano ang kamatuuran nga ang Dios indi gusto maghatag sang paghukom batok sa bisan kay sin-o makaapekto sa imo paghangup sang langitnon nga kaakig kag kasingkal? Kun ang Dios makuli sa pagpangakig, indi man bala kita mangin mas mapailubon kag mainantuson sa mga yara sa aton palibut? Paano naton mahimo ini samtang nagapangapin man kag nagakabalaka para sa mga biktima sang sayup nga binuhatan?`