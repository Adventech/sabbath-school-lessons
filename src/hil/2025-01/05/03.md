---
title:  Ang Dios Makuli sa Pagpangakig
date:   27/01/2025
---

Ang Dios nagapangakig sa kalautan tungud nga ang Dios gugma. Ang Dios tama ka maloloy-on kag mainayuhon sa bagay nga ang isa ka propeta sa Biblia nagsabdong sa Iya bangud sang tuman nga pagkamaloloy-on!

`Talupangda ang kasaysayan ni Jonas kag magpamalandong sa reaksyon ni Jonas sa maloloy-on nga pagpatawad sang Dios sa mga taga Ninive, sa Jonas 4:1–4. Ano ang masugid sini sa aton nahanungud sa kay Jonas, kag nahanungud sa Dios? (Tan-awa man ang Mateo 10:8).`

Ang reaksyon ni Jonas sa kaluoy sang Dios nagasugid sang duwa ka nagapanguna nga mga rason. Una, nagapahayag ini bahin sa pagkatig-a sang tagiposoon ni Jonas. Ginakaugtan niya sing tuman ang mga Asiriahanon bangud sang ila nahimo sa Israel sa bagay nga indi niya gusto nga magpakita ang Dios sa ila sang bisan ano nga kaluoy.

Daw ano nga leksyon ini para sa aton! Dapat mangin mahinalongon kita sa pagbantay batok sa pareho sini nga pamatasan, bisan ano pa ka halangponon ini. Sa tanan nga katawhan, ang mga nakabaton sang bugay sang Dios dapat magkilala nga wala ginapangabudlayan ang bugay kag dapat mangin handa sa pagpalambot sang bugay sa iban nga katawhan.

Ikaduha, ang reaksyon ni Jonas nagpabakod kun daw ano ka sadsaran ang kaluoy kag bugay sang Dios sa Iya karakter. Tama ka pamilyar si Jonas sa kaluoy sang Dios nga—sing pat-ud gid, tungud nga ang Dios “mainayuhon kag maluloy-on” kag “makuli sa pagpangakig kag bugana sa malig-on nga paghigugma” (Jonas 4:2)—nakahibalo si Jonas nga ang Ginoo magabag-o sang iya desisyon gikan sa paghatag sang paghukom batok sa Ninive. Ang Dios nagapakig-angut nga makatarunganon kag maluloy-on sa tanan nga katawhan kag mga pungsod.

Ang Hebreo nga tinaga nga ginbadbad “makuli sa pagpangakig” ukon “mabinatason” literal nga mabadbad bilang “malaba sang ilong.” Sa katinagaan sang Hebreo, ang kaakig malaragwayon nga ginaangut sa ilong, kag ang kalabaon sang ilong malaragwayon nga imahin kun daw ano kalawig para sa isa ka tawo nga mangakig.

Bangud sina, ang pagmitlang sa Dios bilang “malaba sang ilong,” nagapaalinton nga ang Dios makuli sa pagpangakig kag mabinatason. Bisan pa nga madali lang para sa tawo nga mangakig, ang Dios mabinatason gid kag mapailubon, kag nagabobo sang bugay nga mainalwanon kag bugana, apang wala nagapakamatarung sang sala ukon nagapabulagbulag sa inhustisya. Sa baylo, ang Dios mismo naghimo sang pagtubos para sa sala kag kalautan paage sa krus agud sarang Siya nga mangin matarung kag mangin manugpakamaratung sa mga magtoo sa Iya (Roma 3:25, 26).

`Napakyas kana bala sa pagpakita sang kauloy ukon bugay sa isa ka tawo nga nakasala sa imo? Paano mo madumduman sing maayo kun ano ang nahimo sang Dios para sa imo agud nga mangin mas maloloy-on ka sa iban bilang sabat sa bugana nga bugay sang Dios nga napakita sa imo? Kag, paano naton ini mahimo, nga magpakita sang kaluoy kag bugay, apang wala nagahatag sang lesinsya sa sala ukon nagapahanugut sang pag-abuso ukon pagpigos?`