---
title:  Gugma kag Hustisya
date:   02/02/2025
---

Sa bug-os nga Kasulatan, ang gugma kag hustisya nagaupdanay. Ang matuud nga gugma nagakinahanglan sang hustisya, kag ang matuud nga hustisya ginadumalahan kag ginapatuman lamang sang gugma. Wala kita naanad nga maghunahuna sing tingob sa sining duwa ka mga konsepto, tungud nga ang gugma kag hustisya pareho nga napatiko sang tawo.

`Basaha ang Salmo 33:5, Isaias 61:8, Jeremias 9:24, Salmo 85:10, kag Salmo 89:14. Paano ang ini nga mga texto naghatag sang kapawa bahin sa kabalaka sang Dios para sa hustisya?`

Ang ini nga mga texto maathag nga nagadeklarar nga ang Dios nagahigugma sang hustisya (Salmo 33:5, Isaias 61:8). Sa Kasulatan, ang mga ediya bahin sa gugma kag hustisya nagaangtanay. Ang gugma kag pagkamatarung sang Dios nagaupdanay, kag nagkabalaka gid Siya nga ang katarungan kag hustisya mahimo sa sini nga kalibutan.

Para sa maayo nga rason, ang mga manalagna padayun nga nagapakamalaut sang tanan nga sahe sang inhustisya, lakip na ang dimakatarungan nga mga kasogoan, sayup nga talaksan, inhustisya kag pagmamigos sa mga imol kag mga balo ukon bisan sin-o nga wala sang ikasarang. Bisan nga ang katawhan nagahimo sang madamo nga mga kalautan kag inhustisya, ang Dios padayun nga “ ‘naga-hikot sing kalolo, sing paghukom, kag pagkamatarung sa duta’ ” (Jeremias 9:24). Gani, sa bug-os nga Kasulatan, yadtong mga matinoohon sa Dios nagapaabot gid sang langitnon nga paghukom bilang isa ka maayo nga butang tungud nagadala ini sang silot batok sa nagahimo sang kalautan kag mga nagapamigos, kag nagahatag ini sang hustisya kag kaluwasan para sa mga biktima sang inhustisya kag pagpamigos.

Sa pagkamatuud, ang pagkamatarung kag hustisya amo ang sadsaran sang panggobyerno sang Dios. Ang moral nga panggobyerno sang gugma sang Dios husto kag matarung, may kinalain gikan sa kurap nga panggobyerno sang sini nga kalibutan, nga masami nagahimo sang inhustisya para sa personal nga kaayohan kag personal nga gahum. Sa Dios, “ang malig-on nga paghigugma kag ang kamatooran magakitaay; ang pagkamatarung kag ang paghidait magahalukay” (Salmo 85:10).

Kag ginpaathag sang Dios kun ano ang Iya ginapaabot sa aton. “Napahayag niya sa imo, O tawo, ang maayo; kag ano bala ang ginakinahanglan sa imo sang Ginoo kondi ang paghimo sing matarung, kag ang paghigugma sang kalolo, kag ang paglakat sing mapainubuson upud sa imo Dios?” (Miqueas 6:8). Kun may yara sang bisan ano nga butang nga dapat naton epakita gikan sa karakter sang Dios, ang gugma kag ang hustisya kag kalolo nga nagikan sa sini—amo ang dapat mangin sadsaran.

`Ano ang mga ehemplo, bisan pa subong, sang napatiko nga hustisya sang tawo? Paano, niyan, nga indi kita makapanawagan para sa himpit nga hustisya nga mapatuman sa ulihi?`