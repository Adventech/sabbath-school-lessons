---
title:  Ang Wala Nagabaylo nga Karakter sang Dios
date:   04/02/2025
---

`Basaha ang Malaquias 3:6 kag Santiago 1:17. Ano ang ginatudlo sang sini nga mga texto nahanungud sa karakter sang Dios?`

Sa Malaquias 3:6, ang Dios nagpahayag, “ ‘Ako nga Ginoo, wala nagabaylo.’ ” Bisan pa nga ang iban nagabasa sang sini nga bahin sang bersikulo kag nagahangup nga ang Dios wala nagabaylo sa bisan ano paman nga bagay, ang iban nga bahin sang bersikulo kag ang kaundan sini nagapakita nga ang walay pagbaylo sang Dios nga napahayag diri amo ang moralidad sang Dios nga walay pagbaylo. Ang nabilin nga mga bersikulo nagapakita nga ang Dios mahimo nga magbaylo bahin sa relasyon kag desisyon nga may kaangtanan sa katawhan, kay ang Dios nagsiling: “ ‘busa kamo, O mga anak ni Jacob, wala mapapas’ ” kag sa sunod nga bersikulo, ang Dios nagbantala sa Iya katawhan, “ ‘Balik kamo sa Akon, kag Ako magabalik sa Inyo’ ” (Malaquias 3:7).

Gane, ang Dios wala nagasulod sa nagabaylobaylo nga pagpakigrelasyon sa Iya tinuga, kundi nga sa pihak sang sina tanan nga nagabaylobaylo nga pagpakigrelasyon sang Iya katawhan, kag bisan pa sa sina tanan nga butang, ang karakter sang Dios nagapabilin nga amo lang gihapon. Ginpalig-on man ini sa Santiago 1:17, nga nagpahayag nga ang tanan nga maayo kag himpit nga mga dolot gikan sa Dios, nga sa Iya walay pagliwanliwan. Ang Dios indi amo ang ginhalinan sang malaut.

Diri kag sa bisan diin nga bahin, ang Kasulatan sulitsulit nga nagatudlo nga ang karakter sang Dios wala nagabaylo. Kun sayoron, ang Biblia tayuyun nga nagatudlo nga wala nagabag-o ang moralidad sang Dios. Apang, ang Dios sarang kag nagsulod sa isa ka matuud nga pagpakigrelasyon sa Iya mga tinuga, nga Iya ginapakig-angutan permi nga may gugma kag hustisya.

`Basaha ang 2 Timoteo 2:13; Tito 1:2; kag Mga Hebreo 6:17, 18. Ano ang ginatudlo sang sini nga mga texto nahanungud sa Dios?`

Ang Dios indi makapanginwala sa Iya kaugalingon; ang Dios wala nagabutig; kag ang mga saad sang Dios indi mabungkag. Makasalig kita nga ang Dios sang Biblia amo man ang Dios nga (paage kay Cristo) kinabubut-on nga nagtugyan sang Iya kaugalingon para sa aton didto sa krus. Isa Siya ka Dios nga sarang masaligan, nga wala sing pagpangduhaduha, kag sarang kita makaangkon sang pagsalig kag paglaum para sa palaabuton tungud, kaangay sang nasulat sa Mga Hebreo 13:8, “Si Jesu Cristo amo man kahapon, karon kag sa gihapon.”

`Paano mo maton-an nga magsalig sa kaayo sang Dios bisan pa nga nangin tuman kalain ang mga hitabo sa imo kabuhi? Ano ang mabulig sa imo sang imahin nga ang Dios nagpalansang sa krus agud imo maton-an nga magsalig sa Iya kaayo?`