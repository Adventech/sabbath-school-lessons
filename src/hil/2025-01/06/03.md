---
title:  Ang Dios Bug-os nga Maayo kag Matarung
date:   03/02/2025
---

Ang Dios wala lamang nagaangkon nga nagahigugma sang hustisya kag nagapanawagan nga maghigugma kag maghimo sang kun ano ang nagakaego, apang ang Dios mismo himpit kag wala sing pangduhaduha nga nagpakita sang sini nga mga kinaiya. Ang Kasulatan nagatudlo nga ang Dios bug-os nga balaan, matutum, matarung, kag mahigugmaon. Ang Dios nagahimo lamang kag permi kun ano ang mahigugmaon, matarung, kag husto. Wala Siya nagahimo sang bisan ano nga sayup.

`Basaha ang Deuteronomio 32:4 kag Salmo 92:15. Ano ang ginatudlo sang sini nga mga texto nahanungud sa pagkamatutum kag pagkamatarung sang Dios?`

Ini kag madamo sang iban pa nga mga texto ang nagadeklarar nga ang Dios matarung kag mahigugmaon—“wala sang pagkadimatarung sa Iya” (Salmo 92:15, ekomparar sa Salmo 25:8, Salmo 129:4). Ang Dios “wala maghimo sing pagkadimatarung; sa tagsa ka aga ginapasiga niya ang iya katarungan, wala siya nagapalangan; apang ang dimatarung wala makakilala sing kahuya” (Sofonias 3:5). Talupangda ang direkta nga kabaliskaran sang karakter sang Dios batok sa sadtong nagahigugma sang pagkawalay hustisya.

Ang Dios nakahibalo kun ano ang pinakamaayo para sa kada isa, nagakahandum Siya kun ano ang pinakamaayo para sa tanan, kag padayun nga nagapanghikot agud mapatuman ang pinakamaayo nga resulta para sa tanan nga nalakip sa sini.

`Basaha ang Salmo 9:7, 8 kag Salmo 145:9–17. Ano ang ginatudlo sang sini nga mga bersikulo nahanungud sa Dios?`

Ang Dios sang Biblia “isa ka matarung nga hukom” (Salmo 7:11) kag wala sang malaut nga nagapuyo sa Iya (Salmo 5:4). Kaangay sang ginatudlo sa 1 Juan 1:5, “Ang Dios kapawa kag wala sang kadulum sa Iya.” Sa pagkamatuud, ang Dios indi lamang himpit nga maayo, kundi suno sa Santiago 1:13 “Ang Dios indi masulay sang malaut” (ekomparar sa Habacuc 1:13).

Sa sini tanan, ang pagkaayo sang Dios kag himaya nagaangtanay nga indi mabulag. Samtang madamo ang nagapakadios sang gahum, ang Dios labing gamhanan, apang ginagamit lamang Niya ang Iya gahum sa pamaage nga matarung kag mahigugmaon. Indi nga natabuan lang nga sang si Moises nagsiling sa Dios, “ ‘epakita sa akun ang Imo himaya,’ ” ang Dios nagsabat paage sa pagpamolong, “ ‘Paagihon ko ang bug-os nakon nga pagkaayo sa atubangan mo’ ” (Exodo 33:18, 19).

`Ngaa nga ang kaangay sina kaayo nga Dios nagpahanugut sang tuman nga kalautan nga yari sa sini nga kalibutan? Diskusyune ang imo sabat sa inyo nga klase sa Sabado.`