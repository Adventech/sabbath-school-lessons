---
title:  Isa ka Naghinulsul nga Dios?
date:   05/02/2025
---

“Nagahinulsul” bala ang Dios? Kun nagahinulsul Siya, ano ang buut silingon sina? Naton-an na naton nga wala nagabaylo ang karakter sang Dios. Apang, ang pipila ka mga texto sa Biblia nagpamolong nga ang Dios “naghinulsul” ukon “nagkalisod.” Para sa tawo, ang paghinulsul ginalakipan sang pagkilala nga ang isa ka tawo nakahimo sang sayup. Paano, niyan nga ang pipila ka mga texto sa biblia naglaragway sa Dios bilang “naghinulsul”?

`Basaha ang Exodo 32:14 kag ekomparar ini sa Jeremias 18:4–10. Ano ang masiling mo sa sini nga paglaragway nga ang Dios “nagkalisod”?`

Sa sini kag madamo nga iban pa nga mga texto, ang Dios ginlaragway bilang nagkalisod sa paghukom bilang sabat sa pipila nga naghinulsul ukon pagpatunga sang katawhan. Ang Dios nagsaad nga, kun ang katawhan magliso gikan sa ila kalautan, magaliso Siya gikan sa paghukom nga Iya naplano. Ang pagliso sang Dios gikan sa paghatag sang paghukom bilang sabat sa paghinulsul sang tawo isa ka naandan nga tema sa bug-os nga Kasulatan.

`Basaha ang Numeros 23:19 kag 1 Samuel 15:29. Ano ang ginatudlo sang sini nga mga teksto bahin sa kun bala ang Dios “nagakalisod” ukon “nagahinulsul”?`

Ang ini nga mga dinalan maathag nga nagadeklarar nga ang Dios “ ‘indi tawo, nga maghinulsul siya’ ” (1 Samuel 15:29) kag “ ‘ang Dios indi tawo, nga magbutig siya, ukon anak sang tawo, nga maghinulsul siya. Nasiling bala niya, kag indi niya paghimoon? Ukon napamolong bala niya, kag indi niya pagtumanon?’ ” (Numeros 23:19). Basaha nga may pagtalupangod sa iban nga mga teksto, ang ini nga mga teksto indi dapat hangpon bilang nagakahulugan nga ang Dios wala gid “nagahinulsul,” kundi sa baylo sina, nagapaalinton ini sang kamatuuran nga wala Siya “nagakalisod” ukon “nagahinulsul” sa pamaage nga pareho sa tawo. Sa baylo, ang Dios nagatuman permi sang Iya mga saad, kag bisan pa pagabag-ohon Niya ang Iya desisyon bilang sabat sa paghinulsul sang tawo, ginahimo Niya ini permi suno sa Iya kaayo kag sa Iya Polong. Ang Dios nagapaiway sang paghukom bilang sabat sa paghinulsul, mahimo gid nga tungud ang Iya karakter maayo, matarung, mahigugmaon, kag maloloy-on.

`Ano ang importansiya sang biblikanhon nga paglaragway sang langitnon nga “paghinulsul”? Ano ang ginapaalinton sini nahanungud sa walay pagbag-o nga karakter sang Dios upod sa kamatuuran nga ang Dios nagsulod sa isa ka tampad nga pagpakigrelasyon nga nagahatag kag nagakuha nga nakadolot sang isa ka kinalain sa Iya?`