---
title:  Komento Sang Manunudlo
date:   07/02/2025
---

### Bahin I: Kabilugan nga Panan-aw

**Sadsaran nga Teksto**: Jeremias 9:24

**Sentro Sang Pagtoon**: Salmo 33:5, Jeremias 18:7–10, Malaquias 3:6, Santiago 1:17.

**Panugod**: Sa bug-os nga Kasulatan, ang gugma kag hustisya sang Dios duna sa Iya karakter. Ang ini nga kinaiya nagapahayag sang Iya madalum nga kabalaka para sa hustisya kag pagkamatarung.

**Mga Tema Sang Leksyon**:

Ang gugma kag hustisya nagaupdanay: Bisan wala pa kita naanad sa paghunahuna nahanungud sa gugma kag hustisya nga nagaupdanay, sa bug-os nga Kasulatan, ang matuud nga gugma nagakinahanglan sang hustisya, kag ang matuud nga hustisya nabuyok sang gugma. Sa pihak nga bahin, ang pagpakunokuno sang gugma nga wala sang hustisya magapadulong sa kalautan; kag ang hustisya nga wala sang gugma ginalakipan sang mabugnaw nga legalismo. Gani, ang matuudtuud nga gugma kag hustisya nagalaragway sa karakter sang Dios. Palangga Niya ang hustisya kag buut nga makita ang hustisya nga ginahimo sa kalibutan.

1. Ang paghigugma sang hustisya nagakinahanglan sang kalig-onan kag walay pagbag-o: Ang hustisya amo ang pundasyon sang panggobierno sang Dios. Ang Iya mga binuhatan napasad sa kalig-onan sang moral nga karakter sang langit, indi sa nataboan lang nga mga desisyon kag dimakatarunganon nga mga binuhatan. Ang hustisya sang Dios nagahalin sa Iya pagkatayuyon, kay Siya wala nagabutig, kag ang Iya mga saad indi mabungkag. Samtang ang Kasulatan nagapalig-on sang wala nagabag-o nga moralidad sang Dios, nagapakita man ini nga ang Iya mga binuhatan mahimo nga magbag-o bilang sabat sa desisyon sang tawo.
2. Ang paghigugma sa hustisya nagatalupangud sang paghinulsul: Makita naton ang mga tinaga sa Kasulatan nahanungud sa Dios nga wala nagabalhin, buut silingon wala Siya nagabutig. Subong man, ang mga teksto sa Daan nga Katipan nga nagapakita nga ang Dios nagahinulsul, sa bahin nga wala Niya ginapatuman ang ginapaabut nga paghukom nga Iya ginbantala bangud sa sayop nga hinimoan sang katawohan. Ang pagliwat sang Dios sa Iya desisyon wala nagakahulugan nga nagbutig Siya nahanungud sa Iya paghukom, kondi nga ginabag-o Niya ang Iya mga ginahimo sa katawohan kon maghinulsul sila kag magdesisyon nga magkabuhi nga nagapakighalobilo sa Iya.

**Aplikasyon sa Kabuhi**: Sa pagtalupangud nga ang Dios sarang magbag-o basta may kaangtanan sa Iya katawohan kon pilion nila nga batonon ukon sikwayon Siya, paano kita makapakita sang mahigugmaon nga hustisya sang Dios samtang kita nagahatag sang reaksyon sa inhustisya kag sayop nga mga hinimoan sa kalibutan?

### Bahin II: Komentaryo

**1. Ang Gugma kag Hustisya Nagaupdanay.**

Madamu sang katawohan ang naanad na sa panghunahuna nga ang gugma kag hustisya magkatuhay. Sono sa sini nga panan-aw, ang isa ka tawo indi mangin makatarunganon kag mahigugmaon sing dungan. Sa sini nga panghunahuna, ang gugma mahangpunon kag nagapalikaw, ukon nagatago, sa aplikasyon sang hustisya. Sa pihak nga bahin, ginapuisan nga ang hustisya kinahanglan may katuyoan kag indi madala sang balatyagon. Gani, kinahanglan nga indi ini maglakip sang bisan ano nga sahi sang kalooy kag gugma.

Apang, ang ini nga panan-aw indi lamang nagaisahanon (ukon pinakamaayo) nga paagi sang paghunahuna nahanungud sa kinatuhayan sang gugma kag hustisya. Sa pagkamatuud, ang gugma kag hustisya wala nagaporma sang pagkontrahanay sa Biblia kondi, sa baylo, nagaisa ini sa paglaragway tuhoy sa himpit nga karakter sang Dios. Sa biblikanhon nga kasaysayan sang gugma kag hustisya, indi puwede matudlo sing nagakaigo ang isa kon wala ang isa. Ang pagpakunokuno sang gugma nga wala sang hustisya sa pagkamatuud indi makatarunganon/may ginadampigan samtang ang ideya sang hustisya nga wala sang gugma isa ka mabugnaw nga legalismo. Sa pagkamatuud, ang Biblia nagapadayon sing dugang pa gid sa paglaragway tuhoy sa karakter sang Dios. Ang Dios wala lamang nagasamo sang gugma kag hustisya, kondi nga nagahigugma gid Siya sang hustisya (Salmo 33:5, Isa. 61:8).

Ang Hebreo nga tinaga para sa hustisya, sa Salmo 33:5, kag Isaias 61:8 amo ang mišpat, nga nagapaalinton sang ideya sang nagakaigo nga panggobierno. Sono kay Robert Culver, samtang ang moderno nga mga konsepto sang demokratiko nga panggobierno nagaseparar sang lehislatibo, hudisyal, kag pagpatuman sang layi, ang mišpat wala “nagapatuhoy lamang sa hudisyal nga proseso,” kondi sa pagkamatuud nagapatuhoy sa “tanan nga ginapatuman sang gobierno.” Halin sa sini nga panan-aw, kon wala sang separasyon sa mga katungdanan, ang gobierno sa pahanon sang Biblia nasentro lamang sa pigura sang manugdumala, sa baylo nga sa pagsulundan sang kasogoan. Subong man, ang manugdumala/hukom wala lamang nagahimo sang hudisyal nga mga desisyon kondi nagapatuman man ukon nagadoso nga ini mapatuman. halimbawa, sang si David nagpangabay sa Dios bilang hukom sa iya kaawayon kay Saul, si David wala lamang naghunahuna bahin sa tinaga sang desisyon halin sa hukom kondi nagahaumhaum man sang isa ka pagpatuman sang hukom para sa pagluwas kag pagbindikar: “Busa ang Ginoo manginhukom, kag maghukom sa tunga nakon kag nimo, kag magtan-aw, kag mag-apin sang akon kasaba, kag magluwas sa akon gikan sa imo kamut” (1 Samuel 24:15). (Robert D. Culver, “2443 שָׁפַט,” ed. R. Laird Harris, Gleason L. Archer Jr., and Bruce K. Waltke, Theological Wordbook of the Old Testament [Chicago: Moody Press, 1980], p. 948).

Kon aton hunahunaon ining masangkad nga paghangup sang hustisya, ang pagsiling nga ang Dios nagahigugma sang hustisya daw nagapahangup sang duha ka importante nga punto para sa aton pagtoon sa Dios. Una, ang hustisya sang Dios indi lamang naangot sa kasogoan, kondi nagakabalaka ini sa Iya tagiposoon kag karakter. Ikaduha, wala lamang Siya nagahigugma sa pagpatalupangud sang hustisya kondi sa pagpatuman man sini.

**2. Ang Paghigugma Sang Hustisya Nagakinahanglan Sang Kalig-onan kag Walay Pagbag-o.**

Kon ang hustisya nagapatuhoy sa maayo nga panggobierno, nga may maayo nga paghukom kag pagpatuman, kaangay sang namitlang sa ibabaw, dapat indi malakip diri ang posibilidad sang nataboan lang ukon dimakatarunganon nga desisyon sa bahin sang manugdumala. Halin sa sini nga panan-aw, ang hustisya nagakinahanglan sang kalig-onan kag pagkatayuyon. May duha ka sadsaran nga dinalan sa Kasulatan, ang isa sa Daan nga Katipan kag ang isa sa Bag-o nga Katipan, nga sa kinaandan ginagamit sa pagpalig-on sang pagkawalay pagbag-o nga kinaiya sang Dios. Bisan ang konsepto sang pagkawalay pagbag-o napun-an sang pilosopikal nga mga paghaumhaum sa paghinon-anon nahanungud sa doktrina sang Dios sa nagkalainlain nga mga tradisyon sang Cristohanon nga teolohiya, makasiling kita nga ang Malaquias 3:6 kag Santiago 1:17 nagapatalupangud bahin sa pagkamalig-on sang moral nga karakter sang Dios. Ang mas maathag nga punto sini amo nga wala Siya nagabalhin ukon nagabaylo.

Ang Malaquias 3 nadihon sa ideya tuhoy sa hustisya sang Dios. Ang ini nga kapitulo napakilala paagi sa pamangkot bahin sa langitnon nga hustisya, sa Malaquias 2:17, nagsiling “Diin bala ang Dios sang katarungan?” Kon sayoron, ano ang matabo sa “tagsatagsa nga nagahimo sang malaut” (Malaquias 2:17)? Bilang sabat sa sining sadsaran nga pamangkot, ang Malaquias 3 nagapatalupangud sa magaabot nga paghukom sang langit. “Sin-o bala ang makabatas sang adlaw sang iya pagkari, kag sin-o bala ang makatindug kon magpahayag siya?” (Malaquias 3:2). Ang paghukom may paghanduraw ilabi na gid sa istorya tuhoy sa pagrebelde sang katawohan sang Dios, apang ang ining seryoso nga mensahe napatuhoy bilang panawagan para sa paghinulsul. Gani, ang tono sang palaabuton nga paghukom sang Dios makahatag sang paglaum.

Sa sini nga konteksto sang paghukom kag paglaum, ang Ginoo nagapatalupangud nga wala Siya nagabaylo, ka sa pagkamatuud, ang ini nga kamatooran amo ang rason kon ngaa wala nalaglag ang Iya katawohan (Malaquias 3:6). Ang ideya tuhoy sa walay pagbaylo sang Dios napahayag sa NET nga bersyon sang Biblia bilang “Ako, ang Ginoo, wala nagaliwat sang akon mga saad,” nga nagapabutyag sang ideya bahin sa wala nagabag-obag-o nga pagpakigkatipan sang Dios, nga natugda sa konteksto sang sini nga dinalan. Subong man, ang pagpahangup sang Malaquias 3:7 (“Balik kamo sa akon, kag magabalik ako sa inyo”) nagapatalupangud sang isa ka pagpakigrelasyon kag positibo nga pagbag-o sang panan-aw sa bahin sang Dios, nga amo ang Iya ginahandum nga himoon, depende sa paghinulsul sang katawohan.

Sa Santiago 1:17, ang ideya sang langitnon nga pagkamalig-on kag pagkawalay pagbaylo sa moralidad ginapatalupangud man. Ang konteksto sang Santiago 1 nagapakita nga ang mga pagsulay indi halin sa Dios, bangud tayuyon kag dalayon Siya nga nagahatag sa aton sang maayo kag himpit nga mga dolot halin sa langit. Gani, sa baylo sang isa ka pabag-o bag-o nga kombinasyon sang mga pagsulay kag mga dolot, dalayon Siya nga nagahatag sa aton sang mga dolot. Bilang “Amay sang mga kapawa,” nagapakita Siya sang “walay pagliwanliwan ukon landong sang pagbalhin” (Santiago 1:17). Ang kaangtanan sa tunga sang Dios bilang Manunuga sang kapawa kag sang Iya pagkawalay pagbaylo makita man, sa Salmo 136:7–9, nga kabahin sang ginasulit nga pagpatalupangud sang salmo: “Kay ang iya malig-on nga paghigugma nagapadayon sa gihapon.” Sa sini nga mga bersikulo, ang salmista nagapatalupangud sa gahum sang pagpanuga kag pagkadalayon sang Dios: “sa iya nga naghimo sang dalagku nga mga sulu, kay ang iya malig-on nga paghigugma nagapadayon sa gihapon; sang adlaw sa paggahum sa adlawon, kay ang iya malig-on nga paghigugma nagapadayon sa gihapon; sang bulan kag sang mga bitoon sa paggahum sa kagab-ihon, kay ang iya malig-on nga paghigugma nagapadayon sa gihapon” (Salmo 136:7–9).

**3. Ang Paghigugma sa Hustisya Nagatalupangud Sang Paghinulsul.**

Ang Daan nga Katipan daw may makalilibog nga mga tinaga nahanungud sa nagahinulsul kag nagabaylo nga kinaiya sang Dios. Sa isa ka bahin, may mga teksto—kaangay sang Numeros 23:19 (“Ang Dios indi tawo, nga magbutig siya, ukon anak sang tawo, nga maghinulsul siya. Nasiling bala niya, kag indi niya paghimoon? Ukon napamolong bala niya, kag indi niya pagtumanon?”) kag ang 1 Samuel 15:29 (“Kag ang Kusug man sang Israel indi magbutig ukon maghinulsul; kay indi siya tawo, nga maghinulsul siya”)—nga nagapabakod sa kalig-onan sang Dios. Sa pagpaathag pa gid sini, ang Ginoo wala nagahinulsul. Ang pinakapunto sang sini nga mga tinaga amo nga ang Dios wala nagabutig, nga nagasanto sa pagtudlo sang Bag-ong Katipan nahanungud sa Dios, sa Tito 1:2 kag Hebreo 6:18.

Sa pihak nga bahin, ang mga teksto sa Daan nga Katipan nagasaysay sang pagbaylo ukon paghinulsul sang Dios sa bahin nga wala Niya napatuman ang paghukom nga Iya nabantala batok sa mga naghimo sang kalautan. Ang isa sa pinakabantug nga halimbawa amo ang langitnon nga kalooy nga napakita sa Nineve sa libro ni Jonas (Jonas 3:10), sa diin si Jonas mismo, sa pagsugod sang kapitulo 4, ang nagapamatok sa pagbaylo sang Dios sa Iya desisyon. Ang paathag ni Jonas kon ngaa indi siya gusto magbantala sang palaabuton nga paghukom sang langit batok sa Nineve nagapalig-on sa kalooy sang Dios: “O Ginoo, indi bala amo ini ang ginasiling ko sang didto pa ako sa akon duta? Busa nagdalidali ako sa pagpalagyo pa Tarsis; kay nakahibalo ako nga ikaw Dios nga mainayohon kag maloloy-on, makuli sa pagpangakig, kag bugana sa malig-on nga paghigugma, kag nagakalisud ka sang malaut” (Jonas 4:1, 2).

Ang Jonas 4:2 nagaunud sang indi magnubo sa tatlo ka importante nga rason kon ngaa ang ini nga “pagbaylo” sa bahin sang Dios indi dapat mangin isa ka surprisa. Una, si Jonas mismo nagapakita nga nagduda na siya sa pagsugod palang, nga ang kaangay nga hitabo matabo gid. Ang ining pagpaabut sa kalooy sang Dios amo ang matuudtuud nga rason ngaa si Jonas nagpalagyo pa Tarsis. Ikaduha, ang iya tinaga diri nahanungud sa Dios ginasulit sa Exodo 32:14 kag Exodo 34:6, 7, sa diin ang Israel mismo amo ang sentro sang paghinulsul sang Dios. Gani, antes pa ang langitnon nga pagbaylo nahanungud sa Nineve, ang Dios naghimo man sang kaangay sini sa Israel sang una. Ikatatlo, ang ini nga sahi sang pagbaylo wala nagakahulugan nga ang Dios nagabutig nahanungud sa Iya ginbantala nga paghukom, bangud nagapaathag Siy

a sa Jeremias 18:7–10 nga “Sa ano nga tion magpamulong ako nahanungud sa pungsud ukon sa ginharian, sa paggabut kag sa paglumpag kag sa paglaglag sini, kon inang pungsud nga tungud sa iya nakapamolong ako, magtalikod sa ila kalaut, ako magakalisud sang malaut nga ginhunahuna ko nga himoon sa ila. Kag sa anong tion magpamolong ako nahanungud sa pungsud ukon sa ginharian sa pagpatindug kag pagtanum sini, kon maghimo sila sing malaut sa akon itololok, nga wala nila ginatuman ang akon tingug, niyan magakalisud ako sang kaayohan nga akon igahatag sa ila.” Gani, ang Dios nagabaylo sang Iya pagtamud sa katawohan kon magbag-o man sila sang ila pagtamud sa Iya.

### Bahin III: Aplikasyon sa Kabuhi

Ang Kasulatan nagapamatuud sang moral nga pagkamalig-on sang Dios, apang sarang Siya nga magbaylo tuhoy sa Iya katawohan kon magapili sila nga batonon ukon sikwayon Siya. Sa paghunahuna sang sini nga ideya, binagbinaga ang masunod nga mga palamangkutanon:

1. Paano naton mapakita ang hustisya sang Dios samtang nagahimo kita sang aton reaksyon sa inhustisya kag sayop nga hinimoan sa kalibutan?
2. Ang Dios nagahinulsul kag nagabaylo sang Iya paghukom depende sa pagtamud sang katawohan sa Iya. Ang hustisya bala sang Dios puno sang pagtimalus kag pagbalos, ukon nagahanduraw bala ini sa sahi sang pagpasag-uli? Ipaathag ini. Paano ang paghinulsul sang Dios naangot sa pagpasag-uli?
3. Ang Dios handa nga magbaylo kag magpasag-uli sang Iya pagpakigrelasyon sa Iya katawohan. Halin sa sini nga panan-aw, paano kita makapauswag sang hustisya kag gugma agud mapasag-uli ang naguba nga relasyon?
4. May mga tinion bala nga nagtinguha ka nga atubangon ang inhustisya kag nagbalandra ini ukon nangin indi maayo ang natabo? Kon amo sina, ano ang imo nangin reaksyon? Paano ikaw makapadayon sa pagdoso sang hustisya kag makabulig sa pinakamakalolooy?
5. Nakaagi ka na bala nga gintratar sang dimakatarunganon? Kon nakaagi ka, ano ang nangin resulta sang imo sitwasyon? Paano ang imo eksperyensia nakaimpluwensia sa imo pagtratar sa iban?

`Notes`