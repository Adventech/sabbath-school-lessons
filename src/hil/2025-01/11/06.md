---
title:  Ang Pagbindikar sa Ngalan sang Dios
date:   13/03/2025
---

Sa ulihi, ang ngalan sang Dios mabindikar sa tagsa ka bahin. Paage sa binuhatan sang Amay, Anak, kag Balaan nga Espiritu sa plano sang kaluwasan, ang himpit nga pagkamatarung kag gugma sang Dios napahayag nga wala sing kun ano nga pagpangduhaduha (tan-awa ang Roma 3:25, 26; Roma 5:8).

`Basaha ang Roma 3:1–4 sa kapawa sang Isaias 5:3, 4. Ano ang ginatudlo sini nahanungud sa Dios mismo nga nabindikar sa pangkabilogan nga inaway?`

Sa Roma 3 kag Isaias 5, makita naton nga ang Dios (sa pila ka limitado nga bahin) nag-agda sa mga ordinaryo nga tinuga nga hukman ang Iya karakter, bisan pa wala kita sang kinamatarung ukon tinindugan sa paghimo sini. Sa ulihi, kun ang tanan nga mga “tolon-an” mabuksan, makita naton ang pagpamatuud nga ang Dios himpit nga husto kag matarung. Ang Dios magabindikar sang Iya kaugalingon sa atubangan sang tanan nga mga mainalamon nga tinuga.

`Basaha ang Bugna 15:3 kag Bugna 19:1–6. Ano ang ginatudlo sang sini nga mga teksto nahanungud sa pagbindikar sa ngalan sang Dios sa ulihi?`

Sa bug-os nga Kasulatan, ang Dios nagpakita sang pagkabalaka sa Iya Ngalan. Ngaa man? Indi ka makaangkon sang isa ka madalum nga pagpakigrelasyon sa isa nga ang iya karakter imo ginakaugtan ukon wala ginasaligan. Kun may isa ka tawo nga magsiling sa imo katiayon ukon mangin katiayon pa—sang malala nga binutig nahanungud sa imo karakter, himoon mogid ang imo masarangan agud mapamatukan ang bisan ano nga ginaguba sa imo, kay kun ang ina nga pagguba sa imo pagapatihan, magabungkag ini sa imo mahigugmaon nga relasyon.

Sa katapusan, ang Dios mabindikar sa krus kag paage sa bug-os nga plano sang kaluwasan. Sa paghukom antes ang ikaduha nga pagkari, ang Dios mabindikar sa atubangan sang nagatamud nga uniberso.

Niyan, sa paghukom pagkatapos sang ikaduha nga pagkari nga kun sa diin ang mga tinubos “magahukom bisan pa sa mga manugtunda” (1 Mga Taga-Corinto 6:2, 3), ang Dios mabindikar, samtang ang mga tinubos pagahatagan sang kahigayunan nga mausisa ang mga record kag matan-aw mismo nila kun ngaa nga ginhimo sang Dios ang kun ano nga Iya nahimo, kag nga ang tanan nga paghukom sang Dios permi gid kag himpit lamang nga matarung kag mahigugmaon. Sin-o bala sa aton ang wala sang madamo nga palamangkutanon nga nagakinahanglan sang sabat? Antes ini tanan matapos, maangkon naton ang sabat sang sina nga mga palamangkutanon (tan-awa ang 1 Mga Taga-Corinto 4:5).

Sa katapusan, ang tagsa ka tuhud magaluhod kag ang tagsa ka baba magatuad nga si Jesus amo ang Ginoo (Mga Taga-Filipos 2:10, 11). Kabahin ini tanan sang pagbindikar sa karakter sang Dios.