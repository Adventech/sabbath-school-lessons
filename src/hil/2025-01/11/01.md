---
title:  Ano Pa Bala Ayhan ang Akon Mahimo?
date:   08/03/2025
---

### Basaha para sa Pagtoon sini nga Semana

Juan 18:37, Roma 3:23–26, Roma 5:8, Isaias 5:1–4, Mateo 21:33–39, Isaias 53:4, Roma 3:1–4.

> <p>Salauluhon nga Teksto</p>
> “Si Pilato nagsiling sa iya, ‘Gali hari Ikaw?’ Si Jesus nagsabat, ‘Ginasiling mo nga ako hari. Tungud sini natawo ako, kag tungud sini nagkari ako sa kalibutan, agud nga magsaksi ako sa kamatooran. Ang tagsatagsa nga yara sa kamatooran nagapamati sang akon tingug’ ” (Juan 18:37).

Mga pila katuig ang nagligad, isa ka mainalamon nga estorya para sa kabataan ang naimprinta sa Guide magasin. Ang estorya nagapatuhoy sa isa ka bata nga lalaki nga ginhingalanan Denis, isa ka ilo nga nagkabuhi bilang isa ka gin-adap nga bata nga may pamilya sa panahon sang ginatawag nga Medieval Period. Si Denis naakig sa hari sang ila duug bangud nga sang nagmasakit ang iya mga ginikanan, ang mga soldado sang hari nagdala sa iya palayo, kag wala na niya sila nakita liwat. Sang ulihi na niya nahibal-an nga ang hari nagpabulag sa ila agud maluwas ang mga buhi gikan sa makahaladluk nga madolot sang malala nga kalalat-an. Ang kamatuuran nahanungud sa hari nagpahilway sa kay Denis gikan sa pagdumot nga iya ginkumkom sa halos bug-os niya nga kabuhi. Ang hari naghimo permi, sa tagsa ka sitwasyon, sang mga nabuhat niya bangud sang iya paghigugma sa iya katawhan.

Madamo sang katawhan subong ang nagatolok sa Dios nga daw kaangay sa pagtan-aw ni Denis sa hari. Ang kalautan nga ila nasaksihan ukon naekperiensiahan nagdolot sa ila nga maakig ukon magpanginwala sa Dios. Sa diin bala ang Dios kun may yara sang pag-antus? Kun mayo ang Dios, ngaa nga may tuman kalala nga kalautan? Ang pangkabilogan nga inaway naghatag sang kapawa bahin sa sining talalupangdon nga isyo, apang madamo sang mga palamangkutanon nga nagapabilin. Apang, kun ang aton bug-os nga pagpaninguha mapaslawan sa pagpakontento, sarang kita makatolok sa kay Jesus sa krus kag tan-awon sa Iya nga ang Dios sarang masaligan, sa pihak sang tanan nga mga palamangkutanon nga nagapabilin nga indi masabat subong.

_*Ton-e ang leksyon sa sini nga semana sa paghanda para sa maabot nga Inugpahuway, Marso 15._