---
title:  Ang Ambahanon sang Akon Hinigugma
date:   11/03/2025
---

Sa makatilingala nga mga pamaage, ang Dios nagpakita sang Iya gugma kag pagkamatarung sa tunga sang pangkabilogan nga koplikto. Apang, ang iban mahimo nga mamangkot, makahimo bala ang Dios sang mas sobra pa sang sa Iya nahimo agud malikawan ukon makuha ang kalautan? Nakita naton ang isa ka talamdan sang pangkabilogan nga inaway nga nagapahayag nga ang Dios naghimo sang Iya ginbuhat agud respetohon ang kahilwayan sa pagpili nga kinahanglanon para sa pinakamaayo nga pagpa-uswag sang mahigugmaon nga pagpakigrelasyon sa tunga Niya kag sang katawhan. Dugang pa, naghimo Siya sang suno lamang sa moral nga limitasyon, ukon mga pagsulundan sa pagpakig-away, sa kaundan sang pangkabilogan nga pagpakigbais bahin sa Iya karakter, nga masolbar lamang paage sa pagpakita sang Iya gugma.

`Basaha ang Isaias 5:1–4. Sin-o ang nagapamolong sa sini nga mga bersikulo? Sin-o ang ginapatuhuyan ni Isaias? Sin-o ang ginarepresentahan sang ulubasan kag sang tag-iya sang ulubasan? Ano ang importansia sang ginhimo sang tag-iya sang ulubasan para sa ulubasan? Ano ang resulta?`

Sa sini nga mga bersikulo, si Isaias nagkanta sang isa ka ambahanon sang iya hinigugma, ang ulubasan. Ang tag-iya sang ulubasan amo ang Dios mismo, kag ang ulubasan nagarepresentar sa katawhan sang Dios (tan-awa para sa halimbawa ang Isaias 1:8, Jeremias 2:21). Apang ang implikasyon diri sarang man mapasangkad nga naangut sa daku nga buluhaton sang Dios sa sini nga kalibutan. Suno sa sini nga mga bersikulo, ang tag-iya sang ulubasan (ang Dios) naghimo sang tanan nga sarang mahimo agud masiguro ang pagpalambo sang Iya ulubasan. Ang ulubasan dapat magpatubas sang maayo nga mga uvas, apang nagpatubas lamang ini sang “talonon nga mga uvas,” nga gintawag sang iban nga pagbadbad bilang “walay pulos.” Sa pagkamatuud, ang Hebreo nga polong diri literal nga mabadbad bilang mabaho nga bunga. Ang ulubasan sang Dios nagpatubas sang dunut nga mga uvas.

Ang Isaias 5:3 nagsaylo sa Dios mismo nga nagpamolong, nga nagaagda sa katawhan nga “maghukom” sa tunga Niya kag sa Iya ulubasan. Kag, sa Isaias 5:4, ang Dios mismo nagpahayag sang tama ka importante nga pamangkot: “ ‘Ano pa bala ayhan ang mahimo sa akon ulubasan, nga wala ko mahimo sa iya? Sang nagpaabut ako nga magpatubas ini sang mga uvas, ngaa bala nagpatubas ini sing mga uvas nga talonon?’” Ano pa ang Iya dugang nga mahimo? Daw ano ka talalupangdon nga Siya mismo nagpangabay sa iban nga hukman kun ano ang Iya nahimo.

`Kun magtolok ka sa krus, sa diin ang Dios nagdolot sang Iya kaugalingon bilang siya ka halad para sa tanan naton mga sala, paano ang Iya mga polong nga, “ ‘Ano pa bala ayhan ang mahimo sa akon ulubasan, nga wala ko mahimo sa iya?’ ”—makahatag sang isa ka pagpahayag sang talalupangdon nga importansia?`