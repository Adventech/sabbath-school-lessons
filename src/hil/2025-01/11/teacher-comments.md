---
title:  Komento Sang Manunudlo
date:   14/03/2025
---

### Bahin I: Kabilugan nga Panan-aw

**Sadsaran nga Teksto**: Juan 18:37

**Sentro Sang Pagtoon**: Isaias 5:1–4; Mateo 21:33–41; Roma 3:25, 26; Roma 5:8; Bugna 15:3; Bugna 19:2.

**Panugod**: Ginaagda kita sa pagkilala kag sa pagbantala sang hustisya sang Dios kag sang Iya mahigugmaon nga mga tinutuyo sa Iya mga katawohan.

**Mga Tema sa Leksyon**: Ang leksyon sa sini nga semana nagahatag importansia sa tatlo ka dalagku nga punto.

1. Dapat naton kilalahon ang hustisya sang Dios: Kita ginaagda sa pagkilala nga ang Dios wala sing ginadampigan. Sa paanggid sang ulubasan, ang hustisya sang Dios sing malaragwayon ginapamatud-an kag ginabaton sang mga manugpalamati. Si Jesus nagsugid sang paanggid sa diin ang mga manugpalamati makakilala sang matuud nga mga buhat sang tag-iya sang duta nga lain gid sa mga manugtrabaho sa ulubasan.
2. Dapat naton kilalahon ang mahigugmaon nga mga tinutuyo sang Dios: Sa Mateo 21:33–41, ang mga manugpalamati nagakilala nga ginhimo sang tag-iya sang duta ang tanan niya nga masarangan antes ginpanaug ang paghukom. Amo man, sa Isaias 5, ang Dios mismo ang nagpahibalo nga Iya nahimo ang tanan nga sarang Niya mahimo para sa Iya katawohan. Ang pamangkot, “Ano pa bala ayhan ang mahimo sa akon ulubasan, nga wala ko mahimo sa iya?” isa ka pangabay sa pagkilala sang mahigugmaon nga mga tinutuyo kag mga buhat sang Dios para sa Iya katawohan (Isaias 5:4).
3. Dapat naton ibantala ang hustisya kag mahigugmaon nga mga tinutuyo sang Dios: Ang Biblia nagaagda sa aton, indi lamang sa pagkilala sang hustisya sang Dios kag sang Iya mahigugmaon nga mga buhat kondi sa pagbantala nga ang Dios makatarunganon gid kag matarung. Sa Bugna 15:3, ang mga balaan nagaamba kag nagabantala: “Dalagku kag kalatingalahan ang imo mga binuhatan, O Ginoong Dios nga Makaako! Matarung kag matuud ang imo mga dalanon, O Hari sang katuigan!”

**Aplikasyon sa Kabuhi**: Paano naton makilala kag mabantala ang hustisya kag mahigugmaon nga mga tinutuyo sang Dios sa aton adlawadlaw nga kabuhi kag sa aton mga pagpakigsugilanon nahanungud sa Dios?

### Bahin II: Komentaryo

**1. Kinahanglan Naton nga Kilalahon ang Hustisya Sang Dios.**

Sono sa Kasulatan, kita, bilang maluya kag limitado nga mga tinuga, ang aton kahimtangan wala nagapahanugot sa paghukom sa mga paagi sang Dios (tan-awa ang ginhambal sang Dios sa katapusan sang libro sang Job, Job 38–42; tan-awa man ang Roma 9:20). Sa amo man nga tion, kita ginaagda sa pagkilala nga ang Dios makatarungan. Ang Roma 3:26 nagapakita nga ang dugo ni Cristo isa ka pagpakita (sa Griego nga tinaga endeixis) sang pagkamatarung sang Dios, bangud Siya sing mapainulubon “ginpaligad niya ang una nga mga sala” (Roma 3:25). Gani, ang dugo ni Cristo nagapakita nga ang Dios indi lamang mapinatawaron (manugpakamatarung) kondi matarung man. Dapat matalupangdan nga ang Griego nga pulong endeixis, nga ginbadbad bilang “pagpasundayag” (NASB)—bilang “ipakita” (ESV) “dapat pamatud-an” (NRSV)—nagadala sang kahulugan nga “someth [may butang] nga nagatulud sa pagbaton sang someth ukon kamatooran, sa panghunahuna ukon sa balatyagon, pagpasundayag, prueba.”—Frederick W. Danker, A Greek-English Lexicon of the New Testament and Other Early Christian Literature (Chicago: University of Chicago Press, 2000), p. 332.

Niyan, ang paggamit sang sini nga pulong ukon nombre (noun) sa Roma 3:26 nagasiling nga ang Dios indi lamang matarung, kondi tuyo Niya nga ipasundayag, ipakita, ipamatuud sa aton nga Siya matarung. Si Thomas Schreiner nagabais nga sa sini nga dinalan aton makita nga ang Dios “nagahandum sa pagpakita sang iya pagkamatarung.” Siya nagadugang, “Pinaagi sa pagpakita sang iya makaluwas kag nagahukom nga pagkamatarung, ang Dios nagbindikar sang iya ngalan sa atubangan sang kalibutan.”—Romans: Baker Exegetical Commentary of the New Testament (Grand Rapids, MI: Baker Books, 1998), pp. 198, 199.

Sa paanggid sang ulubasan (Mateo 21:33–41; tan-awa man ag Marcos 12:1–12, Lucas 20:9–19), ang hustisyasang Dios malaragwayon nga napamatud-an, kag gani ginkilala, sang mga manugpalamati. Sa sugilanon nga pasunod sang paanggid, si Jesus nagapakita sang pag-uswag sang nagakaigo nga mga pamat-ud nga ginhimo sang tag-iya sang duta sang ulubasan, sa pagsabat sa indi makatarunganon nga mga pamatasan sang mga nagatrabaho sa ulubasan nga iya ginpaagsahan. Bangud ang tag-iya sang duta naglakat sa malayo nga duug, nagakabagay lang sa iya sa pagtawag sang iya mga sologoon sa pagbaton sang bunga sang ulubasan, malapit sa pagdugos sang mga ubas para himoon nga alak. Sa indi makatarunganon nga kamatooran nga ang mga manug-atipan sang ulubasan sing mabangis ginbunal ang mga sologoon sa makaduha ka beses kag ginpatay pa ang isa sa ila. Sa liwat, makatarunganon para sa tag-iya sang duta sa olihi sa pagpadala sang iya anak, nga nagalaum nga ang mga manugtatap sang ulubasan magpakita sang pagtahud sa iya. Apang, sa tuman nga kaakig, ginpatay man sang mga manug-atipan sang ulubasan ang anak agud kawaton ang iya palanublion.

Si Jesus nagasugid sang sini nga paanggid sa pamaagi nga masundan sang mga manugpalamati, kag sing amat-amat pagakilalahon, ang pagkalehitimo sang ginhimo sang tag-iya sang duta, nga kabaliskaran sa kabuangan sang mga manug-atipan sang ulubasan. Si Jesus makasarang pa gani sa pagtakop sa paanggid halin mismo sa mga bibig sang mga manugpalamati. Siya namangkot sa ila, “Busa, kon magkari ang agalon sang ulubasan, ano bala ang himoon niya sadtong mga mangunguma?” Nagsabat sila sa iya, “Siya magalaglag nga wala sing kalooy sadtong makalolooy nga mga tawo, kag paagsahan niya ang ulubasan sa iban nga mga mangunguma nga magahatag sa iya sang mga patubas sa ila mga panag-on” (Mateo 21:40, 41).

Niyan, ang mga manugpalamati sang paanggid makahinakop nga wala na sing mahimo ang tag-iya sang duta. Nga ila nakilala sing maathag, ginhimo niya ang tanan niya nga masarangan sa pagpakig-angot sa mga manugtatap sang ulubasan sa nagakaigo nga paagi. Niyan, siya ginkabig nga matarung sa panolokan sang mga manugpalamati sa ginapaabut nga silot sa malaut nga mga manugtatap sang ulubasan. Tungud ining paanggid isa ka malaragwayon nga panudlo nahanungud sa hustisya sang Dios, Siya indi lamang matarung, kondi ginatan-aw nga amo sina. Ini nga pagtamod daw nangin kabahin sang tinutuyo ni Jesus, sa aton napanilagan, sa mga paagi nga nagaugyunanay sa Iya paghinakop sang paanggid. Ang ini nga paglantaw sang hustisya sa panolok sang mga manugpalamati nagaluntad halin sa maathag nga pagkilala nga ang tag-iya naghimo sang iya masarangan agud magapabilin ang nagakaigo nga relasyon sa ila nga nagahulag sing malaut, antes ang malaglagon nga paghukom sa ila.

**2. Kinahanglan Naton nga Kilalahon ang Mahigugmaon nga mga Tinutuyo Sang Dios.**

Kon, sa paanggid sang ulubasan, nga ginsugid ni Jesus, sa Mateo 21:33–41, ang paghinakop sang mga manugpalamati nagapahangup nga ila nahibaloan nga ginhimo sang tag-iya ang tanan niya nga masarangan antes ang pagpapanaug sang paghukom, niyan sa “ambahanon sang akon hinigugma nahanungud sang iya ulubasan,” sa Isaias 5, ang Dios mismo ang nagapamatuud nga Iya ginhimo ang tanan Niya nga masarangan para sa Iya katawohan. Samtang sa paanggid sang ulubasan nga ginsugid ni Jesus, ang problema amo ang mga manugtatap sang ulubasan, nga amo ang malaragwayon nga reperensia sa “puno nga mga sacerdote kag sang mga Fariseo” (Mateo 21:45). Apang sa ambahanon sang Isaias 5, ang problema amo mismo ang ulubasan, nga sing malaragwayon nagatumud sa “balay sang Israel” (Isaias 5:7), ang “katawohan sang Judah” (Isaias 5:3, 7).

Kaangay sa tag-iya sang duta sa paanggid nga naghimo sang tanan niya nga masarangan agud iya matipigan sing nagakaigo ang relasyon sa mga manugtatap sang ulubasan, ang hinigugma sang ambahanon naghimo sang tanan niya nga masarangan sa iya gahum agud ang ulubasan magapatubas sing maayo nga mga ubas. Sing mas detalyado, siya nagpili “sa mapatubason gid nga bakolod” (Isaias 5:1), “ginkutkutan niya ini kag ginkuhaan ini sang mga bato, kag gintanuman ini sang pinili gid nga uvas; ginpatindugan niya sing torre sa tunga sini, kag ginkutkutan ini sing linasan sang uvas” (Isaias 5:2). Ini tanan mga pagpangaman nga mga buluhaton nga ginpalambo pinaagi sa positibo nga pagpaabut nga ang ulubasan “magpatubas ini sing uvas, apang nagpatubas ini sing mga uvas nga talonon” (Isaias 5:2). Sa mabakud nga mga tinaga, ang Dios “nagpaabut. . .sang katarungan” sa tunga sang Iya katawohan, apang ang Iya nakita pagpigus. Siya nagpangita sang “pagkamatarung, apang yari karon, paghibi!” (Isaias 5:7).

Samtang si Jesus nagapamangkot sa Iya mga manugpalamati sa pagsabat kon ano ang dapat nga mangin nagakaigo nga ginhimo sang tag-iya sang ulubasan matapos ang tanan nga iya nahimo sa konteksto sang paanggid, ang Dios nagaagda sa katawohan sang Juda, sa Isaias, sa “paghukom” sa tunga Niya kag sang Iya ulubasan (Isaias 5:3). Ang ini nga paghukom dapat pagakabigon sa masunod nga pamangkot, “Ano pa bala ayhan ang mahimo sa akon ulubasan, nga wala ko mahimo sa iya?” (Isaias 5:4). Ining retoriko nga pamangkot dapat magadul-ong sa paghinakop nga nahimo na sang Dios ang tanan nga Iya masarangan mahimo para sa Iya katawohan sa pagpatubas “sang maayo nga mga bunga,” kon sa aton pa. Gani, ini nga pamangkot amo, sa katapusan, isa ka pangagda sa pagkilala sang tanan nga mahigugmaon nga mga tinutuyo, mga buhat, kag mga pagpaabut nga ginaangkon sang Dios para sa Iya katawohan.

Dugang pa, ang Dios wala lamang nagahiguma sa Iya katawohan, sono sa Roma 5:8, apang Siya nagapakilala sang sining gugma sa ila. Ang ginapakita sing natural mabaton ukon makilala pinaagi sa aton. Sono sa Roma 3:26 ang hinambalan sang pagpakita (endeixis) ginagamit sa pagpamatuud nga ang Dios matarung, nga napasad sa dugo ni Cristo, sa amo man ang Roma 5:8 naggamit sang sini nga hinambalan angot sa kamatayon ni Cristo para sa aton, subong nga may berbo synístēmi, sa pagpahayag nga ang Dios nagahigugma sa aton. Ining Griego nga berbo nagadala sang kahulugan nga “pamatuud sang personal nga kinaiya ukon pag-angkon pinaagi sa buhat, pagpahayag, pagpakita, pagpahibalo.”— Danker, et al., A Greek-English Lexicon of the New Testament and Other Early Christian Literature, p. 973. Ang iban nga mga bersyon sang Biblia nagahatag importansia sang sini nga ideya pinaagi sa paggamit sang pareho nga mga tinaga: “Ang Dios nagapakita sang iya gugma para sa aton” (ESV), “Ang Dios nagapahayag sang Iya kaugalingon nga gugma para sa aton” (NASB), “Ang Dios nagapamatuud sang iya gugma para sa aton.”

**3. Kinahanglan Naton nga Ibantala ang Hustisya kag Mahigugmaon nga mga Tinutuyo Sang Dios.**

Ang Biblia wala lamang nagaagda sa aton sa pagbaton ukon sa pagkilala sang hustisya sang Dios kag sang Iya mahigugmaon nga mga tinutuyo sa Iya katawohan. Dapat man naton ibantala ang kon ano ang aton pagbaton ukon pagkilala sa Dios. Halimbawa, aton makita ang ini nga sahi sang pagbantala nga gin-amba sang mga balaan sa Bugna. Sa Bugna 15:3, sila nagaamba, “Dalagku kag kalatingalahan ang imo mga binuhatan, O Ginoong Dios nga Makaako! Matarung kag matuud ang imo mga dalanon, O Hari sang katuigan!” Amo man sa Bugna 19:2, ang daku nga kadam-an sa langit nagasiling sa mabaskug nga tingug, “Kay ang iya mga paghukom matuud kag matarung; ginhukman niya ang dakung makihilawason nga babayi nga nagdagta sang duta sang iya pagkamakihilawason, kag natimalusan niya ang dugo sang iya mga ulipon.”

### Bahin III: Aplikasyon sa Kabuhi

Ang Roma 3:26 nagahatag importansia nga ang Dios indi lamang matarung kondi Siya man hungud sa pagpakita, sa pagpahayag ukon sa pagpamatuud, nga Siya matarung. Sa paghunahuna sang sini nga ideya, binagbinaga ang masunod nga mga pamangkot sa imo klase:

1. Paano makapasalig liwat sa paghibalo nga ang Dios naghimo sang tanan sa pagpakita sang Iya pagkamatarung kag hustisya para sa Iya katawohan? Paano ini makapabatyag sa imo nahanungud sa Dios?
2. Paano ang pagkilala sang hustisya sang Dios kag sang Iya mga tinutuyo sang gugma para sa Iya katawohan magapahibalo sang aton pagbantala sang Iya pagkamatarung sa 	iban? Paano ining pagkilala mahatagan importansia sa aton pagwali sang maayong balita?
3. Paano kita mangin hungud sa aton pagpakita sang aton gugma para sa Dios, bisan sa tion sang pag-antus?

`Notes`