---
title:  Si Cristo, Ang Mangdadaug
date:   09/03/2025
---

Bisan pa nga may yara sang kaaway nga nagapangabudlay nga gintawag mismo ni Cristo bilang ang (nagapang-agaw) nga “manugdumala sang sini nga kalibutan,” ang matuud nga hari sang uniberso amo si Jesu Cristo. Si Jesus nagdaug sang kadalag-an para sa aton, kag sa Iya, sarang kita makaangkon sang kadalag-an, bisan pa sa tunga sang kabudlayan kag pag-antus. Sa pagkamatuud, ang binuhatan ni Cristo nagasumpong sa kaaway sa tagsa ka bahin.

Nakita na naton nga ang Kasulatan naglaragway sa yawa bilang:

1. Ang manugdaya sang bug-os nga kalibutan gikan sa sinugdan (Bugna 12:9, Mateo 4:3, Juan 8:44, 2 Mga Taga-Corinto 11:3, 1 Juan 3:8).
2. Ang manugpasipala kag manunumbong sang Dios kag sang Iya katawhan sa langit (Bugna 12:10; Bugna 13:6; Job 1–2; Zacarias 3:1, 2; Judas 9).
3. Ang nang-agaw nga manugdumala sang sini nga kalibutan (Juan 12:31, Juan 14:30, Juan 16:11, Mga Binuhatan 26:18, 2 Mga Taga-Corinto 4:4, Mga Taga-Efeso 2:2, 1 Juan 5:19).

`Basaha ang Juan 18:37. Ano ang ginasugid sini sa aton nahanungud sa binuhatan ni Cristo sa pagpakigbato sa mga pangdaya sang kaaway? Ano ang buut silingon nga si Jesus Hari?`

Bisan pa nga ang Kasulatan nagatudlo nga si Satanas amo ang puno nga manugdaya, manugpasipala, manunumbong, kag nang-agaw nga manugdumala sang sini nga kalibutan, nagatudlo man ini nga si Jesus amo ang mangdadaug labaw kay Satanas sa tanan nga bagay.

1. Si Jesus “ ‘nagkari sa kalibutan, agud nga magsaksi sa kamatooran’ ” (Juan 18:37),
2. Paage sa krus, si Jesus naglaragway sang himpit nga pagkamatarung kag gugma sang Dios (Roma 3:25, 26; Roma 5:8), gani napamatud-an nga sayop ang mapasipalahon nga mga alegasyon sang yawa (Bugna 12:10, 11), kag
3. Si Jesus magalaglag sa ulihi sang ginharian sang yawa, nga “ ‘nakahibalo nga malip-ot nalang ang iya tion’ ” (Bugna 12:12; ekomparar sa Roma 16:20), kag si Cristo “ ‘magahari sa walay katubtuban’ ” (Bugna 11:15).

Sa katapusan, bisan ano paman ang ginahimo ni Satanas, isa na siya ka napierde nga kaaway, kag ang yabe para sa aton amo ang pag-angkon sang kadalag-an ni Cristo para sa aton kaugalingon adlaw-adlaw, tion sa tion, kag subong man, ang pag-angkon sang mga saad nga gintanyag sang krus sa aton.

`Sa daku nga pagsumpunganay, nakahibalo na kita kun sin-o ang magadaug. Paano ang aton matag-adlaw nga mga pagpili makaapekto kun sa kay sin-o kita nagadmpig? Paano kita makasiguro nga yara kita nagadampig sa magadaug bisan pa subong palang?`