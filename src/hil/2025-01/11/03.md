---
title:  Ang Matarung kag ang Manugpakamatarung
date:   10/03/2025
---

Sa bisan diin nga bahin, ang binuhatan ni Cristo nagabungkag sa binuhatan sang yawa. Kag, suno sa 1 Juan 3:8, si Jesus “napahayag para sa sini nga katuyuan, sa paglaglag sang mga binuhatan sang yawa” (1 Juan 3:8) kag sa “paglaglag sang isa nga may gahum sa kamatayon, nga amo ang yawa” (Mga Hebreo 2:4). Apang, ang kabug-osan nga kaperdihan sang pagdumala sang kaaway matabo sa duwa ka hugna. Una, paage sa binhatan sang krus, si Cristo nagpamatuud nga sayop ang mapasipalahon nga alegasyon ni Satanas. Kag, sa ulihi, si Satanas kag ang iya ginharian malaglag.

`Basaha ang Roma 3:23–26 kag Roma 5:8. Ano ang ginapahayag sang sini nga mga teksto nahanungud sa pamaage nga nalutos ni Cristo ang mga alegasyon sang yawa?`

Kaangay sang aton na naton-an, ang kaaway nagpahayag nga ang Dios indi bug-os nga matarung kag mahigugmaon. Apang, paaage kay Cristo, ang Dios nagpakita sang daku nga pagpahayag sang pagkamatarung kag gugma sang Dios, kag nahimo Niya ini paage sa krus.

Pagkatapos sang kamatayun ni Jesus, “nakita ni Satanas nga ang iya pagpakunokuno nabuyagyag. Ang iya pagdumalahan nangin bukas sa atubangan sang matutum nga mga manugtunda kag sa atubangan sang langitnon nga uniberso. Napahayag niya ang iya kaugalingon bilang isa ka manugpatay. Paage sa pagpatulo sang dugo sang Anak sang Dios, ginpahilayo na niya ang iya kaugalingon gikan sa simpatiya sang mga langitnon nga persona.”—Ellen G. White, The Desire of Ages, p. 761.

`Basaha ang Bugna 12:10–12 sa kapawa sang Genesis 3:15. Paano ang ini nga teksto naghatag sang kapawa sa pangkabilogan nga importansia sang kadalag-an ni Cristo sa krus?`

Ang kasaysayan sang pagtubos naghatag sang bugana nga pagpamatuud para sa aton nga makasalig nga ang Dios nagapanghikot permi nga makahatag sa ulihi sang kun ano ang maayo para sa tanan. Ang Dios sang Kasulatan nagahimo permi kun ano ang maayo kag nagakadapat, nga nagatalupangod sang mga pamaage nga yara sa Iya sa daku nga pagsumpunganay (Deuteronomio 32:4, 1 Samuel 3:18, Salmo 145:17, Daniel 4:37, Habacuc 1:13, Bugna 15:3, Genesis 18:25).

`Ngaa nga ang pagpakita sang pagkamatarung kag gugma sang Dios sa pangkabilogan nga inaway tama ka importante? Kun magpamalandung ka sa krus kag sa tanan nga binuhatan sang Dios sa plano sang pagtubos, paano ang binuhatan sang Dios makahatag sa imo sang kompiansa sa gugma sang Dios, bisan pa sa tunga sang mga pagtilaw kag mga pag-antus?`