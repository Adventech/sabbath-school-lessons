---
title:  Nagpalantang nga Manugtunda
date:   02/03/2025
---

Sa aton na naton-an, ang dimatuud nga “mga dios” sang mga pungsud amo ang yawa nga nagapakunokuno. Kag sa bisan diin makita naton ang pagpamatuud nga ang yawan-on nga mga manugdumala gikan sa ibabaw yara kun kis-a sa likod sang mga manugdumala sa duta. Bisan pa ang mga tiglawas nga manugtunda nga ginpadala sang Dios sarang mapamatukan sang pwersa sang kaaway.

`Basaha ang Daniel 10:1–14, nga may pinasahe nga pagtamud sa mga bersikulo 12, 13. Ano ang ginatudlo sang sini nga mga bersikulo nga naangot sa pangkabilogan nga inaway? Ano nga leksyon ang makuha mo nga ang manugtunda nga ginpadala sang Dios “napamatukan” sa sulod sang biente uno ka mga adlaw?`

Paano nga ang isa ka manugtunda nga ginpadala sang Dios sarang “mapamatukan” sa sulod sang tatlo ka semana? Bilang labing-gamhanan, ang Dios may yara sang gahum nga magsabat gilayon sa kay Daniel—kun ginpili Niya nga himoon ini. Kun gingamit Niya ang Iya gahum sa paghimo sini, mapaatubang Niya gilayon ang manugtunda sa kay Daniel. Apang, ang manugtunda nga ginpadala sang Dios “napamatukan” sang “principe sang ginharian sang Persia” sa sulod sang tatlo ka semana. Ano ang nagakatabo diri?

Sa sulod sang tatlo ka semana si Gabriel nagpakigdumog sa gahum sang kadulum, nagtinguha nga mabatoan ang impluwensia nga nagatublag sa hunahuna ni Ciro…. Ang bug-os nga sarang mabuhat sang langit para sa Iya katawhan nahimo. Ang kadalag-an naangkon sang ulihi; ang pwersa sang kaaway nakontrolar sa bug-os nga kapanahonan ni Ciro, kag sa bug-os nga kapanahonan sang iya anak nga si Cambyses.”—Ellen G. White, Prophets and Kings, p. 572.

Agud nga ang kaangay sa sina nga inaway matabo, ang Dios indi dapat magamit sang bug-os Niya nga gahum. Ang kaaway dapat matagaan sang matuud nga kahilwayan kag gahum nga indi makuha sing dasudasu, apang nadumilian sa pipila ka mga limitasyon nga nahibaloan sang duwa ka partido (mga detalye nga sa diin wala napahayag sa aton). Daw kaangay nga may yara sang mga limitasyon sa pangkabilogan nga inaway nga bisan pa ang manugtunda sang Dios nagasunod sa sini, nga pagapatuhuyan sa maabot nga leksyon bilang ang “mga pagsolondan bahin sa pagpakig-away.”

Sa matuud nga sitwasyon, ang paghangup sa sini nga limitasyon mahimo nga indi mabudlay kun mahangpan naton ang ediya, naestoryahan na, nga ang Dios nagapanghikot lamang paage sa gugma, kag ang ina nga gugma, nga wala nagapamilit, amo ang pundasyon sang Iya panggobyerno. Ang ini nga ediya, nga ang Dios nagapanghikot lamang paage sa mga prinsipio nga naghalin gikan sa gugma, sarang makabulig sa aton nga mahangpan sing maayo ang daku nga pagsumpunganay.

`Paano ka nakaeksperiensia sang limitasyon sa paghimo sang mga butang nga paage lamang sa mga prinsipio sang gugma kag wala nagapamilit? Ano nga mga leksyon ang imo naton-an nahanungud sa limitasyon sang ikasarang?`