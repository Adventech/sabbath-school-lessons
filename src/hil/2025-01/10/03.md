---
title:  Ang Dragon sa Bugna
date:   03/03/2025
---

Ang kabug-osan nga panan-awon sa mga manugdumala gikan sa kahawaan bahin pangkabilogan nga inaway nasumaryo sa tolon-an sang Bugna, sa diin ang yawa ginlaragway bilang “ang dakung dragon” nga nagapamatuk sa Dios kag “manugdaya sang bug-os nga kalibutan” (Bugna 12:9).

`Basaha ang Bugna 13:1–8. Ano ang ginapahayag sini nahanungud sa kasangkaron sang nasakupan sang dragon?`

Ang Dragon (si Satanas) wala lamang nagapakig-away batok sa Dios (Bugna 12:7–9) kag sa Iya mga alagad (halimbawa, Bugna 12:1–6), kundi nalaragway siya bilang manugdumala sang mga ginharian sa duta nga naghingabut sa katawhan sang Dios sa bug-os nga kapanahonan.

Ang Dragon “naghatag…sang iya gahum, iya trono, kag daku nga pagbulut-an” sa sapat nga gikan sa dagat (Bugna 13:2; ekomparar sa Bugna 13:5; Bugna 17:13, 14). Ang ini nga sapat gikan sa dagat “ginhatagan sing baba nga nagahambal sang bugalon kag mapasipalahon nga mga polong, kag gintugutan ini sa paggamit sang pagbulut-an sing kap-atan kag duha ka bulan” (Bugna 13:5).

Gane, si Satanas (ang dragon) naghatag sa sapat sang gahum kag pagbulut-an sa pagdumala (isa ka dutan-on nga relihiyoso-politikal nga gahum). Ang ini nga paggahum gingamit agud agawon ang pagsimba nga para sa Dios. Ang sapat nagpasipala sa ngalan sang Dios; nagpakig-away man ini kag nagdaug batok sa mga balaan sang Dios, sa sulod sang pila ka tion. Ang ining pangkabilogan nga pagbulut-an kag kinamatarung nahatag sa iya paage sa dragon, ang nagapang-agaw nga manugdumala sang sini nga kalibutan.

Apang, may yara sang maathag nga limit sa kay Satanas kag sa iya mga sinakpan, lakip na ang temporaryo nga limitasyon. “ ‘Niyan magkalipay, O langit kag kamo nga nagapuyo sa sini! Apang kailo sa inyo, O duta kag dagat, kay ang yawa nagpanaug sa inyo sa dakung kasingkal, bangud nga nakahibalo siya nga may malip-ot lamang syia nga tion’ ” (Bugna 12:12).

Si Satanas “nakahibalo nga may malip-ot na lamang siya nga tion” (Bugna 12:12), kag ang mga hitabo nga nalaragway sa Bugna nagpadayun sa natalana nga tinion sang tagna, sa diin nagpakita sang pat-ud nga limit (tan-awa ang Bugna 12:14, Bugna 13:5) sa pagdumala sang sining malaut nga pwersa.

Sa pagkamatuud, ang Dios magadaug sa ulihi. “ ‘Pahiran niya ang tagsa ka luha sa mga mata nila, kag wala na sing kamatayon, ukon kalisud ukon paghibi ukon kasakit pa, kay ang nahaunang mga butang nagtaliwan’ ” (Bugna 21:4).

`Bisan ano paman kabudlay para sa aton nga makita ini subong, sa ulihi ang maayo magadaug gid labaw sa malaut tubtub sa walay katubtuban. Ngaa nga tama ka importante nga indi naton dapat kalimtan ang ining matahum nga saad?`