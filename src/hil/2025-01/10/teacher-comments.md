---
title:  Komento Sang Manunudlo
date:   07/03/2025
---

### Bahin I: Kabilugan nga Panan-aw

**Sadsaran nga Teksto**: 1 Juan 3:8

**Sentro Sang Pagtoon**: Job 1:1–12, Job 2:1–7, Daniel 10, Lucas 4:6, Juan 12:31.

**Panugod**: Si Satanas ginalimitahan sang Dios sa iya pagdumalahan. Indi siya lehitimo nga manugdumala, ilabi sa tinindugan sang Iya kinaiya.

**Mga Tema sa Leksyon**: Ang leksyon sa sini nga semana nagahatag importansia sa tatlo ka dalagku nga pagpati.

1. Si Satanas temporaryo kag indi lehitimo nga “manugdumala”: ang Dios naghatag kay Satanas sang limitado kag temporaryo lamang nga pagdumalahan pagkatapos sang pagsulud sang sala sa kalibutan, apang ang ini nga pagdumalahan indi awtorisado nga pagbulut-an. Bisan ginlimitahan sang Dios ang Iya kaugalingon nga buluhaton sa pagdula sang kalautan sa sini nga kalibutan, nadaug ni Jesus ang yawa. Ang kadalag-an ni Cristo batok sa pagsulay sa kamingawan kag ang kalutusan ni Satanas sa krus nagapakita nga ang pagdumalahan ni Satanas temporaryo lamang kag indi awtorisado.
2. Si Satanas nagapasipala, kag nagapamihag, sa idalum sang iya “pagdumalahan”: Walay sapayan nga si Satanas temporaryo lamang kag indi awtorisado nga manugdumala, ang katawohan sarang nga mangin sono sa kasogoan nga mga bihag sang iya pagdumalahan. Ang aton tawohanon nga handum may huyog sa pagsunod sa mga sugyot ni Satanas, luwas kon si Cristo magapabilin sa aton, nga nagagiya sang aton mga handum kag mga kabuhi.
3. Si Satanas limitado sa iya “pagdumalahan”: Si Satanas may duug kag tion sa “pagdumala,” apang siya ginlimitahan sang Dios sa sini nga “pagdumalahan.” Sa kapahayagan sang kasaysayan sang tawo, ang nagalumapaw nga mga gahum sang kaayohan nagapamatok sa kalautan, kag ang mga pangamuyo sang mga tumuloo amo ang epektibo nga tuburan batok sa ila.

**Aplikasyon sa Kabuhi**: Si Satanas limitado sa iya temporaryo nga pagdumalahan. Base sa kadalag-an ni Jesus, indi na kita sa idalum sa pagkaulipon sang kahadluk sang kamatayon. Apang kinahanglan naton nga mangin mabinantayon kag magsalig sa gahum sang Dios. Paano ang imo mapinangamuyoon nga kabuhi makabulig sa imo nga mangin madinalag-on sa pagpamatok sang indi awtorisado nga pagdumalahan ni Satanas?

### Bahin II: Komentaryo

**1. Si Satanas Temporaryo Lamang kag Indi Lehitimo nga “Manugdumala.”**

Sa synoptic Gospels (may alalangay nga mga sugilanon kag nasulat sa halos pareho nga pasunod), ang sentro sang pamatokanay sa tunga ni Satanas kag ni Jesus amo ang pagsulay sa kamingawan (Mateo 4:1–11; Marcos 1:12, 13; Lucas 4:1–13). Sa tatlo sini nga sahi sang Ebanghelyo (Mateo, Marcos, kag Lucas), si Lucas ang nagahatag sang dugang nga mga detalye, sa ikatatlo ka pagsulay nahanungud sa panumbungon ni Satanas sa ginasiling nga pagbulut-an. Sa pagpakita kay Jesus sang “tanan nga ginharian sang kalibutan sa isa ka pagmisok” (Lucas 4:5), ang yawa nagtanyag sa Iya sang “tanan nga pagbulut-an kag ang himaya nila; kay natugyan ini sa akon, kag sa bisan kay sin-o nga buut ko ihatag ini” (Lucas 4:6).

Balaisan gihapon kon si Satanas bala sa pagkamatuud may pagbulut-an nga iya ginaangkon kag, kon may yara, paano niya nakuha ini. Sing pat-ud matapos ang sala nagsulud sa kalibutan, “ang Dios nagahatag kay Satanas sang nagakaigo nga kahilwayan sa paghimo sang iya malaglagon nga inpluwensia sa bilog nga kalibutan.”—Sydney H.T. Page, Powers of Evil: A Biblical Study of Satan and Demons (Grand Rapids, MI: Baker Books, 1995), p. 98. Apang ang ini nga kahilwayan tuhay sa pagsiling nga si Satanas may nagakaigo nga pagbulut-an sa kalibutan. Sa pagkamatuud, sa pagsikway sa pagtanyag ni Satanas, si Jesus wala nagakilala sang amo nga nagakaigo nga pagbulut-an.

Sa Ebanghelyo ni Juan, ang pagpamatokanay sa tunga ni Satanas kag ni Jesus sa hantup naghatag sang importansia sa pagtumod sa “punoan [prinsipe] sini nga kalibutan (Juan 12:31; Juan 14:30; Juan 16:11). Sa Juan 12:31–33, si Jesus naghatag importansia sa paghukom sang kalibutan kag ang pagtagbong sang iya manugdumala/prinsipe, nga may hantup nga pagtumod sa Iya kamatayon. Sa Juan 14:30, si Jesus nagapatalupangud sa konteksto sang Iya pamilinbilin nga paghambal sa mga gintoton-an nga “nagapakari ang manuggahum [prinsipe] sang kalibutan.” Si Jesus, sa paghatag importansia sa pagsinumponganay sang sini nga hinambalan, nagadugang, “Wala siya sing gahum sa akon.” Ang paghambal ayhan nagatan-aw sa pag-abut ni Judas Iscariote, nga amo ang ahente sa diin “ang yawa mismo ang nagapadali sang kamatayon ni Jesus.” Apang, ang krus indi kadalag-an sang yawa, kondi sing amo ang iya kalaglagan (tan-awa ang D. A. Carson, The Gospel According to John, The Pillar New Testament Commentary [Grand Rapids, MI: Eerdmans, 1991], p. 508). Niyan, samtang si Jesus nagatudlo sa mga gintoton-an nahanungud sa ginsaad nga Parakletos, ang Balaan nga Espiritu, Siya nagahatag importansia liwat, karon sa Juan 16:11, nga “ang manugdumala [prinsipe] sining kalibutan nahukman,” nga daw nagasulit sa pagsikway sang yawa sa Juan 12:31.

Gani, samtang ang Mateo, Marcos, kag Lucas nagahatag importansia sa kadalag-an ni Cristo batok kay Satanas sa pagsulay sa kamingawan, sa pagsugod sang Iya publiko nga pagministeryo, ang Ebanghelyo ni Juan naman nagahatag importansia sa kapierdihan ni Satanas, ang manugdumala/prinsipe sang sini nga kalibutan, sa krus (tan-awa man ang Powers of Evil: A Biblical Study of Satan and Demons, p. 129) sa katapusan sang dutan-on nga pagministeryo ni Jesus. Sa duha ka kaso, kita nakatoon nga si Satanas indi awtorisado kag temporaryo lamang nga manugdumala sang makasasala nga kalibutan, ang kalibutan nga sing makalilibog ginhigugma sang Dios apang ginahukman man sa pagsikway kay Jesus (Juan 1:10, 29; Juan 3:16, 17, 19; Juan 9:39; Juan 12:31, 47; Juan 14:17; Juan 15:18, 19; Juan 16:8; Juan 17:9, 14, 16, 21). Sono kay Robert Recker, si Satanas “ginpahalin sa trono nga prinsipe, ukon sa proseso nga pahalinon sa trono.”—“Satan: In Power or Dethroned?”, Calvin Theological Journal 6, num. 2 (1971), p. 147.

**2. Si Satanas Nagabutangbutang kag Nagapangbihag sa Idalum Sang Iya “Paggahum.”**

Walay sapayan nga indi lehitimo nga manugdumala, bangud sang sala ang katawohan nangin mga bihag sono sa kasogoan sang pagginahum ni Satanas. Si Ellen G. White nagasiling nga “Ang nahulog nga tawo bihag ni Satanas sono sa kasogoan. . . . Ang tawo may natural nga huyog sa pagsunod sa mga sugyot ni Satanas, kag indi niya mapamatokan sing madinalag-on ining makakulugmat nga kaaway tubtub si Cristo, ang makusug nga Mandadaug, magapuyo sa iya, nga nagagiya sa iya mga handum, kag nagahatag sa iya sang kusog.”—Testimonies for the Church, tom. 1, p. 341. Indi ang Dios ang “naghimo kay Satanas, ‘nga prinsipe sang sini nga kalibutan,’ apang. . .ang katawohan ang naghimo sa iya nga mangin amo pinaagi sa ila sala.”—Page, Powers of Evil: A Biblical Study of Satan and Demons, p. 129.

Bisan pa si Satanas, sa panolokan sang tawohanon nga sala, amo ang matarung nga manugdumala sang madinulunton nga mga tawo, sa gihapon siya indi nagakaigo nga manugdumala sa panindugan sang iya kinaiya kag mga binuhatan. Si Jesus sing hantup nagalaragway sa iya bilang butigon kag manugpatay. Sa Iya mga pulong, si Satanas “manugpatay kutub sa ginsuguran, kag wala nagatindug sa kamatooran, bangud nga walay kamatooran sa iya. Kon nagabutig siya, nagapamolong siya sono sa iya kinaugali, kay butigon siya kag amay sang kabutigan” (Juan 8:44). Una sa tanan, ang mga kabutigan/pagbutangbutang kag mortal nga pagkabihag amo ang unud sang iya “pagdumalahan,” nga dapat pagadaugon ni Jesus.

Ang Ebanghelyo ni Juan nagapatalupangud nga “ang manugdumala [prinsipe] sang sini nga kalibutan” nadaug kag natagbong pinaagi sa sakripisyo ni Cristo sa krus, Iya pagkabanhaw, kag pagkayab sa Amay (Juan 12:31–33, Juan 16:11). Apang, ang pagpatunga nga pangamuyo ni Jesus para sa Iya mga gintoton-an, sa Juan 17, nagahaumhaum nga ang inpluwensia ni Satanas sa katawohan wala natapos sa krus. “Sa kabaliskaran sini, si Juan nagapakita nga ang pagpamatok nga ginpadihot ni Satanas batok kay Jesus pagaipatuhoy man batok sa mga sumulunod ni Jesus.”—Powers of Evil: A Biblical Study of Satan and Demons, p. 130. Sa Juan 17:15, si Jesus nagapangamuyo nga ang Amay tipigon “sila gikan sa malauton,” bangud yara sila sa kalibutan apang indi sila nasakop sini (Juan 17:15, 16). Sa 1 Juan 5:19, ang kinalain nahimo sa tunga sang mga tumuloo sang Dios kag indi tumuloo (yadtong yara sa kalibutan), nga nagapatuhay sang katawohan sang Dios sa yadtong yara sa idalum sang gahum sang yawa: “Nahibaloan ta nga kita iya sang Dios, kag ang bug-os nga kalibutan yara sa gahum sang malauton.”

Ang Hebreo 2:14, 15 nagatabog sang gahum sang yawa batok sa makasasala nga katawohan, nga nagapaidalum sa ila sa kahiulipnan, sa tinaga nga “ang gahum sang kamatayon.” Ini nga dinalan nagatudlo man nga si Jesus naglaglag sang sini nga gahum pinaagi sa Iya kamatayon. Niyan, pasad sa kadalag-an ni Jesus, kita indi na sa idalum sang kahiulipnan sa kahadluk sang kamatayon. Apang sa gihapon dapat kita mangin mabinantayon sa gihapon kag magsalig sa gahum sang Dios. Ang kasaysayan sang kaluwasan indi pa tapos, kag ang “kaaway nga yawa subong sang nagangurob nga leon, nga nagapangita sang iya tulukbon” (1 Pedro 5:8). Dugang pa, antes ang iya katapusan nga kalaglagan (Bugna 20:10), si Satanas nagapadayon sa pagpasibangud sa mga tumuloo sa atubangan sang Dios (Bugna 112:10), kag ang kasaysayan ni Job nagasugyot nga ang mga binutig (Job 1:9–11, Job 2:5) kabahin sang pamaagi sang yawa sang pagsumbong.

**3. Si Satanas Limitado sa Iya “Pagdumalahan.”**

Ang makasasala nga katawohan naghimo kay Satanas nga manugdumala, kag ang iya mapinasipalahon nga mga panumbungon ginahatagan sang pagbinagbinag, sa baylo nga sikwayon lamang sang Dios. Ang Dios nagpahanugot nga ini matabo agud nga ining mga panumbungon sing maathag mapamatud-an nga sala. Bangud sini, si Satanas may duug kag tion sa “pagdumala,” apang, kasubong sa kasaysayan ni Job ini nagapakita (“lamang dili mo pag-untayon ang imo kamut sa iya kaugalingon” [Job 1:12]; “lamang andami ang iya kabuhi” [Job 2:6], siya ginlimitahan sang Dios sa sining “pangdumalahan.”

Dugang pa, kita nakatoon, sa Daniel 10, nahanungud sa limitado nga gahum sang malaut. Sono sa sini nga kapitulo, “ang pagbukas sang tawohanon nga kasaysayan wala ginadeterminar lamang pinaagi sa mga pamat-ud nga nahimo sang katawohan, kay may indi makita nga kadalumon sang kamatooran nga dapat man pagakabigon. Sa hantup, may malauton nga mga puwersa sa uniberso nga nagahimo sang tuman ka makahalalit nga inpluwensia sa sosyopolitikal nga duug, ilabi sa diin ang katawohan sang Dios ginakabalak-an. Walay sapayan, ang gahum sang sining malaut nga mga ahensya limitado, kay ang labaw sa ordinaryo nga gahum sang kaayohan nagapamatok sa ila, kag ang matutum nga mga pangamuyo sang mga tumuloo epektibo man batok sa ila. Ugaling bisan ang nagapamatok nga mga puwersa sang kalautan nagapuntariya sa kabubut-on sang Dios, indi sila makapugong nga matuman ini.”—Powers of Evil: A Biblical Study of Satan and Demons, p. 64.

Si Ellen G. White nagapamatuud sang pagluntad sang kaangay nga pangkabilugan nga inaway nahanungud sa kabuhi sang tagsa ka persona, kag siya man nagapatalupangud sa importansia sang pangamuyo sa sini nga konteksto. Sa kapitulo “The Power of Satan” sa Testimonies for the Church, tom. 1, siya nagasiling nga “ang Dios lamang ang makalimita sa gahum ni Satanas” (Pahina 341) kag nga siya “nakakita sang malaut nga mga manugtunda nga nagapaninguha para sa mga kalag, kag ang mga manugtunda sang Dios nga nagapamatok sa ila. Ang pag-ilinaway tuman ka lapuyot” (Pahina 345). Apang, siya nagadugang, “indi buluhaton sang maayo nga mga manugtunda nga dumalahan ang mga hunahuna sang mga tawo batok sa ila kabubut-on. Kon magapanugyan sila sa kaaway, kag indi magpaninguha sa pagpamatok sa iya, niyan ang mahimo lamang sang mga manugtunda sang Dios amo ang pagpugong sang mga panong ni Satanas, agud indi sila magalaglag, tubtub ang dugang nga kapawa mahatag sa yadtong yara sa katalagman, sa pagpukaw sa ila kag magtolok sa langit para sa bulig (Pahina 345). Sa sini nga konteksto, siya nagasiling nga ang “daku nga Pangulo sa langit kag duta naglimita sang gahum ni Satanas” samtang, sa amo man nga tion, siya nagapatalupangud sang importansia sang pangamuyo, bangud “ang aton Manluluwas nagapamati sa hanoot nga pangamuyo sang pagtoo, kag nagapadala sang dugang nga puwersa sang mga manugtunda nga nagapalanglapaw sa kusug sa pagluwas sa iya” (Pahina 346).

### Bahin III: Aplikasyon sa Kabuhi

Ang libro ni Job nagahatag sang makatilingala nga mga kasanagan sa kamatooran sang daku nga pagsumponganay. Si Job nagpamat-ud sa pagkahadluk sa Dios walay sapayan sang mga kahimtangan. Sono sa sini nga panan-aw, binagbinaga ang masunod nga mga pamangkot:

1. Paano ang proteksyon sang Dios sa aton magapadasig sa aton sa pagkahadluk, paghandum, kag paghigugma sa Iya sing dugang? Sa ano nga mga pamaagi nga ang Iya proteksyon ayhan magahangkat sa iban sa aton sa, ukon mangin upang sa, aton pagsabat sa Iya?
2. Si Satanas may mga limitasyon nga ginpatuman sa iya pagdumala, nga nangin dayag sa langitnon nga konseho nga talan-awon sa Job. Ano ang mahimo sa nagaluntad nga mga limitasyon sa gahum ni Satanas magasugid sa aton nahanungud sa gahum kag mga binuhatan sang Dios?
3. Sa kapitulo “The Power of Satan” (Testimonies for the Church, tom. 1, p. 345), si Ellen G. White naghatag pagtamud sa importansia sang pangamuyo agud ang Dios magpadala sang mga manugtunda sa pagluwas sa aton. Niyan, ano ka importante ang imo mapinangamuyoon nga kabuhi sa pagbukas sang mga alagyan para sa diosnon nga buhat?

`Notes`