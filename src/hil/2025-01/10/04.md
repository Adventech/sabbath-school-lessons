---
title:  Ang Natabo Bahin kay Job
date:   04/03/2025
---

Sa tolon-an ni Job, nahatagan kita sang pila ka makagalanyat nga panan-awon bahin sa realidad sang daku nga pagsumpunganay.

`Basaha ang Job 1:1–12 kag Job 2:1–7. Ano nga mga prinsipio sang daku nga pagsumpunganay ang aton makita nga napahayag diri?`

Madamo sang importante nga mga detalye ang makita gikan sa sini nga mga bersikulo. Una, makita diri ang senario sang daw sahe sang langitnon nga konseho, indi lamang nga pag-estoryahanay sa tunga sang Dios kag ni Satanas; nalakip man ang iban nga mga langitnon nga persona.

Ikaduha, may nagluntad nga daw pagsinuay, natabo bangud ang Dios namangkot kun natalupangdan bala ni Satanas si Job. Talupangdon si Job para sa ano? Ang pamangkot nangin may kabilinggan sa kaundan sang isa ka masangkad, kag nagapadayun nga pagsinuay.

Ikatatlo, bisan pa nga ang Dios nagpahayag nga si Job walay kasawayan, matarung, kag mahinadlukon sa Dios, si Satanas nagsiling nga si Job nagkahadluk lamang sa Dios bangod ginpangapinan siya sang Dios. Kaangay ini sang pagpasipala batok sa karakter ni Job kag sang Dios man mismo (ekomparar sa Bugna 12:10, Zacarias 3).

Ikaapat, nag-akusa si Satanas nga ang proteksyon sang Dios sa kay Job (ang kudal) indi patas kag nagdolot ini nga imposible para kay Satanas nga mapamatud-an ang iya alegasyon. Nagpakita ini sang pila ka nagaluntad nga limitasyon sa kay Satanas (pagsulundan sa pagsalakay), kag nga si Satanas nagtinguha na nga halitan si Job.

Ang Dios nagsabat sa akusasyon ni Satanas sa atubangan sang langitnon nga konseho paage sa pagpahanugut sa kay Satanas nga himoon ang iya ginaplano, apang may yara lamang sang limit. Ginhatagan Niya una si Satanas sang kinamatarung sa “tanan nga yara kay Job,” apang gindumilian sa personal nga paghalit kay Job (Job 1:12). Sang ulihi, pagkatapos mapahayag ni Satanas nga si Job nagakabalaka lamang sang iya kaugalingon, ang Dios nagpahanugut kay Satanas nga sakiton ang lawas ni Job, apang indi pwede kuhaon ni Satanas ang iya kabuhi (Job. 2:3–6).

Si Satanas nagdala sang madamo nga mga kalamidad batok sa puluy-an ni Job, apang sa kada isa sini si Job nagpadayun sa pagpakamaayo sang Iya Ngalan (Job 1:20–22, Job 2:9, 10), nga nagapasayup sa akusasyon ni Satanas.

Nakatoon kita sang madamo nga mga butang diri, kaangay sang may yara sang pagsulundan sa pagpakig-away sa pangkabilogan nga inaway. May yara sang dulunan sa langitnon nga korte sa diin ang mga alegasyon nga ginpagwa ni Satanas batok sa Dios mahusay, apang ang Dios wala sang paglapas sa sagrado nga mga prinsipio nga duna sa gugma, ang pundasyon sang paggobyerno sang Dios kag kun paano Siya nagdumala sa uniberso kag sa mainalamon nga mga persona sa sini.

Ang ining langitnon nga senario sa libro ni Job naghatag sa aton sang magakalanyat nga panan-awan bahin sa realidad sang daku nga pagsumpunganay, kag kun paano ini nagakatabo sa duta.