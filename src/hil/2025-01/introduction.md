### Ang Dios Sang Gugma kag Hustisya

Ang Dios gugma. Ginapamulong ini sa 1 Juan 4:8 kag 16. Ang kabug-osan sang Kasulatan nagapamatuud sa sini nga kamatooran. Ang Cristohanon nga pagtoo nasentro sa karakter sang Dios nga mahigugmaon. Ang gugma yara sa sentro kon sin-o ang Dios, yara sa sentro sang tanan nga butang nga aton ginatoohan, kag dapat mangin yara sa sentro sang tanan nga butang nga aton ginahimo. Gani, ang aton paghangup sa gugma nagaapekto sa kabug-osan sang aton pagtoo kag binuhatan. Kon, halimbawa, ang isa nagatoo nga ang gugma sang Dios dapat pangabudlayan ukon mangin takus sa sini, siya makahunahuna nga ang Dios wala nagahigugma sa iya bangud siya makasasala kag indi takus. Kag, sa relasyon naman sa iban, ang isa ka tawo magapaabut sa iban nga mangin takus sa paghigugma—nga ang resulta indi maayo ukon indi makalilipay.

Sa sini kag sa iban pa nga mga pamaagi, ang aton paghangup sa gugma sang Dios may tama ka daku nga mga implikasyon para sa aton pagtoo kag binuhatan. Apang, ano bala ang gugma? Kon mamangkot ka sa pulo ka tawo sa paglaragway sang gugma, ayhan makakuha ka man sang pulo ka nagkalainlain nga sabat. Bisan pa sa tunga sang mga Cristohanon, madamu sang mga hinaumhaum kag sayop nga mga paghangup nahanungud sa gugma sang Dios.

Halimbawa, ang mga Cristohanon magahatag sang nagkalainlain nga sabat sa pamangkot kaangay sang:

_Ang gugma bala sang Dios nagahatag lamang, apang wala nagabaton? Ang langitnon bala nga gugma masinakripisyohon gid lamang sa kaugalingon, ukon ang Dios bala malipay man kag mahamuut sa katawohan? Emosyonal bala ang gugma sang Dios? Nagakabalaka gid bala ang Dios sa katawohan? Sarang bala masikway ukon madula ang gugma sang Dios? Nagapakigbahin bala ang Dios sa nagahatag-kag-nagabaton nga relasyon sang gugma sa Iya mga tinuga? Ang kaakig bala indi nagakadapat sa gugma? Paano ang gugma kag hustisya magaupdanay? Kon ang Dios gugma, ngaa may kalautan sa sini nga kalibutan, kag tama pa kadamu ang kaangay sini? Makahigugma bala ang katawohan kaangay sang paghigugma sang Dios? Kon amo sina, daw kaangay sa ano ini?_

Ang mga sabat sa pipila sining palamangkutanon daw tama kaathag apang sa masami ginabaisan sa Cristohanon nga mga pagtratar sa langitnon nga gugma. Kag madamu sang mga sabat nga kon kaisa ginakabig nga maathag, sa maid-id nga pag-usisa nagagowa nga wala nagasanto sa kon ano ang ginatudlo sang Kasulatan nahanungud sa gugma sang Dios.

Indi naton pagtamdon sa isa lamang ka pagtoon ang tanan nga palamangkutanon, apang pagaton-an naton ini kag ang iban pa nga mga palamangkutanon sa bug-os nga tremestre. Kag makita naton nga ang gugma sang Dios mas daku pa gid sang sa aton mahunahunaan. Ang gugma sang Dios nga ginlaragway sa Kasulatan mas labaw sang sa mga ideya bahin sa “gugma” sa aton kalibutan subong. Sa masunod nga mga semana, magatoon kita sing maid-id sa pipila ka pinakaprominente kag matahum nga mga aspeto sang gugma sang Dios nga napahayag sa Biblia.

Kag, sa aton pagpadayon, makita naton kon paano ang langitnon nga gugma kag hustisya nagaangtanay nga indi gid mabulag. Ang Dios sang Biblia nagahigugma sang hustisya (tan-awa, halimbawa, ang Isaias 61:8). Kag, kaangay sa paglaragway sang Biblia sa ila, ang langitnon nga gugma kag hustisya nagaupdanay sa bagay nga indi puwede nga maangkon mo ang isa nga wala ang isa. Bangud ang Dios gugma, nagakabalaka gid Siya nahanungud sa inhustisya kag pag-antus sa sini nga kalibutan, kag ginalakip Niya ang Iya kaugalingon upud sa mga ginapigos kag nagaantus, nangin handa sa pagpakig-ambit sa kasakit kag kasubo nga gindolot sang kalautan sa mga tinuga—Siya mismo ang tuman nga nag-antus, sa bagay nga ang Dios mismo amo ang pinakadaku nga biktima sang kalautan.

Sa bug-os nga Biblia, ang Dios sulitsulit nga napasub-an kag napasakitan sang kalautan kag pag-antus bangud ginahigugma Niya ang tagsa ka persona nga indi matungkad sang aton hunahuna. Makita sang isa ang kadalumon sang gugma sang Dios sa panalabiton ni Cristo para sa Iya katawohan sang Siya nagsiling: “O Jerusalem, Jerusalem, nga nagapatay sang mga manalagna kag nagabato sang mga pinadala sa imo! Makapila kuntani nga buut ko tiponon ang imo mga anak subong sang isa ka munga nga nagatipon sang iya mga piso sa idalum sang iya mga pakpak, kag indi ka buut!” (Mateo 23:37).

Ang Dios sang Biblia, nga amo ang gugma, masami nga ginalaragway sa bug-os nga Kasulatan bilang buong sing tagiposoon kag napasub-an sang gugma nga ginsikway kag gugma nga nadula. Ang bug-os nga istorya sang Kasulatan nahanungud sa ginhimo sang Dios kag ginahimo sa pagpasag-uli sang gugma sa tagsa ka pamusud kag gikab sang uniberso. Ini kag madamu pa nga iban amo ang topiko sang mga leksyon sa sini nga tremestre.

_Si John C. Peckham amo ang associate editor sang Adventist Review. Sa tion nga ginasulat ang ini nga pagtoon, siya ang propesor sang Theology and Christian Philosophy sa Seventh-day Adventist Theological Seminary sa Andrews University._