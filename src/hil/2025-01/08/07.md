---
title:  Dugang nga Pagtoon
date:   21/02/2025
---

Basaha ang sinulatan ni Ellen G. White nga, “ ‘God With Us,’ ” pp. 19–26, sa The Desire of Ages.

“Ang plano para sa aton pagtubos indi nga nahunahunaan sang ulihi na, nga nahuman pagkatapos na sang pagpakasala ni Adan. Isa ini ka bugna “sang tinago nga gintipigan sing hipus sa malawig nga mga katuigan’ Roma 16:25. Isa in aka pagpahayag sang mga prinsipio nga gikan sa walay katubtuban nga panahon yara ang sadsaran sang trono sang Dios. Gikan sa pagsugod, ang Dios kag si Cristo nakahibalo sang apostasiya ni Satanas, kag pagpaksala sang tawo paage sa malimbongon nga gahum sang yawa. Ang Dios wala nagtangdo nga ang sala magluntad, apang nakita na Niya ang pagluntad sini, kag naghimo sang solusyon agud maatubang ang ining malala nga emerhensia. Tama kadaku ang Iya paghigugma para sa kalibutan, sa bagay nga nagsaad Siya nga ehatag ang Iya bugtong nga Anak, “agud nga ang bisan sin-o nga magtoo sa Iya indi mawala, kundi may kabuhi nga walay katapusan.’ Juan 3:16.”—Ellen G. White, The Desire of Ages, p. 22.

**Mga Palamangkutanon nga Paga-diskusyunan**:

`Kun indi permi makuha sang Dios ang kun ano nga Iya gusto, paano ang ini nga kamatuuran makaapekto sa imo paghunahuna nahanungud sa kun ano ang nagakatabo sa sini nga kalibutan? Ano ang praktikal nga mga implikasyon sang paghangup nga ang Dios may yara sang wala natuman nga mga handum?`

`Kun balikan naton ang paanggid bahin sa keyk sa Huwebes nga pagtoon, mahangpan naton kun ngaa, nga bisan pa “ang Dios kag si Cristo nakahibalo na sang apostasiya ni Satanas,” nagpadayun pa sila gyapon kag nagtuga sa aton. Ang gugma kinahanglan nga may yara sang upod, kag ang gugma nagakahulugan sang kahilwayan. Sa baylo nga indi magtuga sa aton bilang persona nga makahimo sang paghigugma, ang Dios nagtuga sa aton agud nga makahigugma kita, apang nakahibalo na Siya nga, sa ulihi, magadul-ong ini kay Jesus sa krus. Ano ang masugid sini sa aton nahanungud kun daw ano ka sagrado, daw ano ka sadsaran ang gugma sa panggobyerno sang Dios nga si Cristo magaantus sa krus sa baylo nga kuhaan kita sang kahilwayan nga duna sa gugma?`

`Sa masami nagapanalabiton kita sa kalautan kag pag-antus sa sini nga kalibutan, apang daw ano nga masami nga nagahatag ka sang panahon sa pagpamalandung nga ang Dios mismo nagapanalabiton kag nagakasubo bangod sang pag-antus kag kalautan? Ano nga kinalain ang madolot sa imo paghangup sang kalautan kag pag-antus kun kilalahon mo nga ang Dios mismo nag-antus bangod sang kalautan?`

`Paano ang ini nga kamatuuran—nga madamo sang mga butang nga nagakatabo sa sini nga kalibutan nga indi gusto sang Dios—makabulig sa imo nga maatubang ang imo kaugalingon nga pag-antus, elabi nagid kun wala sang kabilinggan kag daw nagadul-ong sa indi maayo?`