---
title:  Ang Pinakamaayo nga Kabubut-on sang Dios kag Kinabubut-on nga Sulosyon
date:   19/02/2025
---

`Basaha ang Mga Taga-Efeso 1:9–11. Ano ang ginapamolong sang teksto nahanungud sa predestinasyon? Ang pipila bala ka katawhan natangdo na nga maluwas kag ang iban malaglag?`

Ang Griego nga tinaga nga ginbadbad “predestinasyon” diri kag sa bisan diin nga bahin sang Kasulatan (prohorizo) wala nagatudlo nga ang Dios ang nagadeterminar sang kasaysayan. Sa baylo, ang Griego nga tinaga nagakahulugan lang nga “sa pagdesisyon antes sini.”

Sa pagkamatuud, ang isa sarang nga makadesisyon na nga daan para sa iya kaugalingon, ukon ang isa sarang nga makadesisyon na nga daan sa pamaage nga nabase sa kinabubut-on nga desisyon sang iban. Ang Kasulatan nagatudlo nga ang Dios naghimo sinang ikaduha.

Diri kag sa bisan diin nga bahin (halimbawa, Roma 8:29, 30), ang tinaga nga ginbadbad “predestinasyon” nagpatuhoy sa kun ano nga plano sang Dios para sa palaabuton pagkatapos nga mabinagbinag ang kun ano nga nahibaloan na nga daan sang Dios nahanungud sa kinabubut-on nga desisyon sang mga tinuga. Gani, ang Dios sarang makagiya sang kasaysayan para sa Iya ginahandum nga kaayohan para sa tanan, bisan pa samtang nagarespeto sa sahe sang kahilwayan para sa mga tinuga nga kinahanglanon para sa isa ka matuod nga relasyon sa paghigugma.

Ang Mga Taga-Efeso 1:11 nagbantala nga ang Dios “…nagatuman sang tanan nga butang sono sa laygay sang iya kabubut-on.” Nagakahulugan bala ini nga ang Dios nagadeterminar sang tagsa ka butang nga nagakatabo suno sa Iya ginahandum? Basaha sing pahain, ang Mga Taga-Efeso 1:9–11 mahimo nga daw nagapalig-on sang sini nga panan-awan. Apang, ang ini nga interpretasyon magakontra sa madamo nga mga teksto nga aton na nakita wala lang madugay nga nagapakita nga kun kis-a ang katawhan nagasikway sa “kabubut-on sang Dios” (Lucas 7:30; ekomparar sa Lucas 13:34, Salmo 81:11–14). Kun ang Biblia wala nagakontrahanay, paano ang ini nga mga teksto mahangup sa pamaage nga nagahisanto sa isa kag isa?

Ang ini nga teksto naghatag sang himpit nga kabilinggan kun ang isa ka tawo magkilala lamang sang kinalain sa tunga sang ginatawag naton nga “pinakamaayo nga kabubut-on sang Dios” kag “kinabubut-on nga solusyon.” Ang “pinakamaayo nga kabubut-on” sang Dios amo ang ginapatuhuyan sang Dios nga matabo kag matabo lamang kun ang kada isa magahimo permi sang kun ano nga Iya ginahandum. Sa pihak nga bahin, ang “kinabubut-on nga solusyon” sang Dios, amo ang kabubut-on sang Dios nga nakabinagbinag na sang tagsa ka sitwasyon, lakip na ang kinabubut-on nga desisyon sang mga tinuga, nga kun kis-a nagapalayo gikan sa kun ano nga luyag sang Dios. Ang Mga Taga-Efeso 1:11 makita nga nagapatuhoy sa “kinabubut-on nga solusyon” sang Dios.

`Tama ka gamhanan ang ihibalo sang Dios sa palaabuton nga, bisan nakahibalo na Siya sa tanan nga mga desisyon, lakip na ang malain nga desisyon nga pagahimoon sang katawhan, makapanghikot pa Syia gihapon nga “ang tanan nga butang para sa ikaayo” (Roma 8:28). Ano nga pagpaumpaw ang imo makuha gikan sa sini nga kamatuuran?`