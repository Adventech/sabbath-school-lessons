---
title:  Ang Aton Soberano Nga Dios
date:   16/02/2025
---

“Ang Dios soberano,” ang pastor sa mga pamatan-on nagtudlo sa iya grupo nga mga pamatan-on. “Nagakahulugan ina nga ginakontrolar Niya ang tagsa ka butang nga nagakatabo.” Ang isa ka naglibog nga nagpamatan-on nagsabat, “Buut silingon ang Dios ang nagkontrol sang napatay ang akun ido? Ngaa patyon man sang Dios ang akon ido?”

Sa pagtinguha nga masabat ang ini nga pamangkot, ang pastor sa mga pamatan-on nagsabat: “Mabudlay ina. Apang kun kis-a ang Dios nagapahanugut sa aton nga makaeksperiensia sang mabudlay nga mga tinion agud mahanda kita para sa mas mabudlay pagid nga mga butang sa palaabuton. Nadumduman ko kun daw ano kabudlay sang napatay ang akon ido. Apang ang ina nga eksperiensia nakabulig sa akon nga masarangan ang mas mabudlay pagid nga tinion sang ulihi sang napatay ang akon lola. May punto bala ina?”

Pagkatapos sang malawig nga paglinong, ang ini nga pamatan-on nagsabat, “Ang Dios nagpatay gale sang akon ido agud mahanda ko kun patyon na Niya ang akon lola?”—Marc Cortez, quoted in John C. Peckham, Divine Attributes: Knowing the Covenantal God of Scripture (Michigan: Baker Academic, 2021), p. 141.

Ang katawhan kun kis-a nagahaumhaum nga ang tagsa ka butang nga nagakatabo natabo suno sa gusto sang Dios. Kun ano man ang nagakatabo sa kalibutan amo gid ina ang gusto sang Dios nga matabo. Kun aton talupangdon, ang Dios gamhanan. Paano niyan, nga matabo ang bisan ano ang butang nga indi gusto sang Dios nga matabo? Gani, bisan ano paman ang matabo, bisan ano paman kalain, kabubut-on ini sang Dios. Amo ina ang ginatudlo sang sini nga teolohiya.

`Basaha ang Salmo 81:11–14; Isaias 30:15, 18; Isaias 66:4; kag Lucas 13:34. Ano ang ginasiling sang sini nga mga texto nahanungud sa pamangkot kun nagakatabo gid bala permi ang kabubut-on sang Dios?`

Samtang madamo nga mga katawhan ang nagapati nga ang Dios dapat makaangkon permi sang kun ano nga gusto Niya, ang Biblia nagasugid sang isa ka may kinalain nga estorya. Sing sulitsulit, ang Kasulatan naglaragway sa Dios bilang nagaeksperiensia sang wala natuman nga mga handum. Kun sayoron, ang kun ano nga nagakatabo masami nga baliskad sa ginapahayag sang Dios nga gusto tani Niya matabo. Sa madamo nga mga sitwasyon, ang Dios maathag nga nagpahayag nga ang kun ano nga nagakatabo baliskad sa sa kun ano ang Iya gusto. Gusto Niya ang isa ka butang nga matabo sa Iya katawhan, apang ginpili nila ang sa pihak nga bahin sa baylo sini. Ang Dios mismo nagpanalabiton: “ ‘“Apang ang akon katawohan wala magpamati sang akon tingug…. O nga ang akon katawohan magpamati kuntani sa akon, nga ang Israel maglakat sa akon mga dalanon! Sa madali daugon ko ang ila mga kaaway’ ” (Salmo 81:11, 13, 14).

`Hunahunaa ang mga implikasyon sang bisan ano nga teolohiya nga nagapatuhoy sang tagsa ka butang nga nagakatabo bilang direkta nga kabubut-on sang Dios. Ano nga sahe sang madalum nga problema ang matuga sang kaangay sina nga teolohiya, elabi nagid sa kaundan sang kalautan?`