---
title:  Nadaug ni Cristo ang Kalibutan
date:   20/02/2025
---

Kun ang tanan nga butang natabo suno sa pinakamaayo nga kabubut-on sang Dios, wala kuntane sang kalautan kundi himpit lamang nga kalipay sang gugma kag harmoniya. Sa ulihi, ang uniberso egapasag-uli sa sining himpit kag pinakamaayo nga kabubut-on sang Dios. Samtang wala pa ini, ang Dios nagapanghikot sang Iya kabubut-on sa pamaage nga nagabinagbinag sa kinabubut-on nga desisyon sang Iya mga tinuga.

Imadyina ang isa ka kompetisyon sa pagluto nga kun sa diin ang tanan nga mga nagaentra ginaobligar nga magamit sang pipila ka pertikular nga grupo sang mga sangkap, apang pwede man sila makadugang sang bisan ano nga sangkap nga gusto nila agud makaluto sang bisan ano nga sahe sang keyk nga gusto nila. Sang ulihi, bisan ano man nga keyk ang mahimo sang isa ka panadero madeterminar, sa isa ka bahin, paage sa pila ka mga sangkap nga wala napili sang panadero.

Sing kaanggid (sa sining limitado nga bahin), tungud nga ang Dios nagdesisyon sa Iya kaugalingon nga tahuron ang kahilwayan sang Iya tinuga bahin sa sahe nga kinahanglanon para sa gugma, madamo sang “mga sangkap” nga nagkalatabo sa kasaysayan sang kalibutan nga wala ginpili sang Dios nga sa pagkamatuud baliskad sa kun ano nga ginahandum sang Dios.

Sa sini nga panan-awan, ang langitnon nga pagpatunga indi nga sa isa lamang ka dimensyon, nga daw kaangay nga ang Dios isahanon nga nagakontrol sang tanan nga butang nga nagakatabo. Sa baylo, nagakinahanglan ini sang duwa ka dimensyon nga panan-awan bahin sa pagpatunga sang Dios. Ang iban nga mga butang sa sini nga kalibutan nadolot sang Dios, apang ang iban nga mga nagkalatabo resulta sang kinabubut-on nga desisyon sang mga tinuga (kaangay sang tanan nga kalautan). Madamo sang mga butang nga nagakatabo nga indi gusto sang Dios nga matabo.

`Basaha ang Juan 16:33. Ano nga paglaum ang ginatanyag sa aton sang sini nga teksto, bisan pa sa tunga sang mga kapipit-an?`

Elabi nagid sa tinion sang pag-antus ukon pagtilaw, ang pagtoo sang katawhan mahimo nga magluya bangod naghuput sila sang sayup nga pagpati nga ang Dios magaluwas sa ila gikan sa pag-antus kag mga pagtilaw sa sini nga kabuhi. Apang si Jesus nagapamolong sa aton sang isa ka tama ka lain nga estorya, nagpaandam Siya sa Iya mga sumulunod nga magaeksperiensia sila sang mga pagtilaw kag mga kapipit-an sa sini nga kalibuta, apang may yara sang paglaum, kay nadaug ni Cristo ang kalibutan (Juan 16:33).

Ang kamatuuran nga makaeksperiensia kita sang pag-antus kag mga pagtilaw wala nagakahulugan nga amo ini ang pinakagusto sang Dios para a aton. Dapat naton huptan permi sa aton panghunahuna ang kabilugan nga laragway sini: nga amo ang daku nga pagsumpunganay. Apang, makasalig kita nga, bisan pa nga ang kalautan mismo indi kinahanglanon para sa kaayohan, ang Dios sarang makadala sang kaayohan bisan pa gikan sa malaut nga mga hitabo. Kag, kun magsalig kita sa Dios, ang Dios sarang makagamit bisan pa sang aton mga pag-antus agud maganyat kita palapit sa Iya kag mabuyok kita nga mangin maloloy-on kag magkabalaka sa iban.