---
title:  Labing Gamhanan
date:   17/02/2025
---

Sa bug-os nga Kasulatan, napahayag ang makatalanhaga nga gahum sang Dios. Ang Biblia naglakip sang madamo nga mga pagsaysay bahin sa pagamit Niya sang Iya gahum kag paghimo sang mga milagro. Apang, walay sapayan sini, madamo sang mga butang nga natabo nga indi gusto sang Dios nga matabo.

`Basaha ang Bugna 11:17, Jeremias 32:17–20, Lucas 1:37, kag Mateo 19:26. Talupangda man ang Hebreo 1:3. Ano ang ginatudlo sang sini nga mga teksto nahanungud sa gahum sang Dios?`

Ang ini nga mga teksto kag iban pa nagtudlo nga ang Dios labing-gamhanan kag ginasakdagan Niya ang kalibutan paage sa Iya gahum. Sa pagkamatuud, ang Bugna sulitsulit nga nagapatuhoy sa Dios bilang ang “Ginoong Dios nga Labing Gamhanan” (halimbawa, Bugna 11:17; ekomparar sa 2 Mga Taga-Corinto 6:18, Bugna 1:8, Bugna 16:14, Bugna 19:15, Bugna 21:22) kag ang polong nga ginbadbad “Labing Gamhanan” (pantokrator) literal nga nagakahulugan “gamhanan sa tanan.” Ang kamatuuran nga ang Dios labing-gamhanan wala lamang napalig-on sa mga polong, kundi napahayag sa madamo nga mga makatalanhaga nga hitabo diin ang Dios nagamit sang Iya gahum agud maluwas ang Iya katawhan ukon makatanlahaga nga nagpatunga sa kalibutan.

Apang, ang pagsiling nga ang Dios “labing gamhanan” wala nagakahulugan nga ang Dios makahimo sang bisan ano nga butang. Ang Kasulatan nagtudlo nga may yara sang pipila ka butang nga indi mahimo sang Dios; halimbawa, ang 2 Timoteo 2:13 nagpahayag nga, ang Dios “indi makapanghiwala sang Iya kaugalingon.”

Gani, kalabanan sang mga Kristohanon nagaugyon nga ang Dios labing gamhanan (omnipotent), buut silingon nga ang Dios may gahum sa paghimo sang bisan ano nga butang nga wala nagalakip sang pagsumpakianay—kun sayoron, ang bisan ano nga butang nga posible kag nagahisanto sa kinaiya sang Dios. Nga ang pipila ka mga butang nga indi posible para sa Dios bangod ginalakipan ini sang pagsumpakianay makita sa pangamuyo ni Cristo sa Getsemani. Bisan pa nga si Cristo nagpahayag nga “ ‘sa Dios ang tanan nga butang mahimo’ ” (Mateo 19:26), nagpangamuyo man Siya sa Amay samtang naghilapit na ang paglansang sa Iya, “ ‘Amay ko, kon mahimo, paligara sa akon ining tagayan; apang, indi sono sa buut ko, kondi sa buut mo’ ” (Mateo 26:39).

Sa pagkamatuud, ang Amay nagaangkon sang bug-os nga gahum agud maluwas si Cristo gikan sa pag-antus sa krus, apang indi Niya mahimo ini samtang ginaluwas ang mga makasasala. Dapat magpili Siya sang isa lang, indi pwede nga duwa sila.

`Ang Kasulatan nagatudlo man nga gusto sang Dios nga luwason ang tanan (halimbawa, 1 Timoteo 2:4–6, Tito 2:11, 2 Pedro 3:9, Ezequiel 33:11), apang indi tanan maluwas. Ano ang matudlo sang sini nga kamatuuran nahanungud sa realidad sang kahilwayan sa pagpili kag sa limitasyon sang gahum sang Dios sa mga persona nga nahatagan sang kahilwayan sa pagpili?`