---
title:  Komento Sang Manunudlo
date:   21/02/2025
---

### Bahin I: Kabilugan nga Panan-aw

**Sadsaran nga Teksto**: Juan 16:33

**Sentro Sang Pagtoon**: Salmo 81:11–14, Lucas 7:30, Lucas 13:34, Tito 1:2, Mga Hebreo 6:18.

**Panugod**: Bisan ang Dios makaako kag makagagahum, wala Siya nagadeterminar sang tanan nga butang nga mahanabo. Dugang pa, may mga butang nga indi paghimoon sang Dios, kag indi makahimo, sa tinindugan sang Iya moral nga kinaiya. Apang, ang diosnon nga pagpanggiya sa pagkamatuud makabaylo sang makahaladluk nga sitwasyon pakadto sa pagpakamaayo.

**Mga Tema Sang Leksyon**: Ang leksyon sa sini nga semana nagahatag importansia sa tatlo ka dalagku nga ideya.

1. Ang pagkamakagagahum sang Dios wala nagasikway sang wala natuman nga mga handum: Ang Dios wala nagadeterminar sang tanan nga butang nga magakatabo. Bisan Siya tuman ka gamhanan, ang Dios moral nga nagatugyan sang Iya kaugalingon sa hilway nga pagbuut sang tawo. Gani, indi tanan nga nagakatabo sono sa Iya mga handum, nga ginabinagbinag ang mga desisyon sang moral kag hilway nga mga tinuga. Ang Dios makagagahum sa kahulugan nga Siya nagatuman sang Iya diosnon nga katuyoan (himpit nga kabubut-on) kag ginapahanugutan ang hilway nga mga pamat-ud sang Iya mga tinuga, nga ayhan mangin sumpaki sa kon ano ang Iya pagapilion (pagbulong ukon pagtadlung nga kabubut-on).
2. Ang pagkalabing gamhanan ang Dios wala nagakahulugan nga ang Iya kabubut-on nga pagbuhat wala sang mga dolonan: May mga butang nga indi paghimoon sang Dios, kag indi makahimo, sa tinindugan sang Iya moral nga kinaiya. Ini nga pagpati importante para sa aton paghangup sang diosnon nga kabubut-on sa kalibutan. Ang langitnon nga mga hilikuton sang Dios nagahisanto sa Iya gugma kag wala nagadeterminar ukon nagapamilit. Apang ang Iya langitnon nga mga hilikuton wala nagapangibabaw sa hilway nga pagpili sang katawohan. Niyan, ang pagkagamhanan sang Dios wala nagasikway sang kahilwayan sa pagbuut sang Iya mga tinuga.
3. Ang pagtuytuy sang Dios nagalakip sang himpit kag nagabulong ukon nagatadlong nga mga binuhatan: Ang langitnon nga mga hilikuton sang Dios wala ginapaathag lamang sa termino sang himpit nga kabubut-on, nga ginbase sing hantop sa kon ano ang handum sang Dios, kondi nagalakip man sang pagbulong nga mga binuhatan. Ang pagbulong ukon nagatadlong nga mga binuhatan nagapahilayo sa kon ano ang ginapili sang Dios para sa Iya mga tinuga. Walay sapayan, ang Dios magabaylo sang sitwasyon nga batok sa Iya moral nga kabubut-on pakadto sa butang nga nasanto sa Iya moral/ himpit nga handum.

**Aplikasyon sa Kabuhi**: Ang tanan bala nga nagakatabo sa aton kabuhi resulta sang kabubut-on sang Dios? Ngaa, ukon ngaa indi? Ano ang imo naton-an nahanungud sa diosnon nga kabubut-on sa kasaysayan ni Jose?

### Bahin II: Komentaryo

**1. Ang Kagamhanan Sang Dios Wala Nagasakop Sang Wala Natuman nga mga Handum.**

Isa sa sadsaran nga mga pamangkot nga gindebatihan sa Four Views on Divine Providence amo kon bala permi makakuha sang Dios “ang Iya gusto.” Sa pagkamatuud, ini nga pamangkot nagapanghangkat kon paano “mapasag-uli ang moral nga katungdanan sang tawo sa kagamhanan sang Dios sa ila mga binuhatan.”—Dennis W. Jowers, ed., Four Views on Divine Providence (Grand Rapids, MI: Zondervan, 2011), p. 10. Kon ang sabat sa pamangkot positibo (hoo, permi makuha sang Dios ang Iya gusto), niyan wala sing bisan sin-o ang makahimo sang butang nga lain sa ginahandum sang Dios kag, bilang resulta, ang tanan nga butang nga nagakatabo sa sini nga kalibutan sono sa Iya mga handum, lakip ang pagluntad sang malaut. Apang ang ini nga laragway nagasumpaki sa maalwanon nga gugma sang Dios kag sa moral nga kahilwayan sang Iya mga tinuga, sono sa napanilagan sa Kasulatan (tan-awa ang John Peckham, “Providence and God’s Unfulfilled Desires,” Philosophia Cristi, tom.15, num. 2 [2013]: p. 234).

May mga lugar sa Kasulatan nga aton makita ang katawohan, bisan ang katawohan sang Dios, nga nagasumpaki sa kon ano ang handum sang Dios. Sa Salmo 81:11–14, nga salmo sa diin ang Dios nagapangabay sa paghinulsul sang Israel, ang Ginoo nagareklamo nga ang Iya katawohan “wala magpamati” sa Iya “tingug,” kag “ang Israel wala magsapak sa akon. Gani ginpabayaan ko sila sa pagkabatinggilan sang ila tagiposoon, nga maglakat sila sa ila kaugalingon nga mga laygay. O nga ang akon katawohan magpamati kuntani sa akon, nga ang Israel maglakat sa akon mga dalanon! Sa madali daugon ko ang ila mga kaaway, kag magliso sang akon kamut batok sa ila mga kasumpung.” Sa amo man, sa Isaias 66:4 ang Ginoo makasulubo nga nagahatag importansya nga sang “nagpanawag ako, wala gid sing nagsabat, sang nagpamolong ako wala sila magpamati; kondi ginhimo nila ang malaut sa akon mga mata, kag ginpili ang wala nakon mahamut-i.”

Sa Ezequiel 18:23, ang Dios nagasiling nga wala Siya nahamuut sa kamatayon sang malaut. Sa baylo, ang Iya handum amo nga ang malaut magahinulsul kag magkabuhi. Sa mga Ebanghelyo, ginasugiran kita nga “ang mga Fariseo kag mga mangin-alamon sa kasogoan nagsikway sang laygay nahanungud sa ila mga kaugalingon” (Lucas 7:30). Sa amo man, si Jesus naglalaw sa Jerusalem sa pagkabuhi nga nagarebelde batok sa Iya mga handum. “Makapila kuntani nga buut ko tiponon ang imo mga anak subung sang munga nga nagatipon sang iya mga piso sa idalum sang iya mga pakpak, kag indi ka buut!” (Lucas 13:34).

Ining biblikanhon nga laragway nagapakita nga ang kagamhanan sang Dios sa kalibutan wala nagasalikway sa pagluntad sang wala natuman nga diosnon nga mga handum, nga ginakabig ang mga pamat-ud sang Iya moral kag hilway nga mga tinuga. Sa amo man nga tion, ang Dios sa gihapon ang gamhanan kag, samtang ginapatalupangud ni Job, “wala sang imo katuyoan nga mapunggan” (Job 42:2). Si Peckham nagasugyot nga “indi permi makuha sang Dios ang Iya gusto (ang Iya himpit nga kabubut-on) apang sigurado nga tumanon Niya ang Iya bug-os-nga-nagapalibot kag mainalwanon kag langitnon nga katuyoan (iya madinalag-on nga kabubut-on).”—Philosophia Christi, tom. 15, num. 2, p. 236. Sing dugang pa ka hantop, “ang Dios sing kinabubut-on nagbukas sang Iya kaugalingon sa temporaryo nga dipagkahamuut nga gindala sang malaut. Apang ang Dios kontento sa nagalumapaw nga pagbatyag nga ang Iya tinutuyo sa dalayon matuman kag magadala sang tuman nga pagkakontento sa bug-os nga uniberso sa walay katapusan kag nagahisantuanay nga relasyon sang gugma.” Pahina 235.

**2. Ang Pagkalabing Gamhanan Sang Dios Wala Nagapahangup nga ang Iya Langitnon nga mga Hilikuton Wala Sang mga Dolonan.**

Bilang Gamhanan nga Dios, ang Ginoo makahimo sang tanan. Wala sing imposible sa Iya (Genesis 18:14, Marcos 14:36, Lucas 18:27). Gani, sa panindugan sang gahum kag kahilwayan, ang Dios makahimo sang tanan. Apang sa panindugan sang kinaiya sang Iya moral nga kinaugali kag Iya hilway nga mga pamat-ud sono sa pagluntad kag kamatooran sang tinuga nga kalibutan, may mga butang nga indi paghimoon sang Dios kag, sa sini nga balatyagon, indi makahimo. Ini halin sa panolok nga ang Kasulatan nagapamatuud nga ang Dios indi makahimo sang iban nga mga butang. Halimbawa, Siya “indi makabutig” (Tito 1:2; tan-awa man ang Hebreo 6:18), kag “ang Dios indi masulayan sang malaut” (Santiago 1:13), kag “siya indi makapanghiwala sang Iya kaugalingon” (2 Timoteo 2:13).

Ini nga konsepto sang moral nga kinaiya sang Dios importante para sa aton paghangup sang diosnon nga kabubut-on, amo ina, sang mga buluhaton sang Dios sa kalibutan. Samtang Siya may gahum kag may kahilwayan sa paghimo sang bisan ano nga butang sa Iya kabubut-on, ang Iya kinabubut-on nga mga buluhaton nga napasigo pinaagi sa moral nga kinaugali sang Iya kinaiya kag mga pamat-ud. Si Ellen G. White nagasiling nga “ang Dios wala nagapamilit sa kabubut-on ukon sa konsyensia” sang Iya mga tinuga (The Great Controversy, p. 591). Sa Steps to Christ, siya nagamitlang nga “si Cristo handa na sa paghilway sa aton halin sa sala, apang wala Niya ginapilit ang kabubut-on; kag kon sa padayon nga paglapas ang kabubut-on mismo sing bug-os madala sa malaut, kag wala kita nagahandum nga mahilway, kon kita indi magbaton sang Iya bugay, ano pa ang Iya dugang nga mahimo? Aton ginlaglag ang aton kaugalingon pinaagi sa aton determinado nga pagsikway sang Iya gugma.”—Steps to Christ, p. 34.

Ang ini nga prinsipio nagapahangup nga, bangud sa Iya mahigugmaon nga kinaiya, ang pagkalabing gamhanan sang Dios wala nagasikway sang hilway nga kabubut-on sang Iya mga tinuga. Ang Iya langitnon nga mga hilikuton wala nagapilit sa konsyensia, nga nagapaathag ngaa Siya sing mahigugmaon nagapangabay sa aton mga hunahuna sa pagpili sang kabuhi, indi kamatayon (Deuteronomio 30:15–20) kag indi pagpatig-ahon ang aton mga tagiposoon sa Iya tingug (Hebreo 3:7, 8). Bisan handum Niya nga luwason ang tanan (Ezequiel 33:11, 1 Timoteo 2:4–6, Tito 2:11, 2 Pedro 3:9), ang Biblia wala nagatudlo nga ang tanan maluwas (tan-awa, halimbawa, Mateo 25:31–46; Juan 5:28, 29).

Ang langitnon nga hilikuton sang Dios nahisanto sa Iya gugma. Sono sa kahulugan, ang mahigugmaon nga relasyon indi mapat-ud ukon mapilit, apang nagapakita sang hilway nga pagpili. Bilang tuburan sang gugma (1 Juan 4:7. 8), ang Dios wala nagapilit ukon nagadeterminar sang aton gugma, apang Siya nagapabutyag sang Iya madalum nga gugma para sa aton nga may handum sa pagpatudok sang Iya gugma sa aton (Juan 3:16, 1 Juan 4:19). Sono sa 1 Juan 4:19, “Nagahigugma kita, kay siya naghigugma sa aton sang una.” Ang matuud nga gugma para sa Dios napasad sa personal nga pagtoloohan nahanungud sa Iya mahigugmaon kag matarung nga kinaiya. Siling ni Ellen G. White, “ang mahigugmaon nga pag-alagad lamang ang mangin kahalamut-an sa Dios, ang pag-unong kag katampad sang Iya mga tinuga dapat magasandig sa pagtoloohan sang Iya hustisya, kaalwan, kag kabuganaan.”—Patriarchs and Prophets, p. 42.

**3. Ang Diosnon nga Pagbuut Nagalakip Sang Matarung kag Pagtadlong nga mga Binuhatan.**

Sa pagkabig nga ang kagamhanan sang Dios wala nagasikway sang wala matuman nga mga handum kag nga ang Iya labi nga pagkagamhanan wala nagapahangup nga ang Iya langitnon nga mga hilikuton nagapilit sa mga pagpamat-ud sang Iya mga tinuga, ang diosnon nga pagbuut indi lamang kilalahon pinaagi sa matarung nga mga buluhaton, nga halin sa kabubut-on nga kahimpitan ukon handum sang Dios. Sa pagbinagbinag nga madamu nga sitwasyon ang natuga tungud sa mga desisyon sang mga tinuga nga wala nahisanto sa moral nga kabubut-on sang Dios, madamu sang langitnon nga mga hilikuton ang mas nahangpan sing sibo bilang pagbulong nga mga binuhatan, sa paghangup nga ang Dios nagabaylo sang sitwasyon nga nagapamatok sa Iya moral nga kabubut-on pakadto sa butang nga nagtadlong sa Iya moral/matarung nga handum.

Ang ideya sang makabulong nga hilikuton napanilagan sing hantup sa kasaysayan ni Jose. Iya ginainterpretar ang walay kaathagan sang iya masakit, apang makatalanhaga, nga panlakatan sang kabuhi nga nainpluwensiahan sang malaut nga mga tinutuyo sang tawo kag diosnon kag mahigugmaon nga kaayo. Ang una wala nagapugong sa olihi. Ang olihi wala nagapakamatarung sa una. Sa Genesis 50:20, si Jose nagasiling sa iya mga utud, “Naghunahuna kamo sing malaut batok sa akon; apang gintuyo ini sang Dios sa kaayohan, sa pagpahanabu, subong sang sa sining adlaw, sa pagbuhi sing madamu nga katawohan.” Buut silingon, ang kabubut-on sang Dios nagbaylo sang miserable nga sitwasyon, nga resulta sang indi makatarunganon kag malaut nga mga tinutuyo kag mga buluhaton sang katawohan, pakadto sa pagpakamaayo nga indi gid naton mapanan-aw.

Si Ellen G. White nagagamit sang hinambalan nga nagapangibabaw sa paglaragway sang makabulong nga kabubut-on sang Dios: “Ang kahisa amo ang nagtulud sa mga utud ni Jose sa pagbaligya sa iya bilang ulipon; sila naglaum sa pagpugong sa iya nga mangin bantug pa kay sa ila. Kag sang siya gindala sa Ehipto, gindayaw nila ang ila mga kaugalingon nga indi na sila magamuhan sa iya mga damgo, nga ila na nakuha ang tanan nga posibilidad sang ila katumanan. Apang ang ila pahito ginbaliskad sang Dios agud mapatuman ang ina gid nga hitabo nga ila gindesinyo nga punggan.”—Patriarchs and Prophets, p. 239, ang pagtamod gindugang.

### Bahin III: Aplikasyon sa Kabuhi

Bisan wala kita nagasunod sa handum sang Dios para sa aton mga kabuhi, Siya makabaylo sang bisan ano nga makahaladluk nga sitwasyon pakadto sa pagpakamaayo. Base sa sini nga punto, binagbinaga sa imo mga estudyante ang masunod nga mga pamangkot:

1. Ano ang kinahanglan nga bag-ohon sa aton mga kabuhi agud kita magasalig sa kabubut-on sang Dios sa aton espirituhanon nga panlakatan? Paano kita makapasiguro nga ang aton hilway nga pagpili wala nagabunggo sa kabubut-on sang Dios?
2. Ang aton espirituhanon nga kapaslawan wala nagaapekto sang gugma sang Dios sa aton. Paano ining makatalanhaga nga kamatooran magapadasig sa aton sa pagwali sang maayong balita?
3. Paano naton mapaathag sa magagmay nga kabataan, sa nagakaigo nga mga paagi, nga indi tanan nga butang nga nagakatabo direkta nga kabubut-on sang Dios?

`Notes`