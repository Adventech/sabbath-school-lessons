---
title:  Higugmaon ang Dios
date:   18/02/2025
---

Ang kamatuuran nga ang Dios labing gamhanan wala nagakahulugan nga mahimo Niya ang indi makatarunganon. Kay kun amo sina, ang Dios indi na makadeterminar nga ang isa ka tawo kinabubut-on nga nagahigugma sa Iya. Kun ang hilway nga paghimo sang isa ka butang nagakahulugan sa paghimo sang isa ka butang nga wala ginpilit sa paghimo sini, niyan sa paglaragway imposible ang paghimo sa isa ka tawo nga maghimo sang isa ka butang nga kinabubut-on. Sa malip-ot nga sugilanon, kaangay sang aton na nakita, kag dapat epatalupangud liwat—ang Dios indi makapwersa sa bisan kay sin-o agud higugmaon Siya, kay sa tion nga ginpwersa ini, indi na ini gugma.

`Basaha ang Mateo 22:37 kag Deuteronomio 6:4, 5. Ano ang matudlo sang sini nga mga bersikulo nahanunungud sa realidad sang kahilwayan sa pagpili?`

Ang pinakadaku nga sogo, higugmaa ang Dios, nagahatag sang pagpamatuud nga ang Dios, sa pagkamatuud, gusto nga ang tanan maghigugma sa Iya. Apang, indi ang tanan nagahigugma sa Dios. Ngaa, niyan, nga wala nalang ginhimo sang Dios nga ang tanan maghigugma sa Iya? Sa liwat, ina tungud nga ang paghigugma kag agud higugmaon, dapat mahimo sing kinabubut-on.

`Basaha ang Mga Hebreo 6:17, 18 kag Tito 1:2. Ano ang ginatudlo sang sini nga teksto nahanungud sa Dios?`

Suno sa Numeros 23:19, “ ‘Ang Dios indi tawo, nga Siya magbutig’ ” (ESV). Wala Siya nagabutig (Tito 1:2); ang Dios nagatuman permi sang Iya polong kag wala nagaguba sang isa ka saad (Mga Hebreo 6:17, 18). Gani, kun ang Dios nagsaad ukon nagpanugyan sang Iya kaugalingon sa isa ka butang, ang Iya palaabuton nga binuhatan mangin limitado sa sina nga saad.

Nagakahulugan ini nga, tungud nga ang Dios naghatag sa mga tinuga sang kahilwayan sa pagpili nga bisan lain sang sa kun ano nga gusto sang Dios, indi na suno sa Dios kun ano ang pilion sang tawo. Kun ang Dios nagpanugyan sa Iya kaugalingon nga maghatag sa mga tinuga sang kahilwayan sa pagpili, ang tawo may yara sang ikasarang nga gamiton ang ila kahilwayan sa pamaage nga nagapamatuk sa maayo nga handum sang Dios. Sing makasusubo, madamo sang katawhan ang nagamit sang ila kahilwayan sa sini nga pamaage, kag gani, madamo sang mga butang nga nagluntad nga indi gusto sang Dios, kag indi ina suno sa Dios.

`Ano ang imo nahimo nga nakahibalo ka nga indi gusto sang Dios nga himoon mo ini? Ano ang ginatudlo sini sa aton nahanungud sa realidad—kag posible nga makahaladluk nga resulta—sang kahilwayan sa pagpili?`