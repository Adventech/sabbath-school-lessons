---
title:  Dugang nga Pagtoon
date:   10/01/2025
---

Basaha ang sinulatan ni Ellen G. White, “The Privilege of Prayer,” pp. 93–104, sa Steps to Christ.

“Hupti ang imo mga luyag, ang imo kalipay, ang imo kasubo, ang imo ginakabalak-an, kag ang imo mga kahadluk sa atubangan sang Dios. Indi mo Siya mapabug-atan; indi mo Siya mapalapyo. Siya nga nakaisip sa mga buhok sang imo ulo wala nagabaliwala sa mga kinahanglanon sang Iya kaanakan. “ ‘Ang Ginoo tama ka amainawaon kag maloloy-on’ ” Santiago 5:11. Ang Iya tagiposoon nga mahigugmaon natandug sang aton mga kasubo kag bisan pa sang aton pagpabutyag sini. Epabalo sa Iya ang tanan nga nagatublag sa imo panghunahuna. Wala sang tama kadaku nga indi Niya mapas-an, tungud Iya ginahuptan ang kalibutan, ginadumalahan Niya ang tanan nga hitabo sa uniberso. Wala sang bisan ano nga ginakabalak-an naton nga tama kagamay para indi Niya matalupangdan. Wala sang bahin sa aton eksperiensia nga tama kadulom para indi Niya mabasa; wala sang palaligban nga tama kabudlay para indi Niya mapaathag. Wala sang kalamidad nga nag-abot sa Iya pinakakubos nga mga kaanakan, wala sang kabalaka nga nakatublag sa kalag, wala sang kalipay, wala sang sinsiro nga pangamuyo nga nagagwa sa mga bibig, nga wala nahibal-an sang langitnon nga Amay, ukon ginpabay-an lamang Niya. ‘Ginaayo Niya ang nasakitan nga tagiposoon, kag ginabugkusan ang ila mga pilas.’ Salmo 147:3. Ang relasyon sa tunga sang Dios kag sa tagsa ka kalag kaangay ka pinasahe kag kabug-os nga daw indi sila iban nga kalag sa duta sa pagpakigbahin sang Iya pagbantay, indi iban nga kalag nga kun sa diin Iya ginhatag ang Iya hinigugma nga Anak.”—Ellen G. White, Steps to Christ, p. 100.

**Mga Palamangkutanon nga Paga-diskusyunan**:

`Magpamalandung sa mga dinalan nga yara sa ibabaw: “Ang relasyon sa tunga sang Dios kag sa tagsa ka kalag kaangay ka pinasahe kag kabug-os nga daw indi sila iban nga kalag sa duta sa pagpakigbahin sang Iya pagbantay, indi iban nga kalag nga kun sa diin Iya ginhatag ang Iya hinigugma nga Anak.” Ano nga pagpaumpaw ang nahatag sini sa imo, kag paano ikaw magkabuhi, nga nakahibalo bahin sa pagkamalapit sang Dios sa imo kag sang Iya kabalaka para sa imo? Paano nimo maton-an ang pagkabuhi sa realidad sang sinang matahum nga saad? Imadyina kun, adlaw-adlaw, imo ini pagatoohan.`

`Sa kapawa sang leksyon sa sini nga semana, paano mo hangpon ang Salmo 103:17, 18? Ano ang ginapahayag sini nahanungud kun paano nga ang gugma sang Dios walay katubtuban, kag apang paano nga ang benepisyo sang pagpakigrelasyon sa Dios nagadepende sa kun aton bala batonon ang Iya gugma?`

`Sa ano nga paage nga ang paghibalo sini makadolot sang kinalain sa imo pagpakigrelasyon sa Dios? Paano ini makaapekto sa imo paghunahuna bahin sa mga kasubo sang iban?`