---
title:  Nagapakigkatipan nga Paghigugma
date:   06/01/2025
---

Ang Biblia masami nga nagalaragway sang pinasahe nga paghigugma sang Dios sa aton paage sa paggamit sang mga paanggid bahin sa pamilya ukon kadugo, ilabi nagid sa pagpaanggid sang paghigugma sa tunga sang isa ka bana kag asawa ukon sang isa ka maayo nga iloy para sa iya anak. Ang ini nga mga paanggid nagamit sing sibo agud malaragway ang pinasahe nga relasyon sa tunga sang Dios kag sang Iya nagapakigsaad nga katawhan. Isa ini ka relasyon sang nagapakigkatipan nga paghigugma, nga kun sa diin ginalakipan indi lamang sang paghigugma sang Dios sa Iya katawhan kundi nagapaabot man nga ang katawhan magabaton sang sini nga paghigugma kag maghigugma man sa Iya (kag sa isa kag isa).

`Basaha ang Deuteronomio 7:6–9. Ano ang ginatudlo sang sini nga mga bersikulo nahanungud sang relasyon sa tunga sang Dios nga nagahimo sang pagpakigkatipan kag mahigugmaon nga kaayo sang Dios?`

Ang Deuteronomio 7:9 nagalaragway sang isa ka pinasahe nga sahi sang paghigugma sang Dios sa Iya nakigkatipan nga katawhan, isa ka relasyon nga may bahin nga nagadepende kun magapabilin bala sila nga matutum ukon indi. Ang paghigugma sang Dios wala sang kondisyon, apang may yara ang nagapakigkatipan nga pagpakigrelasyon sa Iya katawhan.

Ang pulong nga ginbadbad “malig-on nga paghigugma” ukon “kalooy” sa Deuteronomio 7:9, nga amo ang _hesed_, nagalaragway mismo sang nagapakigkatipan nga aspeto sang langitnon nga gugma (kag madamo pa). Ang _Hesed_ masami nga ginagamit sa paglaragway bahin sa kalooy sang Dios, pagkaayo, kag gugma. Lakip sa iban pa, ang _Hesed_ nagapatuhoy sa mahigugmaon nga kaayo, ukon malig-on nga paghigugma, para sa iban nga kabahin sa isa ka nagaluntad reslayon sa paghigugmaanay. Nagabuyok man ini sang kaangay sina nga pagpakigrelasyon, upod ang pagpaabot nga ang kaupod sa sini nga relasyon magapakita man sang mahigugmaon nga kaayo.

Ang _Hesed_ sang Dios nagapakita nga ang Iya mahigugmaon nga kaayo masaligan gid, malig-on, kag nagapadayun. Apang, sa amon nga bahin, ang pagbaton sang mga benepisyo sang _hesed_ kondisyonal, nagadepende sa pagkahanda sang Iya katawhan nga tumanon kag mahuptan ang ila katungdanan sa sini nga pagpakigrelasyon (tan-awa ang 2 Samuel 22:26, 1 Mga Hari 8:23, Salmo 25:10, Salmo 32:10, 2 Mga Cronica 6:14).

Ang malig-on nga paghigugma sang Dios amo ang basihanan sang tanan nga pagpakigrelasyon sa paghigugma, kag indi kita makatupong sa sina nga gugma. Ang Dios wala lamang naghatag sa aton sang kabuhi, kundi nga paage kay Cristo gintanyag Niya sing kinabubut-on ang Iya kabuhi para sa aton. “ ‘Walay tawo nga may gugma nga daku pa sini, nga ihatag sang isa ka tawo ang iya kabuhi tungud sa iya mga abyan’ ” (Juan 15:13). Sa wala sing pagduhaduha, ang pinakadaku nga pagpakita sang gugma sang Dios napahayag sang ang Ginoo “nagpaubus sang iya kaugalingon kag nanginmasinolondon tubtub sa kamatayon, bisan kamatayon sa cruz” (Mga Taga-Filipos 2:8).

`Ano ang mga pamaage nga mahuptan nimo sing mapinadayunon sa imo panghunahuna ang realidad bahin sa paghigugma sang Dios? Ngaa nga importante ang paghimo sini?`