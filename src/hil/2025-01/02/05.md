---
title:  Ang Kaluoy nga Nawala
date:   08/01/2025
---

Ang gugma sang Dios walay katubtuban kag wala ginapangabudlayan. Apang, ang tawo sarang makasikway sini. May kahigayunan kita nga batonon ukon sikwayon ang ina nga gugma, apang tungud lamang nga ang Dios kinabubut-on nga nagapalangga sa aton sang Iya himpit, kag walay katubtuban nga paghigugma antes paman sa bisan ano nga butang nga aton mahimo (Jeremias 31:3). Ang aton paghigugma para sa Dios isa ka sabat sa kun ano nga nahatag na sa aton bisan pa antes sang aton pagpangayo sini.

`Basaha ang 1 Juan 4:7–20, nga may pinasahe nga pagtalupangod sa bersikulo 7 kag 19. Ano ang ginasugid sini sa aton nahanungud sa prayoridad sang gugma sang Dios?`

Ang gugma sang Dios masami nga nagauna. Kun wala una nga naghigugma ang Dios sa aton, indi kita makahigugma sa Dios bilang aton balus. Bisan pa nga ang Dios nagtuga sa aton nga may kapasidad sa paghigugma kag higugmaon, ang Dios mismo amo ang sadsaran kag ginhalinan sang tanan nga gugma. Apang, may pagpili kita, kun bala batonon naton ini kag niyan epakita sa aton kabuhi. Ang ini nga kamatuuran nalaragway sa paanggid ni Cristo bahin sa dimapinatawaron nga sologoon (tan-awa ang Mateo 18:23–35).

Sa sini nga paanggid, makita naton nga indi gid makabayad ang sologoon sang iya nautang sa iya agalon. Suno sa Mateo 18, ang sologoon nakautang sa iya agalon sang 10,000 ka talanton. Ang isa ka talanton nagalab-ot sa mga anum ka libo nga denario. Kag ang isa ka denaio amo ang naandan nga ginabayad sa isa ka nagatrahaho para sa isa ka adlaw nga pag-obra (Ekomparar sa Mateo 20:2). Gane, kinahanglan sang isa ka manugtrabaho nga mag-obra sang 6,000 ka adlaw agud makaangkon sang isa ka talanton. Ebutang naton nga pagkatapos buhin sang inadlaw nga nagpahuway ang manugtrabaho, nga ang manugtrabaho nagaobra sang 300 ka adlaw kada tuig kag, gane, makatipon sang 300 ka denario sa isa ka tuig. Magalab-ot gid sa biente katuig para sa isa ka manugtrabaho nga mabayaran ang isa ka talanton, nga nagaunod sang 6,000 ka denario (6,000/300=20). Agud makatipon sang 10,000 ka talanton, niyan, ang isa ka manugtrabaho kinahanglan nga mag-obra sang 200,000 katuig. Kun sayoron, ang sologoon indi gid makabayad sang iya utang. Apang, ang agalon nakabatyag sang kaluoy para sa iya sologoon kag ginpatawad ang iya tama kadaku nga utang.

Apang, sang ang iya ginpatawad nga sologoon nagdumilii sa pagpatawad sang tama lamang kagamay nga utang nga 100 ka denario sang iya isigka-sologoon kag ginpabilanggo niya ini tungud sa utang, ang agalon naakig kag ginbawi ang iya maloloy-on nga pagpatawad. Nawala sang sologoon ang gugma kag pagpatawad sang iya agalon. Bisan pa ang gugma kag kaluoy sang Dios wala nagakaubos, ang isa ka tawo mahimo nga makasikway, ukon indi makaangkon sang mga benepisyo sang gugma kag kaluoy sang Dios.

`Hunahunaa ang kun ano nga nahatag sa imo kag ano kadaku para sa imo nga mapatawad ni Jesus. Ano ang masugid sini sa imo nahanungud sa pagpatawad sa iban?`