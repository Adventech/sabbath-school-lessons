---
title:  Komento Sang Manunudlo
date:   10/01/2025
---

### Bahin I: Kabilugan nga Panan-aw

**Sadsaran nga Teksto**: Juan 14:23

**Sentro Sang Pagtoon**: Deuteronomio 7:9, Salmo 145:9, Ezequiel 33:11, Mateo 18:23–25, 2 Pedro 3:9, Judas 21.

**Panugod**: Ang gugma sang Dios isa ka malig-on nga pagpakigrelasyon nga nagalakip sang katawohan. Ang mahigugmaon kag hapiit nga relasyon sa Dios indi magluntad kon wala sang pagbalos halin sa katawohan bilang sabat sa Iya mahigugmaon nga pagkamainalwanon.

**Mga Tema Sang Leksyon**: Ang leksyon sa sini nga semana nagapatuhoy sa tatlo ka sadsaran nga ideya.

1. Ang gugma sang Dios wala sing kondisyon: Ang Dios nagahigugma sa tanan kag nagahandum nga magpundar sang isa ka hapiit nga pagpakigrelasyon. Ang pagpahayag sang Iya gugma wala nagadepende sa binuhatan sang tawo ukon napatuhoy lamang sa isa ka grupo sang katawohan. Nakita Niya ang bili sang tagsa ka persona kag ginakabig siya bilang sentro sang Iya bugana nga mga pagpakamaayo.
2. Ang gugma sang Dios luyag nga magsugod sang isa ka kondisyonal nga pagpakigrelasyon: Ang mahigugmaon kag mainalwanon nga gugma sang Dios pangkabilugan kag wala sang kondisyon, apang nagahandum Siya sang pat-ud kag suod nga pagpakig-upud sa katawohan, nga nagapahangup sang kondisyon sa sini. Kon sayoron, nagapaabut Siya sang sabat sa gugma nga nabaton nila halin sa Iya, isa ka kinaugali kag mapinadayunon nga gugma nga mapakita paagi sa pagkamatinumanon kag pagkatampad.
3. Ang gugma sang Dios gintuyo nga mapakita sa tawohanon nga pagpakigrelasyon: Ang Dios sing kabilugan nagapangita sang relasyon nga nagapakita sang balus sa paghigugma; ang pagpadayon sang isa ka hapiit nga pagpakigrelasyon nagapahangup sang nagakaigo nga tawohanon nga sabat. Ang tawohanon nga bahin tuhoy sa pagpakigkatipan nga ginapalig-on sang paghigugma ginalakipan sang pagbantay sa kasogoan sang Dios kag paghigugmaanay sa isa kag isa, nga tawohanon nga mga hilikuton, nga napabakud paagi sa gugma sang Dios.

**Aplikasyon sa Kabuhi**: Ang Dios nagahandum nga makaangkon sang mahigugmaon nga pagpakigrelasyon sa katawohan, apang ang ini nga pagpakigrelasyon nagakinahanglan sang isa ka sinsero nga sabat kag pagtuman sa aton bahin. Pangabaya ang imo mga estudyante nga pamalandungan kon ano ang nagabutang sa katalagman sang ila pagpakigkatipan sa gugma sang Dios (kag sa iban).

### Bahin II: Komentaryo

**1. Ang Gugma Sang Dios Wala Sing Kondisyon.**

Ang Salmo 145:8, 9 nagapatalupangud sang dalayawon kag kabug-osan nga realidad bahin sa gugma sang Dios: “Ang Ginoo mainayohon kag maloloy-on, makuli sa pagpangakig kag daku sa malig-on nga paghigugma. Ang Ginoo maayo sa tanan, kag ang iya mahinoklogon nga mga kalooy sa ibabaw sang iya tanan nga binuhatan.” Ang ideya sang gugma sa sini nga dinalan napahayag sa mga tinaga nga mainayohon, maloloy-on, mapainumuron, makuli sa pagpangakig, kalooy, kag kaayo. Ang ini nga listahan nagapalanog sa pagpahayag sang himaya kag karakter sang Dios kay Moises sa Exodo 34:6. Sa Salmo 145:8, ang Hebreo nga tinaga khesed, nga makita man sa Exodo 34:6, ginbadbad sa New King James Version bilang “kalooy” kag ginbadbad bilang gugma sa madamu pa nga bersyon: “mahigugmaon nga kaayo” (NASB 1995), “malig-on nga paghigugma” (ESV, NRSV), “tampad nga gugma” (NET), kag “bugana sa gugma” (NIV). Ang pulong nga khesed nagapaalinton sang ideya bahin sa pagkatampad, pagkatutum, pagkaayo, kag pagkamaloloy-on (Ludwig Koehler et al., The Hebrew and Aramaic Lexicon of the Old Testament [Leiden: Brill, 1994, 2000], pp. 336, 337), kag nalakip sa kapareho nga kahulugan sang (tampad/matutum) nga gugma (James Swanson, Dictionary of Biblical Languages with Semantic Domains: Hebrew [Old Testament] [Oak Harbor: Logos Research Systems, Inc., 1997)].

Ang kabug-osan nga realidad sang gugma sang Dios ginasaysay sing mas maathag sa Salmo 145:9, nga nagapatalupangud nga “ang Ginoo maayo sa tanan.” Ang pangkabilugan nga kasangkaron sang langitnon nga pagkaayo nga napahayag sa sini nga bersikulo maathag nga nagapakita nga ang gugma sang Dios wala sing kondisyon; kon sayoron, wala ini nagadepende sa binuhatan ukon reaksyon sang tawo. Sa Salmo 145, ang pangkabilugan nga pulong gin-gamit sa bersikulo 12 sa paglaragway sa “mga anak sang tawo,” nga magapamati kuntani nahanungud sa matahum nga mga hinimoan sang Dios. Dugang pa, ang Salmo 145:15 nagalaragway sa “mga mata sang tanan” nga nagatolok sa Ginoo nga may pagpaabut kag nagabaton halin sa Iya sang “ila kalan-on sa nagakaigo nga panag-on.” Niyan, ang Salmo 145:16 nagadugang, “Ginahumlad mo ang imo kamut, ginabusug ang handum sang tagsa ka butang nga buhi.” Sa katapusan, ang Salmo nagatakop nga may pangkabilugan nga pangagda, nga sono sa sini “ang tanan nga unud sang Iya balaan nga ngalan sa gihapon kag sa gihapon” (Salmo 145:21). Ang ining pangkabilugan nga pinulongan nagapatalupangud sa kabug-osan nga realidad sang gugma sang Dios kag sang kinaiya sini nga walay kondisyon, bangud ang tanan nga tinuga amo ang sentro sang Iya bugana nga mga pagpakamaayo.

Ang ining laragway sa walay kondisyon nga gugma sang Dios nagasanto sa panghunahuna nga ang Ginoo “wala ako sing kahamuut sa kamatayon sang malauton, kondi nga ang malauton magbiya sa iya dalanon kag magkabuhi” (Ezequiel 33:11). Pareho man nga konsepto ang napahayag sa 2 Pedro 3:9, nga nagasaysay nga ang Dios “wala nagahandum nga mawala ang bisan sin-o, kondi nga ang tanan makadangat sa paghinulsul.” Kaangay man sang napahayag sa 1 Timoteo 2:4, ang Ginoo “buut nga ang tanan nga tawo maluwas,”

**2. Ang Gugma Sang Dios may Katuyoan nga Magpanugod Sang Kondisyonal nga Pagpakigrelasyon.**

Samtang ang Salmo 145 nagapatalupangud sang kabug-osan kag walay kondisyon nga realidad bahin sa gugma sang Dios, ang Salmo nagapatuhay sa tunga sang matutum (Salmo 145:10, 11) kag malaut (Salmo 145:20) nga katawohan. Dugang pa, ang ini nga kapitulo nagapatalupangud sang mas detalyado kag kondisyonal nga pagpakigrelasyon sang Dios sa sadtong nagapangita kag nagaalagad sa Iya. “Ang Ginoo malapit sa tanan nga nagapanawag sa iya, sa tanan nga nagapanawag sa iya sa kamatooran. Tumanon niya ang handum sang mga nagakahadluk sa iya, pamatian man niya ang ila pagtuaw, kag luwason sila” (Salmo 145:18, 19, ang pagpatalupangud gindugang). Sing makawiwili, sono sa Salmo 145:20, ang sadsaran nga kinatuhayan sa tunga sang matutum kag malaut nga katawohan amo nga ang nauna nga grupo nagahigugma sa Ginoo: “Ang Ginoo nagatipig sang tanan nga nagahigugma sa iya; apang ang tanan nga malauton laglagon niya.” Ang ining kinatuhayan nagapahibalo nga samtang ang mainalwanon nga paghigugma sang Dios pangkabilugan kag walay kondisyon, nagahandum Siya nga makaangkon sang isa ka mahigugmaon nga relasyon sa kada isa, kag ang ini nga pagpakigrelasyon nagapahangup nga may kondisyon; kon sayoron, indi ini mapalig-on kon wala sang mahigugmaon nga sabat sang katawohan sa gugma sang Dios. Sa pagpasiguro, ang mainalwanon nga gugma sang Dios walay kondisyon kag pangkabilugan. Apang ang mahigugmaon nga pagpakigrelasyon sa Iya kondisyonal, tungud ang mahigugmaon nga pagpakigrelasyon indi gid magluntad kon ang katawohan indi magsabat nga may paghigugma sa gugma nga ila nabaton halin sa Dios. Sa aton pa, ang matuudtuud kag mahigugmaon nga pagpakigrelasyon nagapakita sang pagbalus sa paghigugma nga nabaton.

Ang ini nga ideya sang talaksan sang pagbalus sa matuudtuud kag mahigugmaon nga pagpakigrelasyon kinahanglanon para mahangpan ang relasyon sa pagpakigkatipan sang Dios sa Iya katawohan. Una sa tanan, ang ini nga katipan nabase sa walay kondisyon nga gugma sang Dios. Kaangay sang napahayag sa Deuteronomio 7:6–8, nahanungud sa Israel, “Ang Ginoo nga imo Dios nagpili sa imo nga mangin-iya katawohan nga kaugalingon, labaw sa tanan nga katawohan nga yara sa kadaygan sang duta. Ang Ginoo wala maghigugma sa inyo ukon magpili sa inyo bangud nga labi pa kamo kadamu sa bisan anong katawohan, kay kamo labi pa gid kadiotay sa tanan nga katawohan; kondi bangud nga ang Ginoo nagahigugma sa inyo.” Apang, bisan pa nga ang gugma sang Dios wala nabase kon ano ang Israel ukon ang iya ginahimo, ang nakigkatipan nga relasyon sa tunga sang Dios kag Israel nagakinahanglan sang nagabalus nga paghigugma bilang sabat sa gugma sang Dios. Ang Dios pat-ud nga nagatuman sang Iya katipan nga may katutum kag kalooy. Ang nagakaigo nga sabat sang katawohan amo ang paghigugma sa Dios kag pagbantay sang Iya mga sogo. Sono sa ginapahayag sa Deuteronomio 7:9, ang Dios “matutum” kag “nagabantay sing katipan kag malig-on nga paghigugma sa mga nagahigugma sa iya kag nagabantay sang iya mga sogo, tubtub sa linibo nga mga kaliwatan.”

**3. Ang Gugma Sang Dios Gintuyo nga Mapakita sa mga Pagpakigrelasyon Sang Katawohan.**

Kon ang pagpakigrelasyon sa aton mahigugmaon nga Dios (indi ang gugma sang Dios mismo, nga walay katubtuban [Jeremias 31:3]) kondisyonal, puwede ini madula, kon talupangdon ang tawohanon nga bahin sang pagpakigrelasyon. Halimbawa, bangud sang kalautan kag paglapas sang Israel, ang Oseas 9:15 nagapatalupangud nga ang ila mahigugmaon nga pagpakigrelasyon sa Dios nadula na. Pareho man sini ang makita sa Jeremias 16:5. Ang Roma 11:22 nagapatalupangud sa ideya nga ang pagpadayon sang mahigugmaon nga pagpakigrelasyon sa Dios nagadepende sa katawohan, nga dapat “magpadayon ka sa Iya pagkaayo.” Halin sa sining kabug-osan nga pagtamud nga ang Judas 21 nagapangabay sa mga tumuloo nga “tipigi ang inyo kaugalingon sa gugma sang Dios.” Ang mahigugmaon nga pagpakigrelasyon sa Dios nagalakip, sa bahin sang katawohan, sa pagbantay sang Iya mga sogo (Juan 14:21) kag paghigugma sa isa kag isa (1 Juan 4:7). Ang ini nga mga butang indi lamang tawohanon nga mga binuhatan, kondi tawohanon nga hinimoan nga nagamhan sa paghigugma sang Dios, nga naghigugma una sa aton (1 Juan 4:19;ipaanggid sa 1 Juan 4:7).

Ang paanggid nahanungud sa indi mapinatawaron nga sologoon sa Mateo 18:23–35 nagapakita nga ang mahigugmaon nga pagpakigrelasyon sang Dios sa aton sarang madula kon ang Iya gugma, nga gintanyag una sa aton, indi mapakita sa aton pagpakigrelasyon sa iban. Ang paanggid nagakomparar sa maloloy-on nga binuhatan sang pagpatawad sang agalon sa iya sologoon sa makakilibot nga pagkawalay kalooy kag pagkawalay patawad, sa mas manubo nga bahin, sang sini gihapon nga sologoon sa iya isigkasologoon. Sa kapawa sang pagsumpakilay sang sini nga pagpaanggid, si Jesus nagatudlo nga ang mahigugmaon nga pagpatawad sang Dios, nga ginahatag una, nagasandig sa aton mapinatawaron nga kinaiya sa iban. Kon sa aton pa, ang mahigugmaon nga pagpakigrelasyon sa Dios dapat maipakita sa tawohanon nga pagpakigrelasyon (tan-awa ang Juan 15:12, 1 Juan 3:16, Juan 4:7–12). Kay kon indi, ang aton mahigugmaon nga pagpakigrelasyon sa Dios madula. Ang ining makasulubo nga posibilidad dapat indi pagkabigon bilang isa ka walay balatyagon nga kondisyon sa bahin sang Dios, kondi bilang isa ka seryoso nga kakulang sang paghangup sa bahin sang katawohan, tuhoy sa kadalumon sang mahigugmaon nga kalooy sang Dios. Kaangay sang ginapahayag sa Lucas 7:47, ang kabug-aton sang kon ano kadaku ang pagpatawad sang Dios sa aton makita sa aton pagpabutyag sang gugma. Gani, kon indi kita magpakita sang paghigugma sa iban, wala naton nahangpan sing nagakaigo, ukon naapresyar sing kompleto, ang kadalumon sang gugma sang Dios sa aton.

### Bahin III: Aplikasyon sa kabuhi

Ang Dios walay kondisyon nga nagahigugma sa aton tanan. Sa aton pagbaton kag pagsabat sa Iya gugma, sa bahin nga ginapahanugutan naton ang mahigugmaon nga pagpakigrelasyon sa Iya, ginabatyag man naton, bilang isa ka praktikal nga epekto sang aton mahigugmaon nga pagpakigrelasyon sa Dios, ang handum nga maghimo sang mahigugmaon nga pagpakigrelasyon sa iban. Gani, ang Dios wala lamang nagabobo sang Iya paghigugma sa Iya mga tinuga kondi ginapahanugutan man Niya nga magsabat sing kinabubut-on (positibo man ukon negatibo) sa Iya paghigugma kag handa nga magbulig sa tagsa ka persona nga makapabutyag sang paghigugma sa Iya kag sa iban. Base sa sini nga panghunahuna, binagbinaga ang masunod nga mga palamangkutanon:

1. Paano kita makapakita sang walay kondisyon nga paghigugma kag respeto sa tagsa ka persona, walay sapayan sang iya estado sa sosyodad, karakter, ukon personal nga mga nalambot sa kabuhi?
2. Maghunahuna sang isa ka istorya nga nagapakita sang kinalain sa tunga sang walay kondisyon nga paghigugma kag isa ka mahigugmaon nga pagpakigrelasyon nga may kondisyon. Paano ining ehemplo nagalaragway sang ideya bahin sa walay kondisyon kag may kondisyon sa aton pagpaathag tuhoy sa gugma sang Dios kag sang Iya mahigugmaon nga pagpakigrelasyon sa aton?
3. Ang aton mahigugmaon nga pagpakigrelasyon sa Dios nagadul-ong sa aton nga maghandum kag magkalipay sa paghimo sang maayo sa iban, nga baliskad sa pagbalewala sa kinahanglanon sang iban nga tawo. Paano ang aton pagpakigrelasyon sa Dios makabag-o sang aton pagginawi kag binuhatan para sa katawohan nga halin mismo sa aton pamilya, trabaho, kag kaingod?
4. Paano ikaw makapakita gihapon sang walay kondisyon nga paghigugma sa tawo nga indi gusto magpakig-ugyon sa isa ka matinahuron kag mahigugmaon nga pagpakigrelasyon sa imo? Makahunahuna ka bala nga ang tayuyon nga pagpakita sang walay kondisyon nga paghigugma may posibilidad nga makainpluwensiya sa sini nga persona sa pagbag-o sang iya paminsaron? Ipaathag.
5. Ano ang aton sarang mahimo agud makapabutyag kag makapakita sang walay kondisyon nga gugma, respeto, kag suporta para sa mga pamatan-on sa aton iglesia? Paano kita makapauswag sang positibo nga pagpakig-angot para sa mas mahigugmaon nga pagpakigrelasyon sa mga pamatan-on?

`Notes`