---
title:  Nabaton mo nga Walay Bayad; Ehatag Man nga Walay Bayad
date:   09/01/2025
---

Kaangay nga ang sologoon indi makabayad sang iya utang sa iya agalon, indi man kita makabayad sa Dios. Indi naton mapangabudlayan ukon matrabahoan ang gugma sang Dios. “Apang ang Dios nagapakilala sang iya kaugalingon nga gugma sa aton nga sang mga makasasala pa kita si Cristo napatay tungud sa aton” (Roma 5:8). Daw ano katahum nga gugma! Kaangay man sa napahayag sang 1 Juan 3:1, “Tan-awa ninyo kon daw ano nga gugma ang ginhatag sang Amay sa aton, nga pagtawgon kita nga mga anak sang Dios!...”

Apang, ang aton sarang mahimo kag dapat himoon amo ang pagpakita sang gugma sang Dios sa iban sa bug-os naton nga masarangan. Kun nakabaton kita sang daku nga kaluoy kag pagpatawad, daw ano pagid nga dapat kita magpakita sang kaluoy kag pagpatawad sa iban? Dumduma nga nadula sang sologoon ang kaluoy kag pagpatawad sang iya agalon tungud nga wala niya napakita ini sa iya isigkasologoon. Kun matuud gid nga nagahigugma kita sa Dios, indi kita mapakyas sa pagpakita sang Iya gugma sa iban.

`Basaha ang Juan 15:12, 1 Juan 3:16, kag 1 Juan 4:7–12. Ano ang ginatudlo sa aton sang sini nga mga texto nahanungud sa kaangtanan sa tunga sang gugma sang Dios, aton gugma para sa Dios, kag gugma para sa iban?`

Pagkatapos sang Juan 15:12, si Jesus nagpamolong sa Iya mga gintoton-an, “ ‘Kamo akon mga abyan kon nagahimo kamo sang ginsogo ko sa inyo’ ” (Juan 15:14). Kag ano ang ginsogo ni Jesus sa ila? Upod sa iban pa nga mga butang, si Jesus nagsogo sa ila (kag sa aton) nga higugmaon ang iban kaangay sang Iya paghigugma sa ila. Diri kag sa bisan diin nga bahin, ang Ginoo nagamando sa aton nga higugmaon ang Dios kag higugmaon ang isa kag isa.

Kun sayoron, dapat naton kilalahon nga napatawad kita sang tama kadaku nga utang, isa ka utang nga indi gid naton mabayaran, isa ka utang nga nabayaran lamang sa krus para sa aton. Gane, dapat naton higugmaon kag dayawon ang Dios kag magkabuhi nga may paghigugma kag kaluoy sa iban. Kaangay sa ginatudlo sang Lucas 7:47, ang ginpatawad sing daku, nagahigugma sing daku, apang “ ‘ang ginpatawad sing diotay, magahigugma man sing diotay.’ ” Kag sin-o bala sa aton ang wala nakarealisar kun daw ano kadaku ang pagpatawad sa aton?

Kun ang paghigugma sa Dios ginaupdan sang paghigugma sa iban, dapat naton epakigbahin gilayon ang mensahe bahin sa gugma sang Dios, sa polong kag sa binuhatan. Dapat naton buligan ang katawhan sa ila matag-adlaw nga pagkabuhi diri kag subong, kag magtinguha man nga mangin isa ka alagyan sang gugma sang Dios kag magpatuhoy sa katawhan padulong sa Isa nga nagatanyag sa ila sang saad nga amo ang kabuhi nga walay katubtuban sa isa ka bag-ong langit kag bag-ong duta—isa ka bag-o nga tinuga gikan sa sini nga kalibutan, nga nadagtaan kag nahalitan sang sala kag kamatayon, ang makasusubo nga resulta sang pagsikway sa gugma sang Dios.

`Ano ang sibo nga mga tikang nga imo mahimo agud mapakita ang paghigugma sa Dios paage sa paghigugma sa iban? Ano ang imo mahimo subong kag sa masunod nga mga inadlaw para mapakita sa katawhan ang gugma sang Dios kag (sa ulihi) maagda sila nga ekalipay ang kahulugan sang pag-angkon sang saad bahin sa kabuhi nga walay katapusan?`