---
title:  Kondisyonal nga Relasyon
date:   07/01/2025
---

Ang Dios nagapanawagan kag nagaagda sa tagsa ka persona padulong sa isa ka hapiit kag mahigugmaon nga pagpakigrelasyon upod sa Iya (tan-awa ang Mateo 22:1–14). Ang pagsabat sing nagakaego sa sini nga panawagan ginalakipan sang pagtuman sa mando sang Dios nga higugmaon ang Dios, kag higugmaon ang iban (tan-awa ang Mateo 22:37–39). Ang pagkalipay sa benepisyo sang sini nga pagpakigrelasyon sa Dios nagadepende kun bala ang isa ka tawo kinabubut-on nga magdesisyon sa pagbaton ukon pagsikway sang Iya gugma.

`Basaha ang Oseas 9:15, Jeremias 16:5, Roma 11:22, kag Judas 1:21. Ano ang ginatudlo sang sini nga mga texto nahanungud sa kamatuuran nga ang benepisyo sang gugma sang Dios sarang masikway—ukon madula sa aton?`

Sa sini kag sa iban pa nga mga texto, ang pagkalipay sa mga benepisyo sang isa ka mahigugmaon nga pagpakigrelasyon sa Dios sulitsulit nga ginalaragway bilang kondisyonal sa sabat sang tawo sa Iya paghigugma. Apang, indi kita dapat magsayup sa paghunahuna nga ang Dios nag-untat sang Iya paghigugma sa bisan kay sin-o. Kaangay sa aton na nakita, ang gugma sang Dios walay katubtuban. Kag, bisan pa nga ang Oseas 9:15 naglakip sang ginpamolong sang Dios sa Iya katawhan nga nagasiling, “ ‘Indi konagid sila paghigugmaon,’ ” importante ang pagdumdum nga sang ulihi sa amo man nga libro ang Dios nagpahayag sa Iya katawhan nga, “ ‘higugmaon Ko sila sing bugana,’ ” (Oseas 14:4). Ang Oseas 9:15 wala nagakahulugan nga ang Dios nag-untat sa paghigugma sa Iya katawhan. Sa baylo, nagapatuhoy ini nga kondisyonal ang pipila ka nasibo nga aspeto ukon benepisyo sang isa ka mahigugmaon nga pagpakigrelasyon sa Dios. Kag ang bahin sa kun paano kita magsabat sa Iya paghigugma importante para magpadayun ang ini nga pagpakigrelasyon.

“ ‘Ang nagahuput sang akon mga sogo kag nagatuman sa ila, siya amo ang nagahigugma sa akon; kag ang nagahigugma sa akon higugmaon sang akon Amay, kag ako magahigugma sa iya kag magapahayag sang akon kaugalingon sa iya’ ” (Juan 14:21). Subong man, si Jesus nagbantala sa Iya mga gintoton-an, “ ‘kay ang Amay gid nagahigugma sa inyo, bangud nga naghigugma kamo sa akon kag nagtoo nga ako nagikan sa Amay’ ” (Juan 16:27).

Ang ini nga mga texto kag iban pa nagatudlo nga ang pagpabilin sa mga benepisyo sang isa ka makaluwas nga pagpakigrelasyon sa Diyos nagadepende kung kita luyag magbaton sang paghigugma sang Diyos (nga nagalakip sang pagkahanda nga mangin galamiton sang sina man nga paghigugma). Sa liwat, wala ini nagakahulugan nga ang paghigugma sang Diyos nagauntat. Sa baylo, kaangay nga indi naton mapauntat ang pagsilak sang adlaw apang pwede kita makapanago gikan sa silak sang adlaw, wala man kita sang mahimo nga bisan ano para mapauntat ang walay katapusan nga paghigugma sang Diyos, apang pwede naton masikway ang isa ka pagpakigrelasyon sa Diyos kag, sa baylo, maglikaw gikan sa kun ano nga ginatanyag sini, labi nagid ang saad sang kabuhi nga walay katapusan.

`Ano ang mga pamaage nga ang katawhan makakita, kag makaeksperiensia, sa realidad sang paghigugma sang Dios, bisan pa kun magbalos man sila ukon indi? Para sa ehemplo, bisan pa pagkatapos sang pagpakasala, paano ang ini nga kalibutan nagpahayag sang Iya paghigugma?`