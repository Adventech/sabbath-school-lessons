---
title:  Ang Walay Katubtuban nga Gugma sang Dios
date:   05/01/2025
---

Maathag ang ginapahayag sang Kasulatan nga: Ang Dios nagahigugma sa tanan. Ang pinakabantog nga bersikulo sa Kasulatan, Juan 3:16, nagabantala sang sini nga kamatuuran: “ ‘Kay ginhigugma gid sang Dios ang kalibutan sa bagay nga Iya ginhatag ang Iya bugtong nga Anak, agud nga ang bisan sin-o nga magtoo sa Iya indi mawala kundi may kabuhi nga walay katubtuban.’ ”

`Basaha ang Salmo 33:5 kag Salmo 145:9. Ano ang ginatudlo sang sini nga mga bersikulo nahanungud sa kun daw ano kasangkad ang pagtanyag sang mahigugmaon nga kaayo, kaawa kag kalooy sang Dios?`

Ang iban mahimo maghunahuna nga indi sila hiligugmaon, ukon nga ang Dios mahimo nga maghigugma sang tanan, apang indi sa ila. Apang, ang Biblia tayuyon nga nagabantala nga ang tagsa ka persona ginapalangga sang Dios. Wala sang bisan isa nga indi palangga sang Dios. Kag tungud nga palangga sang Dios ang tanan, gusto man Niya nga ang tanan maluwas.

`Basaha ang 2 Pedro 3:9, 1 Timoteo 2:4, Ezequiel 33:11. Ano ang masugid sang sini nga mga texto nahanungud sa handum sang Dios nga luwason ang tanan?`

Ang bersikulo pagkatapos sang Juan 3:16 nagdugang sa pagsiling nga: “ ‘Kay ang Dios wala magpadala sang Anak sa kalibutan sa pagtagudili sang kalibutan, kondi nga ang kalibutan maluwas paagi sa iya’ ” (Juan 3:17). Kun Dios lang ang magbuut, gusto gid Niya nga ang tagsa ka tawo magabaton sang Iya gugma kag maluwas. Apang, ang Ginoo indi magapilit sang Iya gugma sa bisan kay sin-o. Ang katawhan hilway nga magbaton ukon magsikway sini.

Kag bisan pa nga ang iban magsikway sa Iya, nagbantala Siya sini sa Iya katawhan: “ ‘Ginhigugma ko ikaw sa gugma nga dayon; busa sa mahigugmaon nga kalolo ginbuyuk ko ikaw.’ ” Sa Bisan diin nga bahin, ang Biblia sulitsulit nga nagatudlo nga ang gugma sang Dios nagapadayun sa walay katubtuban (tan-awa, para sa ehemplo ang Salmo 136). Wala nagakaubos ang gugma sang Dios. Walay katubtuban ini. Mabudlay para sa aton ang paghangup sini tungud mas mahapos para sa aton nga indi maghigugma sa iban, indi bala?

Apang kun kita bilang isa ka tawo makatoon sa pag-eksperiensia bahin sa realidad sang sina nga gugma—kun sayoron, paghibalo para sa aton kaugalingon bahin sa gugma sang Dios—daw ano ang mangin kinalain sang aton pagkabuhi kag pagtratar sa iban.

`Kun ang Dios nagahigugma sa tanan, nagakahulugan ini nga ginahigugma man Niya ang mga talamayon nga tawo, tungud may yara sang iban (sa pagkamatuud, madamo gid) sang mga talamayon nga yara sa bisan diin nga duug. Ano ang matudlo sa aton sang paghigugma sang Dios sa sini nga katawhan nahanungud sa kun mangin ano man dapat ang aton pagtamud sa ila?`