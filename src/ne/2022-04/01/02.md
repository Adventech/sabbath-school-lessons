---
title:  सृष्टिले परमप्रभुको प्रेमलाई व्यक्त गर्दछ
date:   25/09/2022
---

वर्तमान प्रकृतिको अवस्थामा दुवै असल र खराबको सन्देश धमिलो र अस्पष्ट तरिकाले मिसिएको छ। गुलाफका बिरूवाले सुन्दर र मगमग बास्ना आउने फूल फुलाउँछ तर त्यसले घोच्ने काँडाहरू पनि उमार्दछ। अमेरिकाको पहाडमा पाइने ट्युकान चराले (वा हाम्रै नेपालमा पाइने डाँफे जस्ता सुन्दर चराहरू) त्यसको सौन्दर्यताले हामीलाई प्रभाव पार्न सक्दछ, तर अरू चराहरूको गुँडमा ट्युकान गएर तिनीहरूको बचेराहरू खाइदिन्दा हामीलाई दु:ख लाग्छ। मानव जाति पनि जो एक क्षणमा दया देखाउन क्षमता हुन्छ तर अर्को क्षणमा निर्दयी, दुष्ट, क्रोधी, हिँस्रक र घृणास्पद हुन सक्छ। खेतको मालिकलाई कामदारहरूले सोधेको यो प्रश्‍न र उनले दिएको जवाफलाई हामीले अचम्म मान्नु जरुरी छैन, “घरका मालिकका कमाराहरूले आएर उसलाई भने, ‘हजूर, के तपाईंले आफ्‍नो खेतमा असल बीउ रोप्‍नुभएको होइन? त्‍यहाँ सामा कहाँबाट आयो?’  “घरको मालिकले तिनीहरूलाई भन्‍यो, ‘कुनै शत्रुले यसो गरेको हो।’ " मत्ती १३:२७-२८। त्यसै गरेर परमप्रभुले यस संसार जगत सिद्ध र त्रुटीरहित सृष्टि गर्नुभएको थियो, तर शत्रुले रहस्यमय पापको बिऊ रोपेर यसलाई प्रदुषित गर्‍यो।

`१ यूहन्ना ४:८ परमप्रभु प्रेम हुनुभएकै कारणले उनका सृजनात्मक क्रियाकलापहरू कस्ता थिए भनेर हामी कसरी निश्‍चित हुन सक्छौँ?`

परमप्रभु प्रेम हुनुहुन्छ भन्ने तथ्यले कमसेकम तीनवटा आधारभूत आशयहरूको सन्देश दिँदछ। पहिलो त, प्रेमको स्वभावै यस्तो हो कि त्यसलाई लुकाएर राख्दा त्यसको अस्तित्व रहँदैन। त्यसकारण, कुनै न कुनै तरिकाले प्रेमलाई व्यक्त गर्नै पर्छ। व्यक्त नगरिने वा गर्न नसक्ने प्रेम कस्तो होला? त्रीएक परमेश्वरले भित्रीय र बाहिरियरूपमा आफ्ना सृष्टिलाई आफूहरूमा भएको पारस्परिक प्रेम देखाउनुभएको छ। दोस्रो, परमप्रभुले जे गर्नुहुन्छ त्यो उहाँको बिनासर्त र अपरवर्तनीय प्रेमको उपज हो। यसमा उहाँका सृष्टिका कामहरू, उहाँको उद्धार गरिने क्रियालापहरू, र दुष्टहरूलाई दण्ड दिने पनि समावेश भएका हुन्छन्। खास गरेर "परमप्रभुको प्रेम उहाँको न्यायप्रणालीमा व्यक्त गरेको करूणाभन्दा कम छैन। उहाँको सिंहासनको जग नै न्याय हो, र साथै उहाँको प्रेमको फल हो"- द डिजाएर अभ एजेज, पृ. ७६२बाट रूपान्तरित। तेस्रोमा, परमप्रभु प्रेम हुनुभएको कारणले र उहाँले जे गर्नुहुन्छ त्यसले उहाँको प्रेम व्यक्त गर्ने भएकोले पापको सुरुवात गर्ने उहाँ हुनै सक्दैन।

तर के परमप्रभुले जगत र पृथ्वी सृष्टि गर्नै पर्थ्यो र? उहाँको सार्बभौमिसत्ताको दृष्टिकोणले हेर्ने हो भने त्यसको जवाफ "अहँ।" जगत र पृथ्वीलाई सृष्टि गर्ने वा नगर्ने उहाँको आत्मनिर्णयको अधिकार हो (जसरी छोराछोरी पाउने नपाउने दम्पत्तिको आत्मानिर्णय हो-अनुवादक)। तर उहाँको प्रेमिलो स्वभावको दृष्टिकोणले उहाँले जगत र पृथ्वी सृष्टि गर्नुभयो किनकि उहाँले आफ्नो प्रेमलाई व्यक्त गर्न चाहनुभएको थियो। त्यो कस्तो अचम्मको सत्य हो, उहाँले मानिस जातिलाई सृष्टि गर्नुभयो जसले परमप्रभुको प्रेमलाईलाई उहाँलाईमात्र देखाउन सक्षममात्र होइन अरूहरूलाई पनि त्यो प्रेम बाँड्न र व्यक्त गर्न सक्नेगरि उसलाई रच्नुभएको थियो।

`परमप्रभुले सृष्टि गर्नुभएको थोकहरूलाई वरिपरि हेर्नुहोस्। पापले गर्दा तहसनहस भएतापनि परमप्रभुको प्रेमलाई प्रतिबिम्ब गरेको तपाईँले देख्‍नुहुन्छ? उहाँको सृष्टिले प्रकट गरेको उहाँको प्रेमद्वारा आशाका पाठहरू कसरी सिक्न सक्नुहुन्छ?`