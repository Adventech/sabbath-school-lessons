---
title:  स्वविवेक वा आत्मनिर्णयको स्वतन्त्रता, प्रेमको आधार
date:   26/09/2022
---

`प्रेमलाई उत्पादन गर्न र त्यसको उन्नति गर्न र संम्बर्द्धन गर्न स्वविवेक वा आत्मनिर्णयको स्वतन्त्रता कतिको महत्त्व छ भनेर यूहन्नाले  कसरी व्यक्त गर्दछन्? हेर्नुहोस्, १ यूहन्‍ना ४:१-१८।`

नक्‍कली फूलहरू शानदार र सुन्दर हुन्छन्, तर तिनीहरू सक्‍कली फूल जस्तो बढ्दैनन र फूल्दैनन् पनि। रोबोट वा यान्त्रिक मानवलाई के कुरा गर्ने भनेर पहिलानै प्रोग्राम गरेर त्यस रोबोट भित्र कम्प्युटर उपकरण वा चिप्स राखिएको हुन्छ। तर तिनीहरूमा न त जीवन छ न त कुनै भावनाहरू। कसैले माया पाउनु वा प्रेम गर्नु छ भने, त्यसको उन्नति गर्नु छ र अरूहरूलाई बाँड्नु छ भने जीवित वा जिउँदो हुनु र आत्मनिर्णयको स्वतन्त्रता हुनु अपरिहार्य वा नभैनहुने मनस्थिति हो। त्यसकारण, हाम्रो प्रिय परमप्रभुले लुशिफरसमेत स्वर्गदूतहरू र मानव प्राणीलाई आत्मनिर्णय वा स्वविवेकको स्वतन्त्रताले दिमागमा सजाएर सृष्टि गर्नुभएको थियो। त्यसले के रोज्ने, के नरोज्ने, के गर्ने, के नगर्ने, कहाँ जाने, कहाँ नजाने, के विश्वास गर्ने के विश्वास नगर्ने, कसको पछि लाग्ने, कसको पछि नलाग्ने भन्ने अधिकार स्वर्गदूत र मानिसमा नै निहित गरेर सृष्टि गरेकोले तिनीहरू असल बाटोमामात्र होइन,  गलत बाटोमा हिँड्ने सम्भावना पनि तिनीहरूलाई नै जिम्मा लगाइदिएको थियो। परमप्रभुले सारा जगत र पृथ्वीका जीवहरू सिद्ध, मेलमिलाप, शान्ति र सुखमय वातावरणमा सृष्टि गर्नुभएको थियो कि स्वविवेक प्रयोग गरेर प्रेम र ज्ञानबुद्धिमा बढुन्।

परमप्रभु प्रेम हुनुहुन्छ र त्यो प्रेम आफ्नो प्रिय पुत्रलाई हाम्रा पापहरूको निम्ति बलि हुन दिनुभएर प्रकट गरिएको थियो भनेर यूहन्नाले बताएको हामीले पढ्यौँ। त्यसको फलस्वरूप उहाँको अपार प्रेमप्रति आभारित भएर एक आपसमा प्रेम गरेर देखाउनुपर्छ भन्ने यूहन्नाको चाहना हो। ईश्वरीय गुणबाट उत्पत्ति भएको त्यस खालको प्रेम हामीमा भयो भने परमप्रभु हामीसित र हामी उहाँसँग छौँ भनेर अरूहरूलाई  विनाविवादिय प्रमाण हुन्छ र हामी कुन नीतिमा चल्छौँ भन्ने तिनीहरूलाई विश्‍वसस्त पार्न सक्छौँ। (यूहन्नाले सबै आत्मा, दर्शनलाई विश्वास नगर वा पछि नलाग्नु भनेका छन्, जसले येशू नै प्रभु हुनुहुन्छ भनेर स्वीकार गर्नेहरूसित एक हुनु भनेको छ, तर येशूलाई विश्वास नगर्नेहरूलाई भौतिक कार्यवाही गर भनेको छैन। इसाई भनेर दावी गर्ने दुवै क्याथोलिक र प्रोटेस्टेन्ट चर्चका अनुयायी, अगुवा वा धर्मगुरुहरूले अरूहरूलाई जबरजस्ती इसाई बनाउन खोजेको र नबन्नेहरूलाई अनेकौँ यातना दिएको कालो विवरणले विश्वको विशेष गरेर पश्‍चिमी देशको इतिहासले पोटेको छ। त्यसले ती इसाईहरूले परमप्रभुको प्रेमलाई ठुकर्‍याइ दिएको प्रमाणित गर्दछ-अनुवादकको थप)।

एक आपसलाई प्रेम गरेर परमप्रभुको प्रेमलाई प्रतिबिम्वित गर भन्ने यूहन्नाको अनुरोध त्यस वातावरणमामात्र उपयुक्त हुन्छ जब ती मानिसहरू जसले प्रेमलाई हृदयमा सजाएर बढाउँछन् र व्यक्त गर्न आत्मनिर्णयलाई प्रयोग गर्दछन्। तर स्वार्थी, आफ्नो भाऊ र मानसम्मान खोज्ने र आफ्नो जीवनलाई आफैलाईमात्र केन्द्रित गरेर जिउने मानिसहरूको निम्ति त्यो प्रेम हास्यस्पद हुन्छ। स्वविवेक र आत्मनिर्णयको स्वतन्त्रता सजिलैसँग दुरुपयोग गर्न सक्छ। यसको खेदजनक प्रमाण लुशिफर हो। स्वर्गमा नै परमप्रभुको बिद्रोह गरेर स्वर्ग र पृथ्वीमा दु:खद नतिजा उसले ल्यायो।

स्वविवेक र आत्मनिर्णयको स्वतन्त्राको महत्त्वलाई स्वीकार गरे पनि केही मानिसहरू अझ पनि केही अन्यौलमा छन्। तिनीहरूले सोध्दछन् यदि लुसिफरले विद्रोह गर्छ भनेर परमप्रभुलाई थाहा थियो भने उहाँले उसलाई किन सृष्टि गर्नुभयो? लुशिफरलाई सृष्टि गर्नुभएर आखिरमा पापको उत्पत्तिको जिम्मा के परमप्रभु नै भएको ठहर्दैन र?

त्यस कठिन प्रश्‍नको जवाफ दिन अनेकौँ परिकल्पना, अड्कलबाजी र अन्दाज गर्न खोज्नु ईश्वरीय दृष्टिकोणमा उपयुक्त नहुन सक्छ, किनभने यो प्रश्‍नमा धेरै तत्वहरू छन्। ती तत्वहरूमा परमप्रभु नै "जिम्मेवार" हुनुहुन्छ भन्नको तात्पर्य वा अर्थ के हो भन्ने प्रश्‍न समावेश हुन्छ। यथार्थमा भन्ने हो भने पापको सुरुवात र त्यसको स्वभाव रहस्यमय नै छ र कसैले पनि चित्तबुझ्दो रूपमा व्याख्या गर्न सक्दैन।

जेभएतापनि पापको अस्तित्व परमप्रभुको आदेशबाट भएको होइन; तर पापको अस्तित्व हुन उहाँले अनुमति दिनुभएको थियो (जसरी सैतानले अय्यूबलाई दु:ख दिन परमप्रभुले उसलाई स्वीकृति दिनुभयो)। अनि त्यस पापको आखिरी सजायँ येशूले क्रूसमा बोक्नुभएको थियो। उहाँको त्यो कामले अन्तमा आएर पाप पूर्णरूपमा निर्मूल पार्ने प्रावधानको सृजना भएको थियो। पाप, खराब, दुष्टता र पीडाको चिन्तनगर्ने क्रममा हामीले यो बिर्सिनुहुन्न कि पापको अस्तित्वको निम्ति परमप्रभु आफैले उच्चतम मोल तिर्नुभएको थियो र उहाँले यस्तो महाकष्ट पाउनुभयो कि त्यसको तुलनामा कोही पनि मानिसले कहिल्यै पनि गर्न सक्दैन।

`पापलाई होइन पापीलाई परमप्रभुले कुन हिसाबले हेरेर प्रेम गर्नहुन्छ र पापको अन्त्य नभएसम्म हामी परमप्रभुका सन्तान भनेर दावी गर्नेहरूको जिम्मेवारी के छ? हेर्नुहोस्, देहायका पदहरू: मत्ती ५:४३-४८ र रोमी ५:६-११।`

`स्वविवेक र आत्मनिर्णयको स्वतन्त्रता परमप्रभुको उपहार हो र यो पवित्र छ। तर यसमा धेरै शक्तिशाली परिणामहरूले लादिएको छ, तपाईँको निम्तिमात्र होइन अरूहरूको निम्ति पनि। तपाईँले के महत्त्वपूर्ण निर्णयहरू गरेर यस उपहारलाई प्रयोग गरिरहनुभएको छ र तपाईँले गर्नुहुने जुनसुकै निर्णयहरूले नतिजा ल्याउँदछ?`