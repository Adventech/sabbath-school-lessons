---
title:  कैदमा परेका आत्माहरूलाई गरिएको प्रचार
date:   23/11/2022
---

`झट्ट हेर्दा हामीलाई अप्ठ्यारो पर्ने पद १ पत्रुस ३:१३-२० पनि हो। यहाँ येशूले "नोहाका दिनहरूमा कैदमा परेका आत्माहरूलाई प्रचार गर्नुभएको थियो" भनेर उल्लेख गरिएको छ। उहाँले कसरी तिनीहरूलाई प्रचार गर्नुभयो त?`

मानिस अमर छ र ऊ मरेपनि उसको आत्मा जीवितै रहन्छ भनेर विश्‍वास गर्ने कतिपय बाइबलका विद्वानहरूले यो विश्‍वास सिकाउँदछन् कि जब येशू मर्नुभयो तब उहाँ चिहानमै हुँदा कैदमा परेका आत्माहरूलाई प्रचार गर्नुभएको थियो। तिनीहरूले सिकाउन खोजेको शिक्षा यो हो: येशूको शरीरबिनाको आत्मा जलप्रलयभन्दा अघि मरेकाहरूका आत्माहरूलाई प्रचार गर्न नर्कमा जानुभयो।

तर यो रोचक शिक्षा बाइबलले सहमत जनाउँदैन। येशूको आत्माले किन तिनीहरूको आत्मालाई प्रचार गर्न जानुभयो त? तिनीहरूले मुक्ति पाओस् भनेर होइन र? तर हिब्रू ९:२७,२८मा मरेकाहरूले मुक्ति पाउने दोस्रो अवसर पाउनेछैनन् भनेर उल्लेख गरिएको छ। तब मुक्ति पाउने अवसर नभएकाहरूले येशूले किन प्रचार गर्न जानुभयो त?

अर्को, मानिस मरेपछि अन्तिम पुनरुत्थान हुँदैन र ऊ अचेत अवस्थामा रहनेछ भन्ने बाइबलको शिक्षाको (अय्यूब १४:१०-१२, भजन १४६:४, उपदेशक ९:५,१०, १ कोरन्थी १५:१६-१८, १ थेस्सोलिनिकी ४:१३-१५) विपरित त्यो धारणा छ।

फेरि, यदि येशूको शरीर चिहानमा हुँदाहुँदै उहाँको आत्माले जलप्रलयभन्दा अघिका दुष्टहरूलाईमात्र किन प्रचार गर्नुभयो? के त्यहाँ अरू मुक्ति नपाएकाहरू पनि तिनीहरूसँग नर्कमा जलिरहेका छैनन् र? किन जलप्रलयभन्दा अघिका मानिसहरूलेमात्र सुन्ने गरेर उहाँले प्रचार गर्नुभयो?

नोहाको दिनमा परमेश्‍वरको आज्ञा नमान्ने पतित स्वर्गदूतहरूलाई येशूले प्रचार गर्नुभयो भन्ने धारणा आफै पनि अर्थहिन छ। कैदमा परेका दुष्ट स्वर्गदूतहरू वा आत्माहरू पहिलामात्र होइन (१ पत्रुस ३:१९,२०), अहिले पनि दुष्ट नै छन् र परमेश्‍वरको आज्ञा मान्दैनन् (एफिसी ६:१२, १ पत्रुस ५:८)। अझ, "आफ्‍नो अधिकारको मर्यादा कायम नराखेर उचित वासस्‍थान त्‍याग्‍ने स्‍वर्गदूतहरूलाई उहाँले पातालको अन्‍धकारमा न्‍यायको त्‍यस ठूलो दिनसम्‍म अनन्‍त बन्‍धनमा राख्‍नुभएको छ।" यहूदा 6। तिनीहरूले मुक्ति पाउने दोस्रो अवसर पाउनेछैनन्।

१ पत्रुस ३:१९मा उल्लेख गरिएको कैदमा परेका आत्माहरू नोहाको दिनमा जलप्रलय हुनुभन्दा अघिका आज्ञा नमान्ने मानिसहरूसँग परिचित गराइएको छ। यो आत्मा (ग्रीक भाषामा निमुना pneuma) यस पद र नयाँ करारमा अन्त प्रयोग गरिएको (१ कोरन्थी १६:१८, गलाती ६:१८) अर्थमा जीवित मानिसहरू हुन् जसले सुसमाचारको निमन्त्रणालाई सुन्न सक्छन् र ग्रहण गर्न सक्छन्। कैदमा परेका भन्नुको अर्थ भौतिक झ्यालखाना नभए पापको कैदमा परेकाहरू हुन्। तिनीहरूको स्वभाव परमेश्‍वरको आज्ञा र नीतिहरूमा चल्न नचाहनेहरू हुन् (रोमी ६:१-२३, रोमी ७:७-२५)।

जलप्रलयभन्दा अघि रहेका हठी र अभिमानी मानिसहरूलाई ख्रीष्टले नोहाद्वारा प्रचार गर्नुभएको थियो। परमेश्‍वरले नै तिनीहरूलाई प्रचार गर्न नोहालाई अर्‍हाउनुभएको थियो (हिब्रू ११:७)। नोहाका समकालिनहरूको निम्ति उनी धार्मिकताको प्रचारक भएका थिए (२ पत्रुस २:५)। परमेश्‍वरमाथि निष्ठावान, आस्थावान हुनु भनेको के हो त्यस सन्दर्भमा पत्रुसले लेखेका थिए। मानिस मरेपछि के हुनेछ भनेर पत्रुसले व्याख्या गर्न खोजेका थिएनन्।