---
title:  छुटिएर जाने र ख्रीष्टसँग रहने
date:   22/11/2022
---

`पावल कहिले येशूकहाँ जाने र उहाँसँग रहने अपेक्षा गरेका थिए? हेर्नुहोस्, फिलिप्पी 1:21-24 र १ थेस्सोलिनिकी  4:17।`

उहाँको दोस्रो आगमनपछि येशूमा रहन (२ कोरन्थी ५:१७) र उहाँसँग रहन (१ थेस्सोलिनिकी ४:१७) पावलको तिब्र इच्छा थियो। प्रेरितको निम्ति मुक्तिदाता र प्रभुमा भएको आशलाई मृत्युले पनि तोड्न सक्दैनथ्यो। खुलेआमरूपमा रोमीको पुस्तकमा पावलले यसरी लेखेका थिए, "किनकि म यो पक्‍का गरी जान्‍दछु, कि मृत्‍युले वा जीवनले, स्‍वर्गदूतहरूले वा प्रधानताहरूले, वर्तमानका कुराहरूले वा पछि हुने कुराहरूले, वा शक्तिहरूले,  उचाइले वा गहिराइले, वा सारा सृष्‍टिमा भएका कुनै पनि कुराले, ख्रीष्‍ट येशू हाम्रा प्रभुमा भएका परमेश्‍वरको प्रेमबाट हामीलाई अलग गर्न सक्‍नेछैन।"रोमी 8:38-39 र "हामी कोही पनि आफ्‍नै निम्‍ति बाँच्‍दैनौं र कोही पनि आफ्‍नै निम्‍ति मर्दैनौं। यदि हामी बाँच्‍छौं भने प्रभुकै निम्‍ति बाँच्‍छौं, र मछौं भने प्रभुकै निम्‍ति मर्छौं। 9 चाहे हामी बाँचौं, चाहे मरौं, हामी प्रभुकै हौं। यसैको निम्‍ति ख्रीष्‍ट मर्नुभयो र फेरि जीवित हुनुभयो, कि उहाँ मरेकाहरू र जीवितहरू दुवैका प्रभु होऊन्‌।" रोमी  14:7-9।

यही कुरालाई दिमागमा राखेर ख्रीष्टमा मरेकाहरूको बारेमा (१ थेस्सोलिनिकी ४:१४) पावलले बोलेका थिए। तिनीहरू येशूको दोस्रो आगमनमा अनन्त जीवन पाउन पुनरुत्थान हुनेछन् भनेर ठोकुवा गरेका थिए (१ थेस्सोलिनकी ४:१३-१८, १ कोरन्थी १५:१६-१८)।

जब आफू छुटेर येशूसँग रहने (फिलिप्पी १:२३) चाहना पावलले उल्लेख गर्दा के उनी मरेलगत्तै सचेत अवस्थामा येशूसँग रहने धारणा व्यक्त गरेका थिए कि? अहँ, पावलले व्यक्त गरेका भावनामा "यस दु:खद संसार छोडेर ख्रीष्टसँग रहने उनको प्रवल इच्छा थियो। उनको मृत्यु र येशूको दोस्रो आगमनको बीचमा हुने समयको अन्तरालको बारेमा उनले उल्लेख गरेका छैनन्। अहिले नै मरेपछि पावल स्वर्गमा जानेछन् भनेर त्यस पदमा भनिएको छैन। येशूको दोस्रो आगमनबिना उनले पाउने इनाम पाउनेछैन भन्ने मामिलामा पावल स्पष्ट थियो (२ तिमोथी ४:८)।

छोटकरीमा पावलले यो भन्न खोजिरहेका थिए कि "उनी मरेपछि अर्को कुरा उनलाई यो थाहा हुनेछ कि येशू बादलमा मरेकाहरूको पुनरुत्थान गर्न बादलबाट आउनुहुनेछ र उनी प्रभुसँग रहनेछन् (१ थेस्सोलिनिकी ४:१७)।यो हामीले थाहा पाउनुपर्दछ कि त्यसबेला बाइबलका लेखकहरूले दुई घट्नाहरू-मृत्यु र पुनरुत्थान-एकै पल्ट उल्लेख गर्दा लामो समयले अलग गरिएको अवधिलाई ख्याल राख्‍न जरुरी नभएको तिनीहरूले देखेका थिए।" -आन्ड्रयुज स्टडी बाइबल, पृ.१५५५को फिलिप्पीहरूलाई१:२३को टिप्पणीबाट रूपान्तरित।

तर जिउनुभन्दा मर्नु फाइदा छ भनेर पावलले किन भने त? किनभने सबै दु:खकष्टबाट उनले अन्तमा विश्राम पाउनेछन्, उनले शारीरीक कष्ट भोग्नुपर्नेछैन  भन्ने इच्छा उनले प्रकट गरेका थिए। उनको मृत्युपछि, येशूको आगमनपछिको पुनरुत्थानमा उनको यो निश्‍चय थियो कि उनले धार्मिकताको मुकुट पाउनेछन् (२ तिमोथी ४:६-८)। विश्‍वासीहरूको निम्ति उनी मर्न चाहेको थिएनन्, यद्यपि उनको मृत्युपछि के हुनेछ सो उनलाई थाहा थियो।

`विशेष गरेर कठिन परिस्थितिमा मर्नु नै कस्तो राम्रो छ अनि अर्को पलमा ख्रीष्टसँग रहने इच्छा कसले व्यक्त गर्दैनन होला? यस सोचले पावलले फिलिप्पीहरूलाई सम्बोधन गरेको कुरालाई हामीले कसरी बुझ्न सक्छौँ?`