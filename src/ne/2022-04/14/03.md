---
title:  परमेश्‍वरको मन्दिरमा
date:   26/12/2022
---

स्वर्ग आफै परमेश्‍वरको पवित्रस्थान भनेर कतिपयले बताउँछन्। तर प्रकाशको पुस्तकले नयाँ यरुसलेमा रहेको विशेष पवित्रस्थान वा मन्दिर औँल्याउँछ। त्यहाँ परमेश्‍वरको सिंहासन र सिसाको समुद्र अवस्थित छ (प्रकाश ४:२-६, प्रकाश ७:९-१५, प्रकाश १५:५-८)। त्यहाँ सबै राष्ट्र, जाति, भाषाभाषीका मानिसहरू जम्मा भएर सदासदाकाल परमेश्‍वरको आराधना गर्नेछन् (प्रकाश ७:९-१७)।

`देहायका पदहरूलाई एक आपसमा तुलना गरेर पढ्नुहोस्। मुक्ति पाएका महान् भिँड दिनरात परमेश्‍वरको मन्दिरमा परमेश्‍वरको आराधना गर्नेछन् (प्रकाश ७:१५)सँग यूहन्नाले प्रकाश २१:२२मा लेखेका "मैले मन्दिरै देखिँन" भन्ने वाक्यलाई कसरी तालमेल गर्ने? हेर्नुहोस्, प्रकाश ७:९-१५ र प्रकाश २१:३,२२।`

स्वर्गमा भएको पवित्रस्थान वा मन्दिर जहिले पनि स्वर्गका जीवहरूले परमेश्‍वरको आराधना गर्ने थलो थियो। तर पाप देखा पर्दा त्यस पवित्रस्थान मानिसहरूको मुक्ति उपलब्ध गराउने थलो भएको थियो। "जब पापको समस्या सदाको निम्ति सुल्झिनेछ स्वर्गको पवित्रस्थान पहिलाकै काममा फर्किनेछ। प्रकाश २२:२२मा सहरमा मन्दिर देख्‍न छाड्यो भनेर यूहन्नाले लेख्दछन्, किनभने सर्वशक्तिमान परमेश्‍वर र थुमा नै मन्दिर भएका थिए। त्यसको अर्थ यो होइन कि परमेश्‍वरको भवन कहिल्यै हुनेछैन जहाँ उहाँको आराधकहरू आउन सक्नेछन् र उहाँसँग विशेष सङ्गति गर्न पाउनेछन्। यो कदापी होइन!" रिचार्ड एम. डेभिदसन, "द सान्क्च्युरी: 'टु बिहोल्ड द ब्युटी अभ द लर्ड,'" आर्टर स्टिलद्वारा सम्पादित, द वर्ड: सर्चिङ्ग, लिभिङ्ग, टिचिङग, ठेली १ (सिल्भर स्प्रिङ्ग, मेरिल्यान्ड: बिब्लिकल रिसर्च इन्स्टिच्युट, २०१५, पृ. ३१। 

आराधना गरिने परमेश्‍वर र उहाँलाई आराधना गर्ने आराधकहरूको बारेमा प्रकाशको पुस्तकले विशेष ध्यान दिएको छ। स्वर्गमा गरिने आराधना परमेश्‍वर र थुमामा केन्द्रित भएको हुन्छ (प्रकाश ५:१३, प्रकाश ७:१०)। जहिले पनि हाम्रो आराधनाको केन्द्रविन्दु येशू ख्रीष्ट नै हुनुपर्दछ।

आराधना गर्ने मानिसहरू ती हुन् जो "” जुनहरू महासङ्कष्‍टबाट आएका हुन्, र तिनीहरूले आफ्‍ना-आफ्‍ना पोशाकहरू थुमाको रगतमा धोएर सेता बनाएका छन्।" प्रकाश ७:१४। मुक्ति दिने र आमूल परिवर्तन गर्ने शक्ति परमेश्‍वरमा छ भनेर तिनीहरू उहाँका जीवित साक्षीहरू हुन्। तिनीहरूले परमेश्‍वरको प्रशंसा गर्छन्, जो हुनुहुन्छ र उहाँले तिनीहरूको निम्ति के गर्नुभयो त्यसको लागि।

प्रकाश २१:३मा हामी  पढ्छौँ: "सिंहासनबाट यसो भन्‍ने एउटा चर्को सोर मैले सुनें, “हेर, परमेश्‍वरको वास मानिसहरूसँग भएको छ। उहाँ तिनीहरूसँग वास गर्नुहुनेछ, र तिनीहरू उहाँका प्रजा हुनेछन्, र परमेश्‍वर आफै तिनीहरूका परमेश्‍वर भएर तिनीहरूसँग रहनुहुनेछ।" ती पदले बाइबलका देहायका पदहरूको पनि  प्रतिबिम्बित गर्दछ: "तिनीहरू मेरा प्रजा हुनेछन् र म तिनीहरूका परमेश्‍वर हुनेछु।" यर्मिया ३२:३८; "मेरो वासस्‍थान तिनीहरूसँगै हुनेछ। म तिनीहरूका परमेश्‍वर हुनेछु र तिनीहरू मेरा प्रजा हुनेछन्।" इजकिएल ३७:२७; "म तिनीहरूलाई यरूशलेममा बस्‍नलाई ल्‍याउनेछु। तिनीहरू मेरा प्रजा हुनेछन्, र म तिनीहरूका परमेश्‍वर भएर तिनीहरूप्रति विश्‍वासी र धार्मिक हुनेछु।” जकरिया ८:८ र "परमप्रभु भन्‍नुहुन्‍छ, ती दिनपछि म इस्राएलको घरानासँग यो करार बाँध्‍नेछु,  तिनीहरूका मनमा मेरो व्‍यवस्‍था राखिदिनेछु, र तिनीहरूका हृदयमा त्‍यो लेखिदिनेछु, र म तिनीहरूका परमेश्‍वर हुनेछु, अनि तिनीहरू मेरा प्रजा हुनेछन्।" हिब्रू ८:१०।

`माथीका पदहरू यस संसारमा रहिरहने हाम्रो निम्ति के अर्थ छ? परमेश्‍वर हाम्रो परमेश्‍वर हुनुहुनेछ र हामी उहाँका जनहरू हुनेछौँ रे? यस अचम्मको सत्य हाम्रै जीवनमा कसरी उतारिरहने?`