---
title:  "म उसलाई उठाउनेछु"
date:   15/11/2022
---

एउटा आश्‍चर्य काममा येशूले थोरै माछा र रोटीबाट पाँच हजारलाई ख्वाउनुभएको थियो (यूहन्ना ६:१-१४)। येशूले त्यत्रो खाद्यान्न आपूर्ति गरिदिनुभएकोमा उहाँप्रति आकर्षित भएर भिँडले उहाँलाई राजा बनाउन खोजेका थिए (यूहन्ना ६:१५)। येशू यस संसारको राज हुन आउनुभएको थिएन। मानिसहरूको चाहना पूरा गर्ने उहाँको इच्छा नभएकोले उहाँ डुङ्गा चढेर गालिलको पारिपट्टी आफ्ना चेलाहरूसँग जानुभयो। तर अर्को दिन भिँडले त्यहाँ पनि उहाँलाई पछ्याए। त्यसबेला उहाँले जीवनको रोटीको बारेमा उल्लेखनीय प्रवचन दिनुभएको थियो। त्यस प्रवचनमा अनन्त जीवनको उपहारको बारेमा विशेष जोड दिनुभएको थियो (यूहन्ना ६:२२-५९)।

`येशूले यूहन्ना ६:२६-५१मा अनन्त जीवनको उपहारसँग धर्मीहरूको अन्तिम पुनरुत्थानलाई गाँस्नुभएको थियो।`

उपर्युक्त प्रवचनमा येशूले अनन्त जीवनको बारेमा तीन आधारभूत धारणाहरू राख्‍नुभएको थियो। प्रथम्, उहाँले आफूलाई "स्वर्गबाट आएको रोटी र संसारलाई अनन्त जीवन दिनुहुनेछ" (यूहन्ना ६:३३,५८) भनेर भिँडलाई चिनाउनुभएको थियो। " जीवनको रोटी मै हुँ (ग्रीक भाषामा इगो इयमी egp eimi) " भनेर प्रस्तुत गर्नुहुँदा उहाँले पुरानो करारको महान् "मैँ हुँ" (प्रस्थान ३:१४)को प्रतिध्वनीत्व गर्नुहुन्छ। दोस्रोमा, अनन्त जीवन उहाँबाटमात्रै सुरक्षित हुन्छ भनेर उहाँले व्याख्या गर्नुभएको थियो: "जो मकहाँ आउँछ" र "जसले मलाई विश्‍वास गर्छ" "उसले यो आशिष पाउनेछ अर्थात् कहिल्यै नभोकाउने र नतिर्खाउने आशिष" (यूहन्ना ६:३५)। अन्तमा येशूले अमर जीवनको उपहारलाई अन्तमा हुने पुनरुत्थानसँग गाँस्नुभएको थियो। उहाँले तीन पल्ट यो ठोकुवा गरेर भन्नुभएको थियो, "अन्तिम दिनमा म उसलाई उठाउनेछु (यूहन्ना ६:४०, ४४, ५४))।

येशूले अझ अर्को अचम्मको प्रतिज्ञा दिनु भयो, "म साँच्चिक्‍कै तिमीहरूलाई भन्दैछु, जसले मलाई विश्‍वास गर्छ उसमा अनन्त जीवन छ" (यूहन्ना ६:४७। त्यसको अर्थ अनन्त जीवनको उपहार कुनै भविष्यमा वा मरेपछि होइन अहिले नै प्रत्याभूति हुने हो। "उसलाई म उठाउँछु" (यूहन्ना ६:४०)को अर्थ मरेकोलाई जीवन दिने भन्ने देखाउँछ। 

यो चित्रण स्पष्ट छ। येशूबिना अनन्त जीवन छैन। वर्तमान परिप्रेक्ष्यमा हामीले येशूलाई विश्‍वास गरेतापनि र अनन्त जीवनको वाचा हामीमा भएतापनि हामी यस संसारमा बिनासी शरीर लिएर आएकोले हामी मर्नेछौँ। यो हाम्रो स्वभाविक प्रक्रिया हो। उहाँको दोस्रो आगमनमा उहाँले हामीलाई पुनर्जीवित पार्नुहुनेछ। अनि त्यसबेला उहाँले हामीलाई अमर जीवनको उपहार दिनुहुनेछ, जुन हाम्रो भइसकेको हुन्छ। यो उपहार निश्‍चय छ। मानिस स्वभावैले अमर भएको कारणले होइन, तर धर्मी येशूको कारण हामीकहाँ आउनुभएको कारणले। उहाँमाथिको विश्‍वास,आस्था, र निष्ठामा हाम्रो अनन्त जीवन सुरक्षित छ।

`यदि तपाईँले उहाँलाई विश्‍वास गर्नुभयो भने अहिले नै तपाईँसँग अनन्त जीवन छ भन्ने येशूका बोलिहरूको बारेमा ध्यान गर्नुहोस्। यस अचम्मको प्रतिज्ञाले तपाईँ जुनसुकै दर्दनाक अवस्थामा हुनुभएतापनि त्यो अवस्था केवल अस्थायी र नाश हुनेछ भन्ने कुरामा तपाईँ कसरी ढुक्‍क हुने?`