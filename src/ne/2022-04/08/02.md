---
title:  यस संसारबाट अपार आशा
date:   13/11/2022
---

ई.पू. करिब ५०० वर्षमा पौराणिक ग्रीकमा हेरोडटस भन्ने इतिहासकार थिए। उनले एउटा जातिको बारेमा लेखेका थिए। जब कोही बच्चा जन्मिन्थ्यो भने त्यस जातिका मानिसहरू केही समय शोक मनाउँथ्यो, किनकि यदि त्यो बच्चा वयस्कसम्म बाँच्यो भने उसले धेरै दु:खकष्टको सामना गर्नुपर्दथ्यो। तिनीहरूको त्यो चलन अनौठो नै भएतापनि केही हदमा तर्कयुक्त मान्नु पर्दछ।
 	
हजारौ वर्षपछि अमेरिकामा एउटा विज्ञापन छापेको थियो, "किन बाँच्ने, यदि हामी दस डलरमा गाडिन सकिन्छ भने?"
  	
परमेश्‍वरलाई विश्‍वास गरेतापनि र अनन्त जीवनको आशा गरेतापनि हाम्रो जीवन कठिन हुनसक्छ। त्यसमा पनि यस छोटो दु:खमय जीवन बिताएर त्यसपछि केही छैन भन्ने निराशावादीहरूको जीवन झन कस्तो होला? धर्मको पक्ष नलिने धेरै लेखकहरूले मानव जीवनको अस्तित्व अर्थहीन भनेका छन्। हामी सबै एक दिन मर्नैपर्छमात्र होइन एक दिन हामी सबै मर्नुपर्छ भनेर महसुस पनि गरिरहेका हुन्छौँ। कठिन, कष्टकर, दु:खै दु:खले भरिएको जीवन साँच्चैको बेकारको रहेछ भन्ने त्यस धारणाले महसुस गराउँछ। एक जना बुद्धिजीविले भनेका थिए, "मानव केही पनि होइन, केवल गन्हाउनमा परिणत हुने र कुहिएर जाने हाड र छालामात्र हुन्।" यो धारणा भयाभव त छ, तर त्यस तर्कयुक्त धारणासँग कसले वादविवाद गर्न सक्छ र?

तर ती सबै धारणाहरूको बिपरित येशूमा हाम्रो अनन्त जीवन छ भनेर बाइबलले हामीलाई सिकाउँदछ। यो नै हाम्रो जीवनको औचित्य हो: यो अनन्त जीवनको आशा येशूमा छ। उहाँको मृत्यु र पुनरुत्थानले त्यस आशाको पुष्टि गर्दछ। नभए, हामीमा के आशा छ र?

`येशूको पुनरुत्थानसँग हाम्रै पुनरुत्थानको आशा कसरी जोडिएको छ भनेर पावलले व्यक्त गरेको भावना १ कोरन्थी १५:१२-१९ पढ्नुहोस.`

पावलको भनाइ स्पष्ट छ: हाम्रो पुनरुत्थान येशूको पुनरुत्थानसँग अलग नहुने गरेर गाँसिएको छ। यदि हाम्रो पुनरुत्थान हुँदैन भने येशूको पनि पुनरुत्थान नभएको ठहर्छ। यदि येशू पुनरुत्थान हुनुभएन भने हाम्रो जीवनको औचित्य के छ र?  पावले भन्छन्, "तिम्रो विश्‍वास वेकारको छ। तिमीहरू अझै पापमै छौ!" अर्को बोलिमा भन्ने हो भने हामी मरेपछि हामी सदाको निम्ति मरिनै रहन्छौँ। जसले गर्दा हाम्रो जीवन साँच्चिनै अर्थहिन वा वेकारको छ। अनि पावलले १ कोरन्थी १५:३२मा भन्दछन्, "यदि मरेकाहरू पुनरुत्थान हुँदैन वा हाम्रो जीवन यस संसारमामात्र सीमित छ भने खाऔँ, पिऔ,मोज गरौँ, भोलि मरिहाल्छौँ नि!"

यदि हाम्रो यो भौतिक शरीर केवल नाशहुने तत्वहरूलेमात्र बनेका छन् र हाम्रो आयु ७० वर्षमात्र छ (यदि हामी धुम्रपान र मद्यपान वा अस्वस्थ खानाहरू खाएनौँ भने त्यति बाँच्नु भाग्यमानी भनेपनि हुन्छ) हाम्रो जीवन ठिकै भएको मान्नुपर्छ। एलेन जी ह्वाइटले भन्नुभएको कथनलाई हामीले आत्मसात् गर्नु जरुरी छ: "हाम्रो निम्ति स्वर्ग नै सबै थोक हो। यदि हामीले स्वर्ग वा अनन्त जीवनलाई गुमायौँ भने हामी सबै थोक गुमाउँछौँ।"-सनस् एण्ड डटरस अभ गड, पृ. ३४९बाट रूपान्तरित।

`हामीमा भएको आशा, विश्‍वास र आस्था कतिको  अमूल्य छ सो सोच्नुहोस्। परमेश्‍वरको अनुग्रहद्वारा तिनीहरूलाई सुरक्षित राख्‍न हामीले किन प्रयत्‍न गरिनै रहनपर्छ?`