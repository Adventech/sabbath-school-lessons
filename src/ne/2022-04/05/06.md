---
title:  लाजरस
date:   27/10/2022
---

`यूहन्ना ११:१-४५ पढ्नुहोस्। लाजरस बिमारी भएर मर्नु त येशूको महिमाको लागि पो रहेछ। यो कसरी भयो?`

यहाँ पनि येशूले मृत्युलाई निन्द्राको संज्ञा दिनुभयो। "हाम्रा मित्र लाजरस सुतेको छ। म त्यहाँ गएर उसलाई ब्युँझाउँछु। उनका चेलाहरूले लाजरस साँच्‍चिक्‍कै सुतिरहेको थियो भनेर सोचेका थिए। अनि तिनीहरूले नबुझेको कारण उहाँले स्पष्टरूपमा भन्नुभयो, "लाजरस मरेको छ।"  जब येशू बेथानीमा आइपुग्नुभयो लाजरस मरेको चारदिन भइसकेको थियो। उसको शरीर गन्हाइ सकेको थियो। यसले लाजरस मरिसकेको भनेर प्रमाणित गर्दछ।

"तिम्रो भाइ लाजरस मृत्युबाट बिउँझिनेछ" भनेर येशूले भन्नुहुँदा अन्तिम पुनरुत्थानमाथिको विश्‍वासमा मार्थाले आफ्नो विश्‍वास जनाएकी थिइन्। अनि येशूले घोषणा गर्नुभयो, "पुनरुत्थान र जीवन मै हुँ। जसले मलाई विश्‍वास गर्छ, त्यो मानिस मरेपनि जीवित हुनेछ, र प्रत्येक बाँचिरहेको व्यक्ति जसले मलाई विश्‍वास गर्छ त्यो कहिल्यै पनि मर्दैन। के तिमीले विश्‍वास गर्छ्यौ?" अनि येशूले थप्नुभयो, "यदि तिमीले यो विश्‍वास गर्‍यौ भने तिमीले परमेश्‍वरको महिमा देख्‍नेछौ। मार्थाले विश्‍वास गरिन् र उनको भाइको पुनरुत्थानमा उनले परमेश्‍वरको महिमा देख्‍न पाएकी  थिइन्।

परमेश्‍वरको बचनले जीवन सृष्टि भयो भनेर बाइबलले हामीलाई बताउँदछ (उत्पति १:२०-३०;भजन ३३:६), र उहाँकै वचनले जीवनलाई फेरि सृष्टि गर्न सक्नुहुन्छ, जसरी लाजरसको मामिलामा हामी देख्‍छौँ। छोटो प्रार्थना पछि येशूले आदेश दिनुहुन्छ, "लाजरस, बाहिर आऊ।" त्यसैबेला त्यहाँ उभिएका मानिसहरूले परमेश्‍वरको जीवनदिने शक्ति देखेका थिए। त्यही शक्ति जसले बोल्नुहुँदा संसारको उत्पत्ति भयो, र त्यही शक्तिले अन्तिम युगमा हुने पुनरुत्थानमा मरेकाहरूलाई बोलाउनुभएर जीवन दिनुहुनेछ।

लाजरसलाई व्युँताउनुभएर येशूमा मृत्युको शक्तिलाई परास्त्र गर्न सक्नुहुन्छ भनेर प्रमाणित गर्नुभएको थियो। हामी सबै जना मर्छौँ, तर परमेश्‍वरले हामीलाई पुनरुत्थान गर्नुहुने जस्तो महान् महिमा अरू के होला?

`यूहन्ना ११:२५, २६ फेरि पढ्नुहोस्:  एक हरफमा विश्‍वासीहरू मर्नेछन् भनेर ठोकुवा गर्नुभएको छ भने अर्को हरफमा उहाँ कहिल्यै मर्नेछैन भनेर येशूले भन्नुभएको छ। उहाँले हामीलाई यहाँ के सिकाउन खोजिरहनुभएको छ?  उहाँको वचन अनुसार मृत्यु भनेको अचेत निन्द्रा हो भनेर मृत्युबारे ज्ञान हुनु हाम्रो आस्थाको एक निर्णायक विश्‍वास किन हो? हाम्रो भविष्य चिहान  होइन, माटो र खरानी होइन तर अनन्त जीवन हो भनेर उहाँका वचनहरूले हामीलाई कस्तो आशा र सान्त्वना दिँदछ?`