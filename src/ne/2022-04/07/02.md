---
title:  टाँचा लगाइएको चिहान
date:   06/11/2022
---

क्रूसमा मर्नुभएपछि येशूको लक्ष्य पूरा भइसक्नुपर्दथ्यो (वा असफल पनि हुन सक्दथ्यो)। यहूदाले येशूलाई विश्‍वासघात गर्न उक्साएको काममा सैतान सफल भएको थियो (लूका २२:३,४, यूहन्ना १३:२६,२७)। यहूदी धर्मगुरुहरू र मूल पुरोहितलाई पनि येशूको मृत्युका माग गराउन सैतानले सफल भूमिका खेलेको थियो (मत्ती २६:५९, २‍७:२०)। येशूलाई पक्रेपछि उहाँका सबै चेलाहरू उहाँलाई छोडेर भागभाग भएका थिए (मत्ती २६:५६) र अझ चेलाहरूका प्रवक्ता पत्रुसले त झन तीन पल्ट येशूलाई चिनैकै छैन भनेर किरियानै खाएका थिए (मत्ती २६:६९-७५)। अब येशूलाई चट्टान फोडेर बनाएको चिहानमा राखिएको थियो र त्यस चिहानको मुख ठूलो चट्टानले ढाकेको थियो। येशूको लासमा कसैले गडबड नगरोस् भनेर तत्कालिन शक्तिशाली रोमी साम्राज्यको टाँचा लगाएको थियो र चिहानलाई सुरक्षित पार्न रोमी सिपाहीँहरूले पहरा दिइरहेका थिए (मत्ती २७:५७-६६), साथै अदृश्य दुष्ट आत्माहरूले पनि हेरिरहेका थिए। "यदि सकेको भए सैतानले येशूलाई सधैँभरि चिहानमै थुन्न चाहेको थियो।"एलेन जी ह्वाइट, मान्युस्क्रिप्ट रिलिजेज, ठेली १२, पृ. ४१२बाट रूपान्तरित।

आफ्नो सांसारिक सेवाकार्यमा येशूले आफ्नो मृत्युको बारेमामात्र होइन उहाँको पुनरुत्थानको बारेमा पनि मानिसहरूलाई सुनाउनुभएको थियो। पुर्विय भाषाको शैलीमा कुनै पनि दिनको भागलाई एक दिन नै भनिन्छ। त्यसकै अनुसार येशूले भन्नुभएको थियो जसरी योना तीन दिन तीन रात ठूलो माछाको पेटमा थिए त्यसरी नै पृथ्वीको मुटुमा मानिसको पुत्र पनि तीन दिन तीन रात रहनेछन् (मत्ती १२:३‍९,४०)। अर्को फेरा येशूले ठोकेरै भन्नुभएको थियो कि उहाँलाई मारिनेछ र तेस्रो दिनमा उहाँ फेरि बौरि उठ्नेछन् (मत्ती १६:२१, १७:२२,२३, २०:१७-१९)। मूख्य पूजाहारीहरू र फरिसीहरूले उहाँको ती भनाइहरूको बारेमा सजग भएका थिए र उहाँको पुनरुत्थान नहोस् भनेर रोक्न तिनीहरूले कदम चालेका थिए।

`मत्ती २७:६२-६६ पढ्नुहोस्। त्यहाँ भएका क्रियाकलापहरूले पछि संसारलाई येशूको पुनरुत्थानको अझ ब‍ढी प्रमाण भएको कसरी देखाइएको थियो?`

येशूलाई चिहानमा ताल्चा लगाएर उहाँले मृत्युमाथि विजय नगरुन् भन्ने सबै सुरक्षा नीतिहरू अपनाएका थिए। सैतानका दुष्ट स्वर्गदूतहरूले पनि सुरक्षा टोलीलाई साथ दिइरहेका थिए। चिहानलाई कसैले छुन नसकोस भनेर तत्कालिन विश्‍व साम्राज्यको टाँचा वा लालमोहर लगाइएको थियो। ती सबै सुरक्षा कदमहरू येशूको पुनरुत्थान कहिल्यै नहोस् भनेर चालिएको थियो।

येशूलाई चिहानमै राखिछोड्न चाहने मानिसहरूले येशूका आश्‍चर्य कामहरू सुनेका थिए र देखेका पनि थिए। तैपनि येशूको चिहानमा सुरक्षा फौज राखेर धेरै आश्‍चर्य काम गर्ने येशू पुनरुत्थान हुनबाट रोक्न तिनीहरूको कस्तो आँट! फेरि चिहानकै वरिपरि सुरक्षा फौज राख्‍नुको कारण के थियो त? चेलाहरूले येशूको शरीरलाई चोरेर उहाँ मृत्युबाट बौरि उठ्नुभयो भनेर दावी गर्लान भनेर रे! जब मानिसहरूले सोध्लान् पुनरुत्थान हुनुभएको येशू खोइ त? हाम्रो कुरोमात्र सुन भनेर ती पूजारी र धर्मगुरुहरूले भन्नेछन् रे!

अरू जेभएतापनि नभएतापनि ती यहूदी धर्मगुरु, फरिसी पण्डित र मूल पुजारीहरू येशूको मृत्युपछि पनि कति त्रसित भएका थिए भनेर तिनीहरूको चर्तिकलाले देखाएको थियो। तिनीहरू धर्मशास्त्रका विद्धानहरू थिए र भविष्यवाणीहरूप्रति पनि तिनीहरूको ज्ञान राम्रै थियो। त्यसैकारण तिनीहरूको अन्तरविवेकमा येशूको पुनरुत्थान हुनेछ भन्ने कुरामा तिनीहरूलाई थाहा पाएकै कारण तिनीहरू डराएको हुनुपर्छ।