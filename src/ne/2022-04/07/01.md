---
title:  मृत्युपछि येशू ख्रीष्टको विजय
date:   05/11/2022
---

### यस अध्यायका मूल पदहरू
मत्ती २७:६२-६६, यूहन्ना १०:१७,१८, मत्ती २७:५१-५३, यूहन्ना २०:११-२९ र १ कोरन्थी १५:५-८।

> <p>यस अध्यायको मूल सार पद</p>
> "जब मैले उहाँलाई देखें, तब म मरेतुल्‍य भएर उहाँका पाउमा परें। तर उहाँले आफ्‍नो दाहिने बाहुली यसो भनेर ममाथि राख्‍नुभयो, “नडराऊ, आदि र अन्‍त्‍य र जीवितचाहिँ म नै हुँ। म मरेको थिएँ। हेर, म सदासर्वदाको निम्‍ति जीवित छु, अनि मृत्‍यु र पातालका साँचाहरू मसित छन्।" प्रकाश 1:17-18।

इसाई आस्थाको केन्द्रविन्दु नै येशूको पुनरुत्थान हो। पावलले यस विषयमा धेरै प्रभावकारीरूपमा व्यक्त गर्दछन्, "यदि मृतकहरूको पुनरुत्‍थान नहुने भए ता ख्रीष्‍ट पनि मृतकबाट जीवित पारिनुभएन। ख्रीष्‍ट पुनर्जीवित पारिनुभएन भने तिमीहरूको विश्‍वास व्‍यर्थ छ, र तिमीहरू अझसम्‍म आफ्‍ना पापमा नै छौ।  तब त ख्रीष्‍टमा सुतिगएकाहरू पनि नष्‍ट भएका छन्।" 1 कोरन्थी 15:16-18। यसको बारेमा अझ विस्तृत छलफल अर्को अध्यायमा गर्नेछौँ।

येशूको मृत्युमा पावलले जति जोड दिएतापनि र यो कतिको महत्त्वपूर्ण भएतापनि-"किनकि तिमीहरूसँग हुँदा येशू ख्रीष्‍ट र उहाँलाई क्रूसमा टाँगेका कुराबाहेक अरू केही नजान्‍ने नै मैले निश्‍चय गरेको थिएँ।" 1 कोरन्थी 2:2"-यदि उहाँको पुनरुत्थान भएन भने उहाँको मृत्युले हामीलाई केही फाइद दिँदैन। त्यसैकारणले, इसाई आस्था र मुक्तिको योजनाको निम्ति येशूको पुनरुत्थान अत्यन्तै निर्णायक विषय मान्नु पर्दछ।

यद्यपि, हामीलाई यो बुझ्न गार्‍हो छ कि कतिपय धुरन्धर इसाई विद्वानहरूले येशूमा मरेकाहरू स्वर्गको रमाहतमा आनन्द मनाइरहेका छन् र तिनीहरू प्रभुसँग घरमा छन् भनेर सिकाउँदछन्। यदि येशूको पुनरुत्थानको साथै हाम्रो पनि पुनरुत्थान हुने कुरो असाध्यै महत्त्व छ भने धर्मी मानिस मरेपछि सिधै स्वर्गमा जान्छ भन्ने प्रायजसो सबै इसाईहरूले (कतिपय अरू धर्महरूले पनि) सिकाइरहेको र प्रचार गरिरहेको ओचित्य के छ?

अरूहरूले जे विश्‍वास गरेतापनि वा सिकाएतापनि येशूको पुनरुत्थान र त्यसलाई विश्‍वास गर्ने चित्तबुझ्दो प्रमाण उहाँले दिनुभएको विषयमा यस अध्यायमा हामी हेर्नेछौँ।