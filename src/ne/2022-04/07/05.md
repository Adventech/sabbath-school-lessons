---
title:  पुनरुत्थान हुनुभएको येशूलाई देख्‍नेहरूको साक्षीहरू
date:   09/11/2022
---

`जब चेलाहरूले पुनरुत्थान हुनुभएको येशूलाई भेट्नेबित्तिक्‍कै तिनीहरूको प्रतिक्रिया कस्तो थियो? हेर्नुहोस्, यूहन्ना 20 र 1 कोरन्थी 15:3-8।`

रित्तो चिहानतिर उभिरहेका दुई स्वर्गदूतहरूले मेरी मग्दलिन र अरू स्त्रीहरूलाई येशू पुनरुत्थान हुनुभयो भनेर सुनाएका थिए (मत्ती २८:१, ५-७, मर्कूस १६:१-७, लूका २४:१-११)। अनि येशू आफै तिनीहरूकहाँ देखा पर्नुभयो र उहाँलाई ढोगे (मत्ती २८:१,९,१०, यूहन्ना २०:१४-१८)। उहाँ पत्रुसकहाँ पनि देखा पर्नुभयो (लूका २४:३४, १ कोरन्थी १५:५) र इम्मायुसको बाटोमा गइरहेका दुई चेलाहरूकहाँ पनि उहाँ देखा पर्नुभयो। जब उहाँले तिनीहरूसँग बोल्दै हुनुहुन्थ्यो तब तिनीहरूको हृदय दनदन जलिरहेको थियो (मर्कूस १६:१२, लूका २४:१३-३५)। जब चेलाहरू जम्मा भएको बन्द कोठामा येशू अचानक देखापर्नुभयो तब सुरुमा तिनीहरूको सातोपुत्लो गयो र तर्सिए। तर जब तिनीहरूले येशूलाई नै देखेको थाहा पाए तब तिनीहरू आनन्द र खुशीले गदगद भए। उहाँको उपस्थितिले तिनीहरू सबैलाई चकित पारेको थियो (लूका २४:३३-४९, यूहन्ना २०:१९-२३)। एक हप्‍ता पछि बन्द कोठाभित्र ढोकै नखोलि येशू चेलाहरूकहाँ फेरि देखा पर्नुभयो। सुरुमा त थोमाले येशूको पुनरुत्थान भयो भनेर विश्‍वास गरेका थिएनन् तर पछि उनले पनि विश्‍वास गरे (यूहन्ना २०:२४-२९)।

पुनरुत्थान र येशू स्वर्गमा उक्लिनुभन्दा पहिले चालिस दिनको दौरानमा उहाँ पाँचसय विश्‍वासीहरूको बीचमा एकै चोटी देखा पर्नुभएको थियो (१ कोरन्थी १५:१६) र पछि याकूबकहाँ पनि (१ कोरन्थी १५:७)। एक दिन बिहान गलिल समुद्रको छेऊमा चेलाहरूसँग मिलेर खानपान गर्नुभएको थियो। त्यसपछि पत्रुससँग विशेष वार्तालाव गर्नु भएको थियो (यूहन्ना २१:१-२३)। अरू समयमा पनि येशू देखा पर्नुभएको हुनसक्छ (प्रेरित १:३)। अन्तमा उहाँ स्वर्गमा उक्लिनुभन्दा अघि अन्तिम पटक चेलाहरूकहाँ देखा पर्नुभएको थियो (लूका २४:५०-५३, प्रेरित १:१-११)। पावल पनि पुनरुत्थान हुनुभएको येशूको प्रतक्ष्यदर्शी भनेर दावी गर्छन्। दमस्कसको बाटोमा उहाँ पावलकहाँ देखा पर्नुभएको थियो (१ कोरन्थी १५:८, प्रेरित ९:१-९)।

जब पहिलो पल्ट चेलाहरूकहाँ येशू देखा पर्नुभएको थियो, तब त्यसबेला थोमा तिनीहरूसँग थिएन। जब तिनीहरूले उनलाई हामीले प्रभुलाई देख्‍यौँ भनेर सुनाउँदा उनको प्रतिक्रिया यस्तो थियो, "25 यसकारण अरू चेलाहरूले तिनलाई भने, “हामीले प्रभुलाई देख्‍यौं।” तर तिनले उनीहरूलाई भने, “जबसम्‍म म उहाँका हातमा कीलाहरूका डोब देख्‍दिनँ, र कीलाहरूका डोबमा मेरा औँला हाल्‍दिनँ, उहाँको कोखामा मेरो हात हाल्‍दिनँ, तबसम्‍म म विश्‍वास गर्नेछैनँ।” यूहन्ना 20:25। (अचम्म, अदृश्यमा थोमाले भनेको कुरा येशूले सुनिरहनुभएको थियो, अर्थात् जहाँ जहाँ उहाँको नाउँ जुनसुकै नियतले लिएतापनि त्यहाँ उहाँ हुनुहुँदो रहेछ-अनुवादक)। एक हप्‍ता पछि जब येशू चेलाहरूकहाँ फेरि देखा पर्नुभयो तब थोमा तिनीहरूकोसाथमा थिए। त्यसबेला येशूले उनलाई भन्नुभयो, “तिम्रो औँला यहाँ राख, र मेरा हातहरू हेर। तिम्रो हात बढ़ाएर मेरो कोखामा हाल। शङ्का नगर, तर विश्‍वासी होऊ।”  यूहन्ना  20:27। अनि थोमाले स्वीकार्दछ, "28  “मेरा प्रभु, र मेरा परमेश्‍वर!”  

29 येशूले तिनलाई भन्‍नुभयो, “तिमीले मलाई देखेको कारणले ममाथि विश्‍वास गरेका हौ? धन्‍य हुन् तिनीहरू, जसले मलाई देखेका छैनन्, र पनि विश्‍वास गर्छन्।” यूहन्ना 20:28-29। 

`"नदेख्‍नेहरूले पनि विश्‍वास गर्नेहरू धन्य हुन्।" पुनरुत्थान हुनुभएको येशूलाई तपाईँले नदेखेतापनि उहाँमाथि तपाईँको विश्‍वासका आधारहरू के के छन्?`