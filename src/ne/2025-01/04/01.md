---
title: 'सनातन सृष्टिकर्ता परमप्रभु जीवित परमेश्वर भावुक र करुणामय हुनुहुन्छ'
date: 18/01/2025
---

### यस अध्यायको अध्ययनको लागि निम्न पदहरू पढ्नुहोस्

भजन १०३:१३; यशैया ४९:१५; होशे ११:१-९; मत्ती २३:३७; २ कोरन्थी ११:२; १ कोरन्थी १३:४-८।

> <p>याद गर्नुपर्ने पद</p>
> “के कुनै आमाले आफ्नो दूधेबालकलाई बिर्सन सक्छे र? आफूले जन्माएको बालकलाई के त्यसले टिठ्याउँदिनँ र? त्यसले बिर्सन पनि सक्छे, तर म त तिमीलाई बिर्सन सक्दिनँ।” (यशैया ४९:१५)।

कतिपय समयमा भावना, तरङ्ग, मनोवेग र जोशहरू मानवको निम्ति अवाच्छनीय तत्त्व वा गुणहरू हुन् भनेर मानिसहरूले सोच्दछन् र तिनीहरूलाई सकेसम्म पन्छाउनुपर्छ भनेर विभिन्न दर्शनहरूले सिकाउँदछन्। कतिपय मानिसहरू सोच्दै नसोची झरङ्ग तरङ्ग वा भावनाहरू निकाल्दछन्। त्यो तिनीहरूको मिजासै भएको पनि पाउँछौं। त्यसकारण, असल पुरुष होस् वा महिला होस्, भावुक हुनु असल छैन भनेर कतिपयले सोच्दछन्। भावना व्यक्त नगर्नु वा चिसो व्यक्तित्व हुनु वा आफूमा भएका भावनाहरूलाई अनेकौँ तर्क गरेर दबाउनु वा असंवेदनशील हुनु नै आदर्श वा विवेकशील पुरुष हुनु हो भनेर कतिपय ग्रीक दर्शन वा विद्यामा परिभाषित गरेको छ। भावनाहरू व्यक्त गर्न कठ्याङ्ग्रिनु कतिपयले आफ्नो श्रेष्ठ मिजास हो भनेर गौरव पनि गर्दछन्।

निश्चय नै लगाम नकसेका भावना वा तरङ्गहरू निकाल्ने मिजास त समस्याको जरो पनि हुन सक्छ। तर यो हामीले कहिले पनि बिर्सनुहुन्न कि परमेश्वरले नै हामीमा भावना, तरङ्ग र जोशहरू निकाल्न सक्ने क्षमता दिएर सृष्टि गर्नुभएको हो। बाइबलभरि परमेश्वर आफैले प्रबल भावना वा तरङ्गहरू निकाल्नुभएको चित्रण निरन्तर देखाइएको छ। यदि परमेश्वर आफैले गहिरो भावनाहरू व्यक्त गर्नुहुन्छ भने भावुक हुन नराम्रो वा अविवेकी हुनु भन्न सकिँदैन। बाइबलले चित्रण गरेको परमेश्वर सिद्ध र असल हुनुहुन्छ र उहाँ सिद्ध वा परिपक्व ज्ञान, विवेक र बुद्धिले सुसज्जित हुनुभएको छ।

हामीप्रति परमेश्वरको प्रेम कति गहिरो र भावुक छ भन्ने आत्मज्ञान हामीमा भयो भने बाइबलका सत्यहरू हाम्रो निम्ति सुन्दर हुन सक्छन्। परमेश्वरको प्रेम र प्रेमका भावनाहरू परिपक्व र सिद्ध भए तापनि एउटा कुरामा हामीले सावधानी अपनाउनुपर्दछ: त्यो हो उहाँका भावनाहरू मानवीय अनुभव वा भावनाहरू समान छन् भनेर हामीले कहिले पनि सोच्नुहुन्न अर्थात हामीले व्यक्त गर्ने भावना, तरङ्ग र मिजासहरू परमेश्वरकै जोशमा भएको हो ठान्नु गलत मान्नुपर्दछ।