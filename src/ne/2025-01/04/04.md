---
title: 'येशूको करुणा'
date: 21/01/2025
---

परमेश्वरको करुणाको चित्रण नयाँ करारमा पनि पुरानो करारमा जस्तै गरिएको छ। पावलले परमेश्वरको बारेमा यसरी सम्बोधन गरेका छन्, “हाम्रा प्रभु येशू ख्रीष्टका परमेश्वर तथा पिता, करुणामय पिता, र सबै सान्त्वनाका परमेश्वरलाई प्रशंसा होस्।” (२ कोरिन्थी १:३)। अझ पावलले एफिसी २:४मा यो थप्दछन्, “तर परमेश्वर, जो कृपामा धनी हुनुहुन्छ, उहाँले आफ्नो महान् प्रेमद्वारा हामीलाई प्रेम गर्नुभयो।”

परमेश्वर पिताको करुणाको बारेमा पेटै मडारिने जस्तो हृदयविधारक भावनाहरूको चित्रण येशू आफैले विभिन्न अर्तिकथाहरूद्वारा गर्नुभएको थियो (मत्ती १८:२७; लूका १०:३३; १५:२०)। जुन परमेश्वरको करुणाको चित्रण पुरानो करारमा गरिएको थियो, त्यही चित्रण नयाँ करारमा पनि, येशूको करुणाको चित्रण सुसमाचारका पुस्तकहरूमा गरेको छ। व्याकुल भएका मानिसहरूलाई येशूले करुणा देखाउनुभएको थियो।

`पढ्नुहोस्: मत्ती ९:३६; मत्ती १४:१४; मर्कूस १:४०-४२; मर्कूस ६:३३-३४; लूका ७:१३; र मत्ती २३:३७ पदहरू पढ्नुहोस्। मानिसहरूका पीडा र दुर्दशाले गर्दा येशू कसरी भावुक हुनुभएको थियो भनेर यी पदहरूले कसरी चित्रण गरेका छन्?`

मानिसहरू वेचैन वा दुर्गति भएका र तिनीहरूको आवश्यकता भएको देखेर येशू अत्यन्तै भावुक हुनुभएको सुसमाचारका पुस्तकहरूले बारम्बार उल्लेख गरेका छन्। उहाँ केवल करुणाको उपदेश दिनुभएन वा भाषण मात्र छाँट्नुभएन, उहाँले तिनीहरूको आवश्यकतालाई पनि पूरा गर्नुभएको थियो।

हो, मानिसहरूको दुर्गति देख्दा येशूले विलाप गर्नुभएको थियो। आफ्नो प्यारो सहर यरुशलेमलाई हेरेर उहाँले गहभरि आँशु चुहाएर यसरी सम्बोधन गर्नुभएको थियो, “जसरी कुखुरीले आफ्ना चल्लाहरूलाई पखेटामुनि बटुल्छ, त्यसरी नै मैले धेरै पल्ट तेरा बालकहरूलाई बटुल्ने इच्छा गरें, तर तैंले मानिनस्।” (मत्ती २३:३७)। यहाँ पुरानो करारभरि परमेश्वरले गर्नुभएको विलापलाई येशूले प्रतिध्वनी गर्नुभएको चित्रण गरिएको छ। बाइबलका धेरै विद्वानहरूले चरा र बचेराहरूको सम्बन्धको चित्रणलाई पौराणिक सुदुर पूर्वमा प्रयोग गरिएको परमेश्वरलाई प्रयोग गरिने चित्रण हो भनेर उल्लेख गरेका छन्। चिलले जस्तै आफ्ना सानाहरूको स्याहार गरेको र सुरक्षा गरेको र तिनीहरूमाथि उडेको चित्रण परमेश्वरको चित्रण हो भनी व्यवस्था ३२:११ले आभास् दिन्छ।

`यस संसारमा हाम्रो निम्ति येशूद्वारा परमेश्वरले देखाउनुभएको महान् करुणामय प्रेमको दाँजोमा अरू कुनै पनि छैन। प्रेमको प्रदर्शनको पराकाष्टा हाम्रो निम्ति येशूले मरेरै देखाउनुभएको थियो। उहाँ परमेश्वरको सिद्ध स्वरूपमा मात्र होइन उहाँ हाम्रो निम्ति सच्चा र परिपक्व अनुसरणीय उदाहरण पनि हुनुहुन्छ। अरूको निम्ति हामी पनि कसरी उदाहरण बन्न सक्छौं जसरी पावलले धेरै पल्ट भनेका थिए, “हाम्रो अनुसरण गर्नु।” अरूको आवश्यकतामा केवल परमेश्वरको प्रेमको विषयमा भाषण छाँट्ने वा उपदेश दिने मात्र नभएर व्यवहारिक रूपमै कसरी हामीले देखाउने?`