---
title: 'डाही परमेश्वर रे?'
date: 22/01/2025
---

बाइबलको परमेश्वर करुणामय परमेश्वर हुनुहुन्छ। हिब्रूमा परमेश्वरलाई एल राहुम el rahum भनेर सम्बोधन गरिएकोछ (व्यवस्था ४:३१)। el एल भन्ने शब्दको अर्थ परमेश्वर हो। र रहुम rahum भन्ने शब्दको जड राहेम raham हो। यसको अर्थ करुणामय हो। तर उहाँ डाहा गर्ने परमेश्वर पनि हुनुहुन्छ वा एल काना el qana। व्यवस्था ४:२४मा परमेश्वरको बारेमा यो स्पष्ट गरि बताउँछ, “तिमीहरूका परमेश्वर भस्म पार्ने आगो र डाह [एल काना el qana] गर्नुहुने परमेश्वर हुनुहुन्छ।” (हेर्नुहोस् व्यवस्था ६:१५; यहोशू २४:१९; नेहम्याह १:२)।

`पढ्नुहोस्: “प्रेमले डाह गर्दैन” भनेर पावलले १ कोरन्थी १३:४मा बताउँछन्। त्यस परिवेशमा परमेश्वर कसरी डाह गर्ने परमेश्वर हुनुभएको थियो त? परमेश्वर कसरी डाही हुनुभयो भन्दा २ कोरिन्थी ११:२-४ले बुझाउन खोज्दछ। येशूसँग मगनी गरिएका इसाईहरू उहाँलाई त्यागेर अन्तै जाँदा वा उहाँलाई विश्वासघात गरेर चल्दा उहाँ डाही हुनु स्वभाविकै हो। इस्राएलीहरूले परमेश्वरलाई विश्वासघात गरेर जीवन बिताएका थिए भनेर बाइबलभरि उल्लेख गरिएको छ (उदाहरणमा, भजनसंग्रह ७८:५८)। बाइबलका यी पदहरूको परिवेशमा परमेश्वर डाही हुनुहुन्छ भन्ने भावनालाई हामी कसरी बुझ्न सक्छौं?`

परमेश्वर डाहा गर्ने भन्ने अभिव्यक्तिलाई धेरै जसोले गलत ढङ्गले बुझेका छन्। यदि कोही श्रीमान् वा श्रीमती डाही छ भनी तपाईंले भन्नुहुन्छ भने, तपाईंले प्रशंसा गर्न खोज्नुभएको छैन होला। डाहा भन्ने शब्द धेरै जसो भाषाहरूमा नकारात्मक अर्थहरू भएको पाइन्छ। तर परमेश्वरको डाहलाई बाइबलमा कुनै नकारात्मक अर्थमा लिइँदैन। यो प्रिय श्रीमान्को धर्मी भावना वा मिजास हो। आफ्नी श्रीमतीलाई कसैले पनि नछोऊन् भन्ने आदर्श श्रीमान्को चाहना हो।

प्रेमको विपरित डाह, ईर्ष्या र शङ्काले सजिरहने मिजास श्रीमान् र श्रीमतीको वा अरूसँग भएमा त्यो प्रेम होइन भनेर बाइबलले सरासर जिकिर गर्दछ (१ कोरन्थी १३:४)। यद्यपि, असल, न्यायोचित र धार्मिक मिजासमा हुने “ईश्वरीय डाहा” वा ईर्ष्या हुन्छ भनेर पावलले ठोकुवा गर्दछन् (२ कोरिन्थी ११:२)। त्यसकारण जब परमेश्वर डाहा गर्नुहुन्छ भनेर सम्बोधन गरिन्छ, त्यो जहिले पनि धार्मिक र न्यायोचित हो भनेर बुझ्नुपर्दछ। आफ्ना जनहरूप्रति उहाँ कस्तो मोह भएको वा कस्तो जोशले प्रेम गर्नुहुँदो रहेछ भनेर प्रत्येक येशूभक्तले हृदयमा सजाई राख्नु जरुरी छ।

आफ्ना जनहरूप्रति परमेश्वरले गर्नुहुने प्रेमको राग वा जोशलाई हिब्रू भाषामा काना qana भनिन्छ। यसले उहाँ आफ्ना जनहरूप्रति कस्तो प्रबल प्रेम वा मोह भएको रहेछ भनेर खुलाउँछ। आफ्ना जनहरूसँग विशेष, अद्वितीय र व्यक्तिगत प्रेमको सम्बन्ध गाँस्न परमेश्वरले तीव्र चाहना गर्नुहुन्छ। उहाँबाहेक अरू कोही पनि परमेश्वर, ईश्वर, भगवान, स्वामी आदिलाई स्वीकार नगर्न उहाँ चाहनुहुन्छ। उहाँका भक्तको जीवनमा केवल उहाँ मात्रै सर्वशक्तिमान् एक मात्रलाई आराधना, उपासना वा प्रेम गरून् भन्ने उहाँको हृदयको चाहना हो। दुर्भाग्यवस, कतिपय समयमा परमेश्वर तिरस्कृत, उपेक्षा र हेला गरिएको प्रेमी भनेर पनि बाइबलमा चित्रण गरिएको छ। उहाँको प्रेम केवल एतर्फी मात्र भएको र उहाँका जनहरूले व्यर्थमा लिएको कारुणिक चित्रण बाइबलले बराबर गरिएको छ (हेर्नुहोस्, होशे १-३; यर्मिया २:२; यर्मिया ३:१-१२)। आफ्ना जनहरूप्रतिको उहाँको डाहा कहिले पनि स्वेच्छाचारी र व्यर्थ नभएको चित्रण गरिएको छ। उहाँका जनहरूले उहाँलाई जतिसुकै विश्वासघात गरे तापनि र जतिसुकै खराब र दुष्ट चालमा हिँडे तापनि यदि तिनीहरूले उहाँतिर आफ्ना हृदय फर्काए भने तिनीहरूलाई आफ्नो काखमा लिन जहिले पनि उहाँ तयार हुनुभएको बाइबलमा देखाइएको छ। त्यसकारण, परमेश्वरमा भएको डाहा वा मोहमा फसेको ईर्ष्याचाहिँ मानव डाह गर्ने मिजास र दुष्ट मानिसहरूप्रतिको प्रतिक्रियामा मात्र जागिन्छ। उहाँ मानवीय हिसाबले कहिले पनि डाहा गर्नुहुन्न तर जहिले पनि न्यायोचित र धार्मिक जोश वा मोहले उहाँका जनहरूसँग विशेष र व्यक्तिगत सम्बन्ध भएको चाहनुहुन्छ। त्यो किन त भन्दा, तिनीहरूकै अनन्त हितको निम्ति वा तिनीहरू असल होऊन् भन्ने उहाँको चाहना भएको कारण।

`जुन मोहित प्रेमद्वारा परमेश्वरले हामीलाई तान्नुहुन्छ, त्यही किसिमको शुद्ध डाहा अरूहरूलाई देखाउन हामीले कसरी सिक्ने?`