---
title: 'भित्री कथा आफ्ना जनहरूप्रति परमेश्वरको करुणामय र भावात्मक प्रेम'
date: 23/01/2025
---

बाइबलको परमेश्वर करुणामय र भावुक हुने परमेश्वर हुनुहुन्छ। उहाँका हृदयका भावनाहरूका उत्कृष्ट ज्वलन्त उदाहरण येशू ख्रीष्टको जीवनमा पाइन्छ। परमेश्वर सहानुभूति प्रकट गर्ने कोमल हुनुहुन्छ (यशैया ६३:९; हिब्रू ४:१५); उहाँका जनहरूको दुःखप्रति उहाँले गहिरो दुःख प्रकट गर्नुहुन्छ र त्यसले उहाँलाई प्रभाव पार्दछ (न्यायकर्ता १०:१६; लूका १९:४१); र उहाँ हाम्रा प्रार्थनाहरू सुन्न, जवाफ दिन र सान्त्वना दिन उत्सुक हुनुहुन्छ (यशैया ४९:१०, १५; मत्ती ९:३६; मत्ती १४:१४)।

`पढ्नुहोस्: १ कोरिन्थी १३:४-८ पढ्नुहोस्। परमेश्वरको करुणा र चकित पार्ने प्रेम अरूसँगको हाम्रो सम्बन्धमा पनि देखाउनुपर्छ भनेर के उपायहरू यी पदहरूमा दिएका छन्?`

१ कोरन्थी १३:४-८मा वर्णन गरेको प्रेमले सुसज्जित भएको व्यक्तिसँग सम्बन्ध राख्न हामी हृदयदेखि नै चाहना गर्दछौं। तर हामी आफै पनि त्यही मिजासले सजिएर अरूसँग कतिको व्यवहार गर्छौं? वास्तविक रूपमा त्यहाँ व्यक्त गरिएका प्रेम-भावनाहरू हाम्रो आफ्नै प्रयास वा धर्मकर्मले हामी आफैलाई सुसज्जित पार्न सक्दैनौं। हामीमा हुनुपर्ने पक्का र सच्चा सहनशीलता, निश्वार्थी प्रेम र दया, डाहा र ईर्ष्यालाई पन्छाउने प्रवृत्ति, दम्भी वा अहङ्कार नहुने, खस्रो, कर्कश वा अशिष्ट नहुन र आफ्नो भाऊ मात्र नखोज्ने स्वभाव हामीमा स्वतः हुँदैन। यथार्थमा जुन प्रेमले सबै सहन सक्छ, सबै कुरामा विश्वास वा पत्यार गर्छ, सबै कुरामा आशा राख्दछ र सबै कुरामा स्थिर रहन्छ र कहिले पनि असफल हुँदैन, त्यस्तो प्रेम हामी आफैमा उत्पन्न गर्न सक्दैनौं। यदि हामीमा पवित्र आत्माको फल वा मिजास छ भने मात्रै ती सद्गुणहरू प्रकट गर्न सक्दछौं। येशू ख्रीष्टप्रति आस्थावान भएर चल्दा पवित्र आत्माले परमेश्वरको प्रेम हामीमा खन्याउन सक्नुहुन्छ भन्ने ज्ञानप्रति परमेश्वरको स्तुति र प्रशंसा होस् (रोमी ५:५)।

परमेश्वरको अनुग्रह र पवित्र आत्माको शक्तिले परमेश्वरको विशाल भावात्मक प्रेमले हामी सजिन सक्छौं र अरूको सामु त्यसलाई प्रतिबिम्बित गर्न सक्छौं। येशूको मिजासले सजिएको हाम्रो प्रेम पक्का, सही र असिमित सधैँ भइरहन्छ। पहिलो त, त्यो प्रेमको अनुभव गर्न हामीले प्रेमिलो परमेश्वरको उचित तरिकाले आराधना गर्नुपर्छ र दोस्रोमा अरूप्रति करुणा, दया र उदारवादी भएर परमेश्वरको प्रेम सक्रिय रूपमा देखाउनुपर्दछ। हाम्रो इसाई जीवनमा केवल भाषण छाँट्ने र आफ्नो मात्र हित खोज्ने स्वभाव हुनुहुँदैन तर अरूको हितप्रति पनि आकर्षित भएर तिनीहरूको मन हलुका गर्न सक्ने हुनुपर्दछ। आखिरमा हामीले यो महसुस गर्नु अनिवार्य छ कि त्यस खालको सद्गुणी प्रेमले सजिएको प्रेम हाम्रै प्रयासमा हाम्रो हृदयमा उब्जाउन सकिँदैन तर केवल परमेश्वरले मात्र सक्नुहुन्छ।

त्यसकारण परमेश्वरसँग हामी यो प्रार्थना गरौं कि हामीमा र अरूहरूमा उहाँको निम्ति नयाँ हृदय होऊन्। हामीमा त्यस खालको शुद्ध र चोखो प्रेम होऊन् जसले असल कुराहरूलाई मात्र उचाल्दछ र हामीमा भएका सबै कचरमचरहरू उहाँले नै सफा गरून्।

हाम्रो प्रार्थना यो होऊन्, “प्रभुले तिमीहरूलाई एउटाले अर्कासँग र सबै मानिससँग प्रेममा बढ्ने र प्रशस्त भइरहने तुल्याऊन्, यस हेतुले कि उहाँका सबै सन्तहरूका साथमा हाम्रा प्रभु येशू ख्रीष्टको पुनरागमन हुँदा उहाँले हाम्रा परमेश्वर पिताको सामुन्ने तिमीहरूका हृदय पवित्र र निष्खोट तुल्याई स्थिर गराऊन्।” १ थेसलोनिकी ३:१२-१३।

`यस किसिमको प्रेम प्रकट गर्ने एउटा मात्र उपाय भनेको स्वयम् आफैप्रति र हाम्रो स्वभाविक हृदयको स्वार्थ र भ्रष्टताप्रति मर्नु हो। यसको कारण के हो? यो स्वयम् आफैप्रतिको मृत्यु अनुभव गर्न सक्षम हुनको लागि हामी कुन-कुन निर्णय गर्न सक्छौं?`