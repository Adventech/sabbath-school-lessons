---
title: 'हामीलाई देखाइएको हृदयविधारक वा पेटै पोल्ने प्रेम'
date: 20/01/2025
---

अतुलनीय र गन्नै नसकिने परमेश्वरको प्रेम र करुणाको गहिराइलाई होशेको पुस्तकमा प्रकट गरिएको छ। उहाँले अगमवक्ता होशेलाई यो अपवादको रूपमा व्यवहारमै उतार्न आदेश दिनुभयो, “जाऊ, वेश्यालयबाट एक श्रीमती तिमीले ल्याऊ। तिनी वेश्यालयका सन्तान हुन्। परमप्रभु प्रभुलाई त्यागेर सारा राष्ट्रले ठूलो वेश्यावृति गरिरहेको छ।” (होशे १:२)। आफ्ना जनहरूसँग परमेश्वरको सम्बन्ध कस्तो छ भनेर होशे ११मा वर्णन गरिएको छ। उहाँको सम्बन्धलाई बाबु र छोराको बीचमा हुने प्यारको प्रतिकद्वारा देखाइएको छ।

`पढ्नुहोस्: हेर्नुहोस्, परमेश्वरले आफ्ना जनहरूलाई कतिको प्रेम र स्याहा गर्नुहुन्छ भनेर देहायका प्रतिकहरूले कसरी देखाउँछ? होशे ११:१-९ पढ्नुहोस्।`

जतिसुकै बागी भए तापनि वा परमेश्वरको अनुहारमा हिलो छ्यापे तापनि तिनीहरूप्रति परमेश्वरको प्रेम बाबुआमाले गर्ने आफ्नो बालकलाई जस्तो हो। आफ्नो बालकमाथि बाबु-आमाको स्नेह पोखाएको बुझ्न सकेको भए परमेश्वरको स्नेह पनि ती इस्राएलीहरूले महसुस गर्नेथिए। बाबु-आमाले बालकलाई कसरी प्यार गरेर हुर्काउँछन् भनेर बाइबलमा चित्रण गरिएको छ। बाबु-आमाले आफ्नो बालकलाई प्यार गर्दै हिँड्न सिकाउँछन्, आफ्नो काखमा लिन्छन् र बोक्छन्, बिमार भएको बेलामा तिनीहरूलाई स्याहार्छन् र निको पार्छन् र तिनीहरूको पालन पोषण गर्छन्। परमेश्वरले आफ्ना जनहरूलाई त्यसरी नै कोमल तरिकाले स्याहार्नुहुन्छ। जसरी मानिसले आफ्नो छोरोलाई बोकेर लान्छ त्यसरी नै परमेश्वरले इस्राएलीहरूलाई बोक्नुभएको थियो भनेर बाइबलले बताउँछ (व्यवस्था १:३१)। बुढेसकाल नहुञ्जेल परमेश्वरले तिनीहरूलाई बोक्नुहुन्छ भनेर पनि बाइबलमा थपिएको छ (यशैया ६३:९)।

परमेश्वरको प्यार र कहिल्यै नहल्लिने वा नडमगिने बफादारिताको विपरित इस्राएलीहरू उहाँको गद्दारी वा विश्वासघात बारम्बार गरेका थिए। तिनीहरू परमेश्वरको मातहतमा बस्न नचाहेको बारम्बार देखाएकोले आखिरमा तिनीहरूले उहाँलाई पछाडि घचेटे जसको फलस्वरूप उहाँ तिनीहरूबाट टाढा हुन वाध्य हुनुपऱ्यो र तिनीहरूको न्यायको जिम्मा तिनीहरूले नै लिए, जसले गर्दा परमेश्वर गहिरो दुःख वा शोकमा पर्नुभएको थियो। परमेश्वर करुणामय त हुनुहुन्छ नै तर उहाँले न्यायलाई कहिले पनि बहिष्कार गर्नुभएन। [हामीले पछि हेर्नेछौं कि प्रेम र न्याय एक सिक्को दुई पाटा हो]।

तपाईंको पेट नै मडारिएको वा मन्थन हुने गरेर कहिले दुखेको छ? यही खालको चित्रण परमेश्वरले आफ्ना जनहरूप्रति प्रयोग गर्नुभएको थियो। हृदय नै उल्टिएको र करुणाले प्रज्वलित हुनु भन्ने व्यक्त गर्ने शैलीले परमेश्वर र मानिसहरूका भावनाहरू कतिको गहिरो छ भनेर बुझाउन खोज्दछ।

यही खालको करुणा प्रज्वलित (कामार kamar)-को चित्रण ती दुई स्त्रीहरूको मामिलामा प्रयोग गरिएको छ। जुन दुई स्त्रीहरू आफ्नो न्यायको निम्ति राजा सोलोमनकहाँ आएका थिए। तिनीहरूसँग भर्खर जन्मको एक बालक थियो, र दुवै जनाले आफ्नो भनेर दाबी गरेका थिए। जब सोलोमनले बालकलाई दुई टुक्रा गर्ने गरे काट भनेर हुकुम गरेका थिए (मार्न नै राजाको आशय थिएन) तब सकली आमामा कस्तो भावनाले प्रज्वलित भएकी थिइन् वा उनको कस्तो हृदयविधारक प्रतिक्रिया थियो भनेर वर्णन गरिएको छ (१ राजा ३:२६सँग उत्पत्ति ४३:३० तुलना गर्नुहोस्)। त्यही भावना परमेश्वरमा हुने भनिएको छ।

`बाबु-आमा हुने जो व्यक्ति पनि यस बुँदामा के चर्चा गरिरहेको छ सो बुझ्न सक्छ। यस संसारमा कुनै पनि सांसारिक प्रेम छैन जससँग बाबु-आमाको प्रेम तुलना गर्न सकिन्छ। यसले परमेश्वरको वास्तविक प्रेमको बारेमा हामीलाई कसरी बुझाउन खोजिएको छ? यसबाट हामीले कस्तो सान्त्वना, समझ र आशा खिँच्न सक्छौं?`