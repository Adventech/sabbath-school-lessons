---
title: 'ईश्वरीय प्रेमको क्रोध'
date: 25/01/2025
---

### यस अध्यायको अध्ययनको लागि निम्न पदहरू पढ्नुहोस्

भजनसंग्रह ७८; योना ४:१-४; मत्ती १०:८; मत्ती २१:१२, १३; यर्मिया ५१:२४, २५; रोमी १२:१७-२१।

> <p>याद गर्नुपर्ने पद</p>
> “तिनीहरूका हृदय उहाँप्रति ईमानदार थिएनन्, उहाँको करारप्रति तिनीहरू विश्वस्त रहेनन्। तापनि उहाँचाहिँ दयालु हुनुभएकोले उहाँले तिनीहरूका अपराध क्षमा गर्नुभयो, र तिनीहरूलाई नष्ट पार्नुभएन। बारम्बार उहाँले आफ्नो क्रोध रोक्नुभयो, र उहाँले आफ्नो सम्पूर्ण क्रोध उत्तेजित पार्नुभएन। उहाँले यही सम्झनुभयो, कि तिनीहरू त शरीर मात्र हुन्, जो सासजस्तो निस्कन्छ र फर्किआउँदैन।” (भजनसंग्रह ७८:३७-३९)।

परमेश्वरका प्रेम, दया र करुणाप्रति हामी खुशी भए तापनि कतिपय समयमा उहाँको क्रोधप्रति हामीले आपत्ति जनाइरहेका हुन्छौं। कतिले भन्छन् परमेश्वर प्रेमिलो हुनुहुन्छ भने उहाँले कहिले पनि आफ्नो क्रोध देखाउनुहुन्न। तर यो धारणा गलत छ। उहाँको क्रोध नै उहाँको प्रेमबाट उब्जिएको हुन्छ।

सम्पूर्ण बाइबलको ज्ञानको कमी भएका कतिपय इसाईहरूले दाबी गर्छन् कि पुरानो करारमा वर्णन गरिएको परमेश्वर क्रोधको परमेश्वर हुनुहुन्छ, तर नयाँ करारले चित्रण गरेको परमेश्वर प्रेम मात्रको परमेश्वर हुनुहुन्छ। तर परमेश्वर एक मात्र हुनुहुन्छ, त्यसकारण दुवै करारमा प्रकट हुनुहुने परमेश्वर त्यही नै हुनुहुन्छ। दुष्ट, खराब र पापप्रति परमेश्वर रिसाउनुहुन्छ–त्यो रिस उहाँ प्रेमिलो हुनुभएकै कारणले हो भनेर हामीले बुझ्नुपर्दछ। दुष्ट चाल, पाखण्डीपना, अन्याय र अत्याचारप्रति येशूले अत्यन्तै क्रोध व्यक्त गर्नुभएको थियो। नयाँ करारले नै कतिपयमा परमेश्वरको न्यायोचित, धर्मी र उचित क्रोधको विषयमा सिकाउँदछ।

खराब, दुष्ट, अन्याय र अत्याचारप्रति परमेश्वरले आक्रोस व्यक्त गर्नुभएको कुराचाहिँ उहाँ धर्मी, न्यायी र प्रेमिलो हुनुभएकै कारणले हुन्छ। परमेश्वरको धार्मिक, न्यायोचित र उचित क्रोधचाहिँ उहाँको भलो गर्ने र प्रेमिलो मिजासको कारणले हो। सारा सृष्टिको हित र समुन्नत उहाँ चाहनुहुन्छ। त्यसकारण, दुष्ट कामले गर्दा र खराब कामहरूलाई उक्साउने तत्त्व वा मानिसहरूका शिकारहरूको पक्षमा परमेश्वरको क्रोध जाग्दछ। यथार्थमा भन्ने हो भने, परमेश्वरको रिस परमेश्वरकै प्रेमको अर्को उपज हो।