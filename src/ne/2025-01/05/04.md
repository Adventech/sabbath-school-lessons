---
title: 'धर्मी क्रोध वा आक्रोस'
date: 28/01/2025
---

रीसलाई व्यक्त गर्ने धेरै अनुचित तरिकाहरू छन् नै, तर बाइबलले “धार्मिक क्रोध वा आक्रोस”-को बारेमा हामीलाई सिकाउँदछ।

यो कल्पना गर्नुहोस्, एक जना आमाले आफ्नी तीन वर्षकी छोरी खेलिरहेकी हेरिरहेकी क्रममा कुनै मानिसले त्यस बालिकामाथि अचानक हमला गऱ्यो रे। त्यस परिस्थितिमा के उनी रीसाउनु अनुचित छ त? त्यस परिस्थितिमा रीस, प्रेमको उचित प्रतिक्रिया भएको मान्नुपर्दछ। यो उदाहरणले परमेश्वरको “क्रोध वा आक्रोस”-लाई बुझाउँदछ।

`पढ्नुहोस्: मत्ती २१:१२-१३ र यूहन्ना २:१३-१७ पढ्नुहोस्। यी पदहरूमा पुजारी र धर्मगुरुहरूले परमेश्वरको मन्दिर [वा चर्च भवन]-लाई कसरी प्रयोग गरिरहेका थिए, त्यसप्रति येशूले आक्रोस देखाउनुभएको थियो। खराब नियतहरूप्रति परमेश्वरको रीस कस्तो हुँदोरहेछ वा हुनेरहेछ भनेर येशूको व्यवहारले कसरी देखाउँदछ? मन्दिर वा चर्च भवनलाई दुरुपयोग गर्ने धर्मका अगुवाहरूलाई परमेश्वरले सधैँ त्यसै छोड्नुहुनेछैन भनेर येशूले देखाउनुभएको थियो।`

मन्दिरमा जाने येशूको चलन थियो। उहाँ मन्दिरमा गएर पूजा पाठ वा धार्मिक विधिहरू पूरा गर्न जानुहुन्नथ्यो तर मन्दिरको परिसरमा रहेर मानिसहरूलाई शिक्षा र उपदेशहरू दिनुहुन्थ्यो। एक दिन उहाँ मन्दिरको प्राङ्गनमा जानुभयो। त्यहाँ व्यापारी र धर्मगुरुहरूले मन्दिरलाई डाँकाहरूको ओडार बनाइरहेका देख्नुभयो। मन्दिरलाई तिनीहरूले आफ्नो फाइदाको निम्ति दुरुपयोग गरिरहेका थिए। मन्दिरलाई धन कमाउने व्यापारको केन्द्र बनाइएको थियो। धर्मकै नाउँमा तिनीहरूले विधवी, टुहुरा र गरिब तथा विपन्न वर्गहरूको शोषण गरिरहेका थिए (मत्ती २१:१३ पढ्नुहोस् र यूहन्ना २:१६सँग तुलना गर्नुहोस्)। परमेश्वरको भवनलाई दुरुपयोग गरिरहेको देखेर येशू आक्रोसित हुनुभयो। त्यस बेला उहाँले “ईश्वरीय जोश वा क्रोध” देखाउनुभएको थियो। त्यो धार्मिक वा उचित क्रोध थियो। मन्दिरमा हुने विभिन्न विधिहरूचाहिँ परमेश्वरको अनुग्रही क्षमाशिलता र पापीहरूलाई सफा गर्ने कुराको प्रतिक थिए। तर यहूदी धर्मका मतियारहरूले त्यस मन्दिरलाई अत्यन्तै कमजोरीहरूलाई आघात पार्ने नियतले भ्रष्टाचारको अखडा बनाइरहेका थिए। धर्मकै नाउँमा धर्मका गुरु र पुजारीहरूले त्यस घृणास्पद स्वार्थी कारोबारको निम्ति येशू रीसाउनुहुन्नथ्यो होला?

मर्कूस १०:१३, १४ र मर्कूस ३:४, ५मा येशूले आफ्नो धार्मिक क्षोभ वा आक्रोस व्यक्त गर्नुभएको अरू उदाहरणहरू पाइन्छ। मानिसहरूले साना नानीहरूलाई येशूले आशिष् दिऊन् भनेर उहाँकहाँ ल्याएका थिए। तर चेलाहरूले तिनीहरूलाई हप्काएर धपाएका थिए। त्यो देखेर येशू अत्यन्तै अप्रसन्न वा असन्तुष्ट हुनुभयो। अक्षरसमा भन्नुपर्दा उहाँ रिसाउनुभएको थियो। उहाँले आफ्ना चेलाहरूलाई भन्नुभयो, “साना नानीहरूलाई मकहाँ आउन देऊ।” (मर्कूस १०:१३-१४)।

येशूले फारिसी धर्मगुरुहरूको नीतिमा हिँड्नुहुन्छ कि हुँदैन भनेर सधैँ तिनीहरू चियो गरिरहन्थे। एक शबाथ उहाँले एक जना बिरामीलाई निको पार्नुभएको थियो। त्यो देखेर उहाँले शबाथको आज्ञालाई तोड्नुभयो भनेर ती धर्मगुरुहरूले उहाँप्रति आक्रोस व्यक्त गरेका थिए। तब उहाँले तिनीहरूलाई यो सोध्नुभयो, “के शबाथमा असल काम गर्नु न्यायोचित छ कि खराब गर्नु, बचाउनु कि मार्नु?” (मर्कूस ३:४)। ती धर्मगुरुहरू जसले मानिसलाई दया देखाउनुभन्दा धर्मलाई प्राथमिकता दिएका थिए, ती देखेर उहाँ आक्रोसित हुनुभयो र तिनीहरूको कठोर हृदयले गर्दा उहाँ दुःखित हुनुभयो। उहाँले बिरामीलाई निको पार्ने आफ्नो कामलाई कायम गर्नुभएको थियो (मर्कूस ३:५)। धर्मको नाउँमा मानिसहरूलाई शोषण गर्ने र अरूप्रति निरङ्कुस हुने प्रवृत्तिप्रति येशू रिसाउनुभएको थियो। यो प्रेमबाट नै उब्जिएको धार्मिक क्षोभ वा आक्रोस थियो। कतिपय इसाईहरूले पुरानो करारका परमेश्वर रिसाहा परमेश्वर हुनुहुन्छ भनेर उहाँलाई नबुझीकनै आरोप लगाउँछन्। यदि उहाँ रिसाउनुभयो भने उहाँको रिस त्यही खालको धार्मिक आक्रोस थियो जुन येशूले पनि देखाउनुभएको थियो। पुरानो करारका परमेश्वर पनि प्रेमले नै परिचालित हुनुभएर आफ्नो आक्रोस व्यक्त गर्नुभएको थियो। आफूले माया वा प्रेम गरेकाहरूलाई कसैले खराब वा नोक्सान गर्छ भने उहाँ नरिसाईकन कसरी बस्न सक्नुहुन्छ होला?

`स्वार्थ र आफ्नो भाउ खोज्ने प्रवृत्तिले रिसाउने मिजास नै धार्मिक वा यथोचित आक्रोस व्यक्त गरेको हो भनेर त्यो ठीक देखाउन खोज्ने काम गर्नबाट हामी कसरी होसियार हुन सक्छौं? रिसको नाउँमा जथाभावी आक्रोस व्यक्त गर्दा हामीलाई नै धरापमा पार्नेभएकोले त्यसबाट हामी कसरी जोगिने?`