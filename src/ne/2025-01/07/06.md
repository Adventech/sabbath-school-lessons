---
title: 'प्रेम र खराबी?'
date: 13/02/2025
---

आफ्ना सृष्टिका जीवहरूद्वारा माया र प्रेम पाउन परमेश्वरले तिनीहरूलाई विवेक वा आत्मनिर्णयको स्वतन्त्रता दिएर सृष्टि गर्नु आवश्यक थियो। त्यस स्वतन्त्रता वा स्वेच्छालाई दुरुपयोग गर्दा त्योचाहिँ सबै खराबीहरूको स्रोत हुन पुगेको थियो। तैपनि धेरै प्रश्नहरू त हाम्रो सामु खडा नै छन्। केही समयको निम्ति भए तापनि परमेश्वरले खराबीलाई आउन दिनुभएको थियो। खराबी परमेश्वरको निम्ति अत्यन्तै घृणास्पद त थियो नै। तर जीवमा त्यो हुन नदिनुको अर्थ स्वेच्छाले प्रेम गर्ने क्षमतालाई नाश गर्नु हो। आदम र हव्वाले पाप गर्ने वित्तिकै तिनीहरूलाई नाश गर्दा मानव जीवनमा आवश्यक भएका स्वेच्छाको प्रेम र भरोसा राख्ने गुणलाई परिपक्व हुनुभन्दा अघि नै हानी गरिनेथियो।

“परमेश्वरको बारेमा गलत र भ्रम भावनाले गर्दा पृथ्वी अन्धकार भएको थियो। त्यस गलत धारणालाई निवारण गरेर पृथ्वीमा ज्ञानको ज्योति फैलाउन र मानव प्राणीलाई परमेश्वरतिर फर्काउन शैतानको छली शक्तिलाई नाश गर्नु आवश्यक थियो। परमेश्वरको बारेमा सही धारणा बलजफती वा दबाब दिएर, धम्काएर, मारेर उब्जाउन सकिँदैनथ्यो। बलजफती बल प्रयोग गरेर आफूतिर तान्ने नीति परमेश्वरको शासन प्रणालीका नीतिहरू विपरित थियो। आदेश दिएर वा हुकुमी शासन गरेर प्रेमलाई लाड्न सकिँदैन। अख्तियार प्रयोग गरेर वा कर गरेर मानव प्राणीको मन जित्न सकिँदैन न त प्रेम नै पाउन सकिन्छ। प्रेमकै भावनाले प्रेरित भएर मानव हृदयमा प्रेम जगाउन सकिन्छ। परमेश्वरलाई चिन्नुको अर्थ उहाँलाई प्रेम गर्नु हो। शैतानको चरित्र विपरित परमेश्वरको सदचरित्रलाई प्रकट गर्नै पर्दछ।”–एलेन जी. ह्वाइट, द डिजाएर अभ एजेज, पृ. २२।

स्वेच्छा वा विवेकको स्वतन्त्रताविना प्रेम हुन सक्दैन। परमेश्वर आफै प्रेम हुनुहुन्छ। त्यसकारण, उहाँका सृष्टिका जीवहरूमा हुनुपर्ने प्रेमको वास्तविकतालाई परमेश्वरले बेवास्ता गर्न सक्नुहुन्न भन्ने कुरो स्पष्ट छ। सृष्टिका जीवहरूमा स्वेच्छाद्वारा प्रेम हुनुको विकल्प अरू थिएन। यदि हामीलाई पनि परमेश्वरजस्तै सुरुदेखि अन्त्यसम्मको कुरो थाहा भएको भए हामीमा भएको प्रेम गर्ने आत्मनिर्णयको स्वतन्त्रतालाई उहाँले खारेज गरेको हामी चाहँदैनौं होला। प्रेमविनाको कठपुतलीको संसारमा को बाँच्न चाहन्छ र?

`पढ्नुहोस्: रोमी ८:१८ र प्रकाश २१:१-५ पढ्नुहोस्। हाम्रो यस पृथ्वी ग्रहमा जतिसुकै दुष्ट तथा खराब तत्त्वहरूको बिगबिगी भए तापनि हामीप्रित परमेश्वरको हितमाथि भरोसा राख्न सक्छौं भनेर यी पदहरूले हामीलाई कसरी ढुक्क पार्न सक्छन्?`

अहिले हामी अन्धकारद्वारा वा दोषी चस्माले जे देखिरहेका छौं, त्यसले हामीलाई आततायी बनाइरहेको होला, तर परमेश्वरले सुरुदेखि अन्त्यसम्म सबै देख्न सक्नुहुन्छ। जब मानिसहरूले येशूमाथि विश्वास गर्छन् तब प्रतिज्ञा गरिएको अनन्त जीवनको परमआनन्दलाई तिनीहरूले उपभोग गरिरहेको दृश्य अहिले नै परमेश्वरले देख्नुहुन्छ। रोमी ८:१८ अनुसार, “हामीमा जुन महिमा प्रकट गरिनेछ, त्यससँग वर्तमान समयका कष्टहरू तुलना गर्न योग्य छैनन् वा सुहाउँदैन।” यो अचम्म पार्ने प्रतिज्ञामाथि भरोसा राख्न के हामीमा निष्ठा, आस्था वा विश्वास छ त?

परमेश्वरको शासन प्रणालीको पवित्र जग नै प्रेम भएकोले र हामीमा हुनुपर्ने स्वतः वा स्वेच्छाको अधिकार यति महत्त्वपूर्ण भएको कारणले त्यसबाट हामीलाई वञ्चित नगराउन उहाँ क्रूसमा पठाइनुहुनेछ भनेर येशूलाई थाहा थियो। त्यहाँ उहाँले महाकष्ट पाउनुहुनेछ भन्ने तथ्य त्रीएक परमेश्वरलाई थाहा थियो। तैपनि उहाँले हामीलाई त्यो स्वेच्छाको स्वतन्त्र दिनुभयो। उहाँलाई थाहा थियो कि त्यसको निम्ति उहाँले ठूलो मोल चुकाउनुपर्नेथियो। हाम्रो सामु यो निर्णायक तथ्यलाई हाम्रो दिमागमा राखिराख्नु किन अनिवार्य छ?

`हामीलाई परमेश्वरले स्वेच्छा वा आत्मनिर्णयको स्वतन्त्रता प्रदान गर्नुभएको कुरा ध्यानमा राखेर जे हुन्छ त्यो परमेश्वरकै इच्छाअनुसार भएको हो भन्ने मनस्थितिबाट हामी कसरी सुरक्षित हुन सक्छौं?`