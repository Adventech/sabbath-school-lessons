---
title: '“हे प्रभु, कहिलेसम्म?”'
date: 09/02/2025
---

दुष्ट, खराब तत्त्वको समस्याले यस पृथ्वी किन धाकिरहेको छ भन्ने बुलन्द आवाज विगत र अहिलेका बुद्धिजीवी र चिन्तकहरूले मात्र उठाइरहेका छैनन्, बाइबलका पात्रहरूले पनि उठाएका थिए।

`पढ्नुहोस्: मानव अनुभवमा खराब वा दुष्ट तत्त्वहरूका समस्यालाई बाइबलका हस्ती जनहरूले पनि सम्बोधन गरेका देहायका पदहरूले कसरी बताउँछन्? हेर्नुहोस्, अय्यूब ३०:२५-२७; यर्मिया १२:१-४; यर्मिया १३:२२; मलाकी 2:17; र भजनसंग्रह १०:१-११।`

माथिका पदहरूले वर्तमान युगमा रहेका मानिसहरूको दिमागमा पनि धेरै प्रश्नहरू उब्जाउँछ। दुष्ट, हत्यारा, भ्रष्ट, फताहा र दादागिरी गर्नेहरूको फलिफाप किन हुन्छ? तिनीहरूका दुष्ट कामहरूले तिनीहरूलाई किन फाइदा दिइरहेका छन्? जहिले पनि तिनीहरूले फाइदा नउठाए तापनि प्रायः जसो तिनीहरूको भलो नै भइरहेको देखिन्छ। अनि धर्मीहरू वा येशूलाई विश्वास गर्नेहरू नै किन धेरै दुःख पाउँछन्? उहाँका भक्तहरू होस् वा अनजान मानिसहरू होस्, तिनीहरू दुःख,कष्ट र सतावट भोग्नुपर्दा परमेश्वर कहाँ हुनुहुन्छ? कतिपय समयमा परमेश्वर हामीबाट धेरै धेरै टाढा हुनुभएको हामी किन महसुस गर्छौं वा उहाँ त लुकि नै रहनुभएको छ कि?

ती प्रश्नहरू हाम्रो मनमा जति उब्जे तापनि वा हाम्रा वरिपरि दुष्ट र खराब तत्त्वहरूको बिगबिगी हामीले हेरिरहनुपर्दा खराब वा दुष्ट तत्त्वहरू चानचुने वा मामुली हुन् भनेर हामीले कहिले पनि ठान्नुहुन्न। यस संसारमा भइरहेका जतिसुकै खराब वा दुष्टताको ज्यादतिको समस्यालाई यस्तै हो भनेर हल्कारूपमा हामीले लिनुहुन्न। पाप र दुष्टता धेरै खराब छन्, र हामीले भन्दा परमेश्वरले त्यसलाई धेरै घृणा गर्नुहुन्छ। त्यसकारण यस संसारमा भएका अन्याय, अत्याचार, आतङ्कजस्ता धेरै खराबहरूको बारेमा “कति समयसम्म, हे प्रभु?” भन्ने बाइबलभरि चित्याइरहेको आवाजमा हामी पनि साथ दिइरहनु जरुरी छ।

`पढ्नुहोस्: येशूले व्यक्त गर्नुभएको मत्ती २७:४६ पदलाई पढ्नुहोस्। तपाईंले यसलाई कसरी बुझ्नुहुन्छ? खराबले परमेश्वरलाई कतिसम्मको प्रभाव पारेर उहाँ ढलमलिनुभएको थियो भनेर त्यसले कसरी बताउँछ?`

क्रूसमा येशू आफै पीडा भोग्नुभएको बेलामा यो प्रश्नको आवाज उठाउनुभएको थियो, “हे मेरा परमेश्वर, मेरा परमेश्वर, तपाईंले मलाई किन त्याग्नुयो?” (मत्ती २७:४६)। यहाँ परमेश्वर आफै पाप र दुष्टताले प्रभावित पारिनुभएको हामी महसुस गर्छौं। येशू ख्रीष्टले महाकष्ट पाउनुहुँदा र क्रूसमा मर्नुहुँदा र संसारका सबै दुष्ट र खराब तत्त्वहरू उहाँमाथि बज्रिन्दा ती तत्त्वहरूको ज्यादति कस्तो रहेछ भनेर प्रभावकारी र मर्माहत रूपमा व्यक्त गरिएको अचम्मको सत्यलाई हामीले के भन्ने?

तर यहाँ पनि आशा छ। येशूले क्रूसमा जे गर्नुभयो त्यसले खराब वा पापको स्रोत शैतानलाई हराएको थियो। त्यो समय आउन बाँकी नै छ जब शैतान र उसका ज्यादतीहरूलाई अन्तमा सखाप नै पार्नेछ। येशूले ती शब्दहरू भजनसंग्रह २२:१बाट नै उतार्नुभएको थियो। तर भजन २२को अन्तिम अंशहरू विजयको ध्वनी फुकेर अन्त्य गरिएको छ।

`मानव हुनुभएको येशूले देख्न नसक्नुभएको आशालाई येशूले अगाडि हेरिरहनुभएको थियो। उहाँको त्यस अनुभवबाट हामीले कसरी सान्त्वना पाउन सक्छौं? अहिले पनि सबै थोक अँध्यारो देखिए तापनि अन्तमा गएर उज्यालो नै हुनेछ भनेर हामी कसरी यकिन हुने?`