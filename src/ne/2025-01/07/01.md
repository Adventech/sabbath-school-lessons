---
title: 'पाप, खराब तत्त्व तथा दुष्टताको समस्या'
date: 08/02/2025
---

### यस अध्यायको अध्ययनको लागि निम्न पदहरू पढ्नुहोस्

अय्यूब ३०:२६; मत्ती २७:४६; अय्यूब ३८:१-१२; भजनसंग्रह ७३; उत्पत्ति २:१६, १७; प्रकाश २१:३, ४।

> <p>याद गर्नुपर्ने पद</p>
> “उहाँले तिनीहरूका आँखाको आँसु पूर्ण रूपले पुछिदिनुहुनेछ, र फेरि मृत्यु नै हुनेछैन, र शोक र पीडा पनि हुनेछैन। किनकि पहिलेका कुराहरू बितिसकेका छन्।” (प्रकाश २१:४)।

इसाई धर्मले सामना गर्ने सबभन्दा ठूलो समस्या नै यस संसारमा भइरहेका खराब, भ्रष्ट र पापको समस्यालाई कसरी सम्बोधन गर्ने भन्ने रहिरहेको छ। परमेश्वर पूर्ण रूपमा सिद्ध, असल र भलो हुनुहुन्छ। उहाँ यस संसार र जगत्का अधिपति हुनुहुन्छ। तैपनि यस संसारमा खराब तत्त्वहरूको बिगबिगी उहाँले किन चल्न दिनुभयो? यस प्रश्नले कसलाई पिरोलेको छैन र? संक्षिप्तमा भन्ने हो भने यदि परमेश्वर सर्वशक्तिमान् हुनुहुन्छ र सबैको सर्वोच्च हित चाहनुहुन्छ भने उहाँले यस संसारमा धेरै खराब तत्त्वहरूलाई रहन किन दिनुभयो?

यो केवल स्कुलहरूमा छलफल गर्ने समस्या मात्र होइन। यस प्रश्नले धेरै मानिसहरूलाई गहिरो रूपमा दुःख दिइरहेको छ। यही प्रश्नले गर्दा कतिपय मानिसहरू परमेश्वरको बारेमा सुन्न पनि चाहँदैनन् र उहाँलाई प्रेम गर्ने त परै होस्।

“धेरै चिन्तक र बुद्धिजीवीहरू पापको सुरुवात र त्यसको अस्तित्वको कारण सोच्दा-सोच्दा हैरान भएका छन्। तिनीहरू धेरै अलमलमा परेका छन्। ती सबै खराबहरू दुष्टताको कारण हो भनेर तिनीहरूले स्वीकार्दछन्। ती खराब तत्त्वहरूले गर्दा यस संसारमा मानिसहरूले आतङ्क, दुःख, कष्ट र भयानक नतिजाहरू भोगिरहेका छन्। असिमित बुद्धि, ज्ञान, शक्ति र प्रेम हुने सार्वभौम परमेश्वरले ती तत्त्वहरू किन र कसरी आउन दिनुभयो भनेर तिनीहरूले सोध्छन्। यो जिज्ञासा रहस्यमय नै छ। त्यसको निम्ति संसारका बुद्धिजीवीहरूले व्याख्या गर्न असमर्थ छन्।”–एलेन जी. ह्वाइट, द ग्रेत कन्त्रोभर्सी, पृ. ४९२।

त्यही पाप, अधर्म, दुष्टताको कारणले आफूहरू नास्तिक भएको धेरै नास्तिकहरूले बताउँछन्। यस पतित संसारमा खराब तत्त्वहरूको बिगबिगीले ताण्डव मच्चाए तापनि बाइबलको परमेश्वर पूरै असल हुनुहुन्छ र उहाँमाथि हामी भरोसा राख्न सक्छौं भनेर यस अध्याय र आउने अध्यायहरूमा अध्ययन गर्नेछौं।