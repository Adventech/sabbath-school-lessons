---
title: 'स्वविवेक वा आत्मनिर्णयको स्वतन्त्रताको पक्षमा'
date: 12/02/2025
---

हुन त परमेश्वरका चाल र सोचहरूको बारेमा हामीले कत्ति बुझ्न सक्दैनौं, तैपनि खराब र दुष्टताको समस्याको बारेमा गरिएको सम्बोधनलाई बाइबलमा प्रकट गरिएको केही कुराहरूले हामीलाई बुझ्न सहायता त गर्छ। मानिसको स्वविवेक वा आत्मनिर्णयको पक्षमा परमेश्वर हुनुहुन्छ भन्ने धारणाले पाप, अधर्म र खराब किन भयो भन्ने समस्यालाई केही हदमा तर्कयुक्त तरिकाले बुझाउन खोज्दछ।

स्वविवेक वा आत्मनिर्णयको स्वतन्त्रतालाई नै परमेश्वरले सृष्टि गर्नुभएको जीवले दुरुपयोग गरेको थियो। त्यसले गर्दा खराबीको निम्ति परमेश्वरको दोष छैन भनेर हामी मान्न सक्दछौं। परमेश्वरले असलको निम्ति दिनुभएको स्वविवेक वा आत्मनिर्णयको स्वतन्त्रतालाई मानव प्राणी वा जीवहरूले नै दुरुपयोग गर्दा खराब तत्त्वहरूको बिगबिगी चलेको छ। तर परमेश्वरले मानिस वा उहाँका जीवहरूलाई स्वविवेक वा आत्मनिर्णयको स्वतन्त्रता नै दिनुभएर किन सृष्टि गर्नुभएको होला? यसबारे एक समयमा नास्तिक तर बाइबल अध्ययनपछि येशूलाई विश्वास गर्ने बिलायतको नामुद साहित्यकार सी. एस. लिविसले यसरी आफ्नो मन्तव्य व्यक्त गर्दछन्: “स्वविवेक वा आत्मनिर्णयको स्वतन्त्रता दिएर जीवलाई सृष्टि गर्दा त्यो जीव खराब हुने सम्भव त थियो नै। तर जीवमा हुनुपर्ने प्रेम र आनन्द पनि त्यस स्वतन्त्रता दिएर सृष्टि गर्दा सम्भव थियो। वर्तमान समयमा स्वचालित यन्त्र वा स्वचालित मानव मशिनको आविष्कार भइरहेको छ। तर परमेश्वरको निम्ति स्वचालित मानव सृष्टि गर्नुको अर्थ केही हुँदैनथ्यो न त सृष्टिको मूल्य नै हुन्थ्यो। उहाँका उच्च जीवहरूको सुखको निम्ति परमेश्वरले सृष्टि गर्नुभएको जीवमा आत्मनिर्णय वा स्वविवेक प्रयोग गर्ने स्वतन्त्रताको आवश्यक थियो। किनकि यही स्वतन्त्रतालाई उपभोग गरेर स्वेच्छाले उहाँसँग र अरूहरूसँग मिल्न सक्थ्यो। कठपुतलीले होइन दिमाग भएकोले मात्र प्रेम के हो भनेर बुझ्दछ। त्यसैकारण, उहाँले उहाँका जीवहरूलाई आत्मनिर्णय वा स्वविवेकको अधिकारले सुसम्पन्न गर्नुभएर सृष्टि गर्नु अनिवार्य थियो।”–मिर क्रिश्चियानिटी (न्यु योर्क: माकमिलन, १९६०), पृ. ५२।

`पढ्नुहोस्: आदम र हव्वालाई नैतिक स्वतन्त्रता दिएर सृष्टि गरिएका थिए भनेर देहायका पदहरूमा कसरी बताएको छ? उत्पत्ति २:१५-१७ पढ्नुहोस्।`

यदि आदम र हव्वालाई स्वविवेक वा आत्मनिर्णयको स्वतन्त्रता दिएर सृष्टि नगरिएका भए, के फल खानु वा नखानु भन्ने रोज्न किन परमेश्वरले आदेश दिनुभयो? तर आफ्नो रोज्ने स्वतन्त्रतालाई दुरुपयोग गरेर आदम र हव्वाले निषेधित फल खाए, अनि त्यसै समयदेखि पाप, खराब तत्त्व र दुष्टताको बादलले हाम्रो पृथ्वी ग्रहलाई छोपिरहेको छ। मानव पतनको घटना उल्लेख गरिएको अध्यायपछिको अर्को अध्यायमा अर्थात् उत्पत्ति ४ अध्यायमा मानव पतनको भयानक नतिजाको वृत्तान्त उल्लेख गरिएको छ। आफ्नै दाजुले हाबिललाई हत्या गरेको बीभत्स घटना आदम र हव्वाले भोग्नुपरेको थियो। आदम र हव्वाले पाएको आत्मनिर्णय वा स्वविवेकको स्वतन्त्रतालाई दुरुपयोग गरेकै कारणले यस पृथ्वी ग्रहको इतिहासमा पाप, दुःख, खराब तत्त्वहरूले रङ्गिनुपरेको थियो।

बाइबलभरि नै नैतिक आत्मनिर्णय वा स्वविवेक वास्तविक रूपमा प्रयोग गरेका विवरणहरू प्रस्तुत गरिएका छन्। (व्यवस्था ७:१२, १३; यहोशू २४:१४; भजनसंग्रह ८१:११-१४ र यशैया ६६:४)। हाम्रो जीवनको प्रत्येक दिन वा प्रत्येक क्षण हाम्रा सृष्टिकर्ताले दिनुभएको स्वविवेक वा आत्मनिर्णयको स्वतन्त्रतालाई हामीले प्रयोग गरिरहेका हुन्छौं। आत्मनिर्णय वा स्वविवेकको स्वतन्त्रताविना हामी मानव प्राणी हौं भनेर महसुस पनि गर्न सक्दैनौं। हामी केवल यान्त्रिक मानव वा आफ्नै दिमाग नभएको रोबोट जस्तै हुनेछौं।

`विश्वका विभिन्न उपकरणहरू आविष्कार गर्ने सोनी कर्पोरेसनले यान्त्रिक वा रोबोट कुकुरको सृजना गरेको थियो। त्यसको नाउँ एबु थियो। यो त साँच्चीकै कुकुरजस्तो नै थियो। यो बिरामी हुँदैनथ्यो, यसमा उपियाँ लाग्दैनथ्यो, यसले टोक्न सक्दैनथ्यो, यसलाई सुई लगाउनुपर्दैनथ्यो न त रौँ नै झर्दथ्यो। तर तपाईंको भौतिक कुकुरलाई त्यस एबुसँग साट्न चाहनुहुन्छ र? यदि चाहनुहुन्न भने परमेश्वरले जोखिम उठाएर नै हामीलाई आत्मनिर्णय वा स्वविवेकको स्वतन्त्रता दिएर किन सृष्टि गर्नुभएको होला भनेर राम्रोसँग कसरी बुझ्नुहुन्छ?`