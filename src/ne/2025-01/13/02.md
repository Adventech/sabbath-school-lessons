---
title: 'प्रेमको व्यवस्था वा मौलिक नीति'
date: 23/03/2025
---

परमेश्वरको प्रेममा कुनै छोपिएका, अमूर्त, अव्यवहारिक नीति वा धारणाहरू छैनन्। परमेश्वरको व्यवस्थाले उहाँसँगको सम्बन्धलाई प्रकट गर्दछ। दश आज्ञालाई हामीले केलाएर हेर्न सक्यौं भने तिनीहरूले त्यो धारणालाई खुलस्त गर्दछन्। दश आज्ञाका आधारभूत नीतिहरू अदनको बगैँचामा राखिएका थिए। परमेश्वर र मानिससँगको सम्बन्ध र एक आपसको सम्बन्धमा हुनुपर्ने नीति प्रेमकै नीतिहरूअनुसार चल्नुपर्छ भनेर दश आज्ञामा कोरिएको छ।

जब इस्राएलीहरूलाई दश आज्ञा पत्थरमा खोपेर दिइएको थियो, त्यो तिनीहरूसँगको करारको सम्बन्धको परिवेशमा दिइएको थियो जुन प्रस्थान २०मा छ। परमेश्वरले उहाँका जनहरूलाई मिश्रबाट उद्धार गरेपछि उहाँले दश आज्ञा लेखेर तिनीहरूलाई सुम्पिनुभएको थियो। ती आज्ञाहरू परमेश्वरका प्रेममा आधारित थिए र यदि यहूदी राष्ट्रले त्यसलाई पालन गऱ्यो भने तिनीहरूले पाउने आशिष्हरू प्रतिज्ञा गरिएको थियो (प्रस्थान ६:७, ८; लेवी २६:१२)। दश आज्ञामा भएका दुई भागहरूले परमेश्वर र मानिसको सम्बन्ध र मानिस र मानिसहरूको बिचको सम्बन्धलाई कसरी सुमधुर राख्ने भन्ने लक्ष्य प्रस्तुत गर्दछ।

`पढ्नुहोस्: प्रस्थान २०:१-१७ पढ्नुहोस्। परमेश्वर र मानिसको बिचमा हुनुपर्ने प्रेमिलो सम्बन्ध र मानिस र मानिसका बिचमा हुनुपर्ने प्रेमिलो सम्बन्धका नीतिहरू ती दश आज्ञाहरूले कसरी प्रष्ट पार्दछन्?`

प्रथम चार आज्ञाहरू मानिसहरूले परमेश्वरसँग कस्तो सम्बन्ध राख्नुपर्छ भनेर देखाउँछन् भने अन्तिम छ आज्ञाहरू मानिस र मानिसका बिचमा हुनुपर्ने आचरण वा व्यवहारलाई देखाउँछन्। परमेश्वरसँग र अरूहरूसँगको सम्बन्धका नीतिहरू परमेश्वरका दश आज्ञा वा नीतिहरू सम्मत हुनुपर्दछ।

व्यवस्थाका ती दुई भागहरूलाई येशूले सिधै सबभन्दा महान् आज्ञाहरू भनेर सम्बोधन गर्नुभएको थियो। “तिमीले तिम्रा परमेश्वरलाई तिम्रो हृदयदेखि नै प्रेम गर्नू” (मत्ती २२:३७; यसलाई व्यवस्था ६:५सँग तुलना गर्नुहोस्) र “तिम्रो छिमेकीलाई तिमीले आफैलाई प्रेम गरेको जस्तै प्रेम गर्नू” (मत्ती २२:३९ रूपान्तरित; यसलाई लेवी १९:१८सँग तुलना गर्नुहोस्)।

हामीहरूका सम्पूर्ण आयामले परमेश्वरलाई कसरी प्रेम गर्नुपर्छ भनेर पहिलो चार आज्ञाहरूले सिकाउँदछन् भने अन्तिम चार आज्ञाहरूले अरूहरूलाई हामी आफैलाई जस्तो कसरी प्रेम गर्नुपर्छ सो भन्दछन्। ती दुई आज्ञाहरू महान् प्रेममा नै बुनिएका छन् भनेर येशूले स्पष्ट पार्नुभएको छ। “ती दुई आज्ञाहरूमा नै सबै व्यवस्था वा आज्ञा र अगमवक्ताहरूका शिक्षाहरू झुण्डिएको हुन्छ” (मत्ती २२:४० रूपान्तरित)।

परमेश्वरको व्यवस्थाको सम्पूर्ण पक्ष नै परमेश्वरको प्रेममा आधारित छ। परमेश्वरका प्रेम र व्यवस्थालाई अलग गर्न सकिँदैन। कतिपय इसाईहरूले नै यो सिकाउँदछन् कि हामीले दश आज्ञाहरूलाई पालन गर्नुपर्दैन। हामी केवल परमेश्वर र अरूहरूलाई प्रेम गरे पुग्छ। यो धारणामा किन अर्थ छैन?

`दश आज्ञाहरूका कुनै पनि बुँदालाई हामीले उल्लङ्घन गरेर चल्यौं भने हामी परमेश्वर र अरूहरूलाई हाम्रो प्रेम कसरी व्यक्त गर्न सक्छौं त?`