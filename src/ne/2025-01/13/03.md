---
title: 'परमेश्वरको व्यवस्था वा दश आज्ञा पवित्र, धर्मी र असल छ'
date: 24/03/2025
---

परमेश्वरको व्यवस्था वा दश आज्ञाको जग नै प्रेम हो। जब परमेश्वरले व्यवस्थालाई समर्थन गर्नुहुन्छ वा कायम गर्नुहुन्छ तब प्रेमलाई पनि उहाँले कायम राख्नुहुन्छ। व्यवस्थालाई उचाल्नु भन्नुको अर्थ प्रेमलाई उचाल्नु हो। त्यसैकारण व्यवस्थाअनुसार नचलेर पापी हुनेहरूका निम्ति येशू मर्नुभएको थियो। उहाँले हामीलाई उहाँको अनुग्रह उपलब्ध गराउनुभएर उहाँले व्यवस्थालाई उचाल्नुभएको छ। यसरी उहाँ न्यायी हुनुहुन्छ, र उहाँलाई विश्वास गर्नेहरूलाई उहाँले निर्दोष ठहऱ्याउनुहुन्छ (रोमी ३:२५, २६)। व्यवस्थालाई कायम गर्दै प्रेमलाई व्यक्त गर्ने येशूका नीति कस्तो अपरम्पारको छ! मुक्तिको प्रक्रियाले व्यवस्थालाई अपाङ्ग बनाएको छैन तर व्यवस्था कायमै छ भनेर येशूले स्पष्ट गर्नुभएको थियो।

`पढ्नुहोस्: रोमी ६:१॒४ पढ्नुहोस्, त्यसपछि रोमी ७:७-२५ पढेर विशेष गरी १२ पदमा ध्कान दिनुहोस्। कतिपय विद्वान तथा ठूला-ठूलो प्रचारक इसाईहरूले नै येशू क्रूसमा मर्नुभएपछि दश आज्ञाको औचित्य खारेज भयो भनेर सिकाउँदछन्। तर यी पदहरूले व्यवस्था वा दश आज्ञाकै बारेमा पावलले के जिकिर गर्दछन्? के येशू मर्नुभएपछि दश आज्ञा खारेज भयो त?`

यो दुःख लाग्दो शिक्षा हो कि प्रायः जसो सबै इसाई सम्प्रदाय वा डिनोमिनेशनहरूले अनुग्रह र मुक्तिले गर्दा परमेश्वरका दश आज्ञालाई निकम्मा बनाएको छन्। हामीले पापलाई निरन्तरता दिनुहुन्न भनेर पावलले जिकिर गर्दछन्। पापलाई निरन्तरता दियौं भने हामीमा अनुग्रह बढ्छ भन्ने धारणा बाइबलले सिकाउँदैन। तर येशू ख्रीष्टलाई विश्वासद्वारा ग्रहण गर्नेले येशूको मृत्युमा बप्तिस्मा लिएको हुन्छ, त्यसकारण त्यस मानिसको निम्ति पाप मरेको हुन्छ र येशूमा जीवित भइरहेको हुन्छ।

परमेश्वरको व्यवस्था वा दश आज्ञा पाप होइन। तर अरू कामहरूमध्ये दश आज्ञाले पाप के हो भनेर औँल्याउँछ र हामीमा भएको पापलाई दश आज्ञाले पर्दाफास गर्दछ। त्यसैकारण, पावलले दश आज्ञाको गरिमालाई उचालेर यो भावना व्यक्त गर्दछन्, “व्यवस्था वा दश आज्ञा पवित्र छ, परमेश्वरको आज्ञा पवित्र, न्यायी र असल छ” (रोमी ७:१२)। अरू कुनै पनि धर्म, दर्शन र विद्याले भन्दा दश आज्ञाले हामीलाई मुक्ति धेरै खाँचो छ भनेर प्रकट गर्दछ। हामीलाई पापको चङ्गुलबाट उद्धार गर्नुपर्छ तर त्यो पाप के हो त भन्दा दश आज्ञाले नै औँल्याउँछ। येशू ख्रीष्टद्वारा नै मुक्ति र उद्धार हामी पाउँछौं वा पापबाट हामीले राहत पाउँछौं। त्यसैकारण वा कुनै विश्वास वा निष्ठाले दश आज्ञालाई निकम्मा बनाउँदैन। तर त्यसको विपरित दश आज्ञालाई हामी स्थापित गर्छौं वा कायम राख्छौं (रोमी ३:३१)।

येशू ख्रीष्ट दश आज्ञालाई खारेज गर्न आउनुभएको थिएन तर दश आज्ञामा दिएको प्रतिज्ञालाई पूरा गर्न उहाँ आउनुभएको थियो। उहाँले अगमवक्ताहरूका वचनहरूलाई पनि पूरा गर्नुभएको थियो। येशूले नै यो जिकिर गर्नुभएको छ: “जबसम्म स्वर्ग र पृथ्वी टलेर जाँदैन” तबसम्म “कुनै किसिमले व्यवस्थाबाट एउटा मात्रा वा एउटा बिन्दु टल्नेछैन।” (मत्ती ५:१८)।

परमेश्वरको व्यवस्था वा दश आज्ञा आफैले परमेश्वरको पवित्रताको प्रतिनिधित्व गर्दछ। उहाँको प्रेमको चरित्र सिद्ध छ, उहाँ धर्मी हुनुहुन्छ, उहाँ असल हुनुहुन्छ, र उहाँ नै सत्य हुनुहुन्छ (लेवी १९:२; भजनसंग्रह १९:७, ८; भजनसंग्रह ११९:१४२, १७२)। प्रस्थान ३१:१८ अनुसार दश आज्ञालाई ढुङ्गाका पाटीहरूमा परमेश्वर आफैले लेख्नुभएको थियो भन्ने सन्देश अत्यन्तै महत्त्वपूर्ण मान्नुपर्छ। परमेश्वरको अपरिवर्तनीय चरित्र र नैतिक राज्य प्रणालीलाई दश आज्ञाले नै साक्षीको रूपमा प्रकट गरिरहेको हुन्छ। परमेश्वरको शासन प्रेमको जगमा नै आधारित छ। शैतानले त्यसलाई चुनौति दिँदा नै महान् द्वन्द्वको सुरुवात भएको थियो।

`“यदि तिमीहरूले मलाई प्रेम गर्छौ भने मेरा आज्ञाहरू पालन गर” (यूहन्ना १४:१५) भन्ने येशूको कथनले दश आज्ञा र प्रेम कसरी बुनिएको रहेछ भनेर हामीलाई कसरी सिकाउँछ?`