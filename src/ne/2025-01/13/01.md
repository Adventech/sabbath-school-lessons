---
title: 'प्रेम नै सारा व्यवस्था वा दश आज्ञालाई पूरा गर्ने नीति हो'
date: 22/03/2025
---

### यस अध्यायको अध्ययनको लागि निम्न पदहरू पढ्नुहोस्

प्रस्थान २०:१-१७; रोमी ६:१-३; रोमी ७:७-१२; यर्मिया ३१:३१-३४; मत्ती २३:२३, २४; याकूब २:१-९।

> <p>याद गर्नुपर्ने पद</p>
> “कोही मानिस पनि कसैप्रति ऋणी नहुनू। तर ऋणी नै हुनुपर्छ भनेर एक आपसलाई प्रेम गरेर प्रेमको ऋण चुक्ता गर्नू। जसले एक आपसमा प्रेम गर्छ उसले सबै व्यवस्थालाई पालन गरेको ठहर्छ।” (रोमी १३:८ रूपान्तरित)।

जब एउटा चर्चको संचालक समिती बसिरहेको थियो, तिनीहरूले समस्या दिने चर्च सदस्यको बारेमा छलफल गरिरहेको थिए। कसैले पास्टरलाई यो सुनाए, “दया वा करुणालाई आधार बनाएर हामी निर्णय गर्न सक्दैनौं।” हो त? परमेश्वर र उहाँका व्यवस्थाको बारेमा यस मानिसको बुझाइ के रहेछ भनेर पास्टरले सोचे। मानिसहरूसँग गर्ने कारोबारमा दया र करुणालाई केन्द्रबिन्दु बनाउनुपर्छ। विशेष गरेर चर्चका गल्ती गर्ने सदस्यप्रति हामी बढी संवेदनशील हुनुपर्दछ। करुणा, कृपा र माया सबै प्रेमको पोकोभित्र पर्दछ। अनि रोमी १३:८ले हामीलाई बताउँदछ कि छिमेकीलाई प्रेम गर्नु नै व्यवस्थालाई पूरा गर्नु हो।

यदि प्रेम गर्न नै व्यवस्था वा दश आज्ञालाई पूरा गर्नु हो भने व्यवस्थालाई प्रेमबाट अलग गर्न सकिँदैन भनेर हामीले सोच्नुपर्दछ। अर्थात् प्रेम मात्र गरे पुगिहाल्छ नि; व्यवस्था किन पालन गर्नुपर्छ वा प्रेम व्यवस्थासँग जोडिएको छैन भनेर सोच्नु पनि खतरा नै मान्नुपर्दछ। व्यवस्था दिनुहुने परमेश्वर नै प्रेम हुनुभएकोले परमेश्वरको व्यवस्था प्रेमको व्यवस्था हो। एलेन जी. ह्वाइटले क्राइस्ट अब्जेक्ट लेसनसको पृ. ३०५मा उल्लेख गर्नुहुन्छ, “परमेश्वरको व्यवस्था उहाँको चरित्रको प्रतिलिपि हो।”

परमेश्वरको व्यवस्था कुनै अदृश्य वा छोपिएका धार्मिक रीति, रिवाज वा विधि होइन जसलाई केवल पास्टर वा धर्मका गुरुहरूले मात्रै मान्ने हो। यो समस्त मानव कल्याणको निम्ति आदेश, शिक्षा र दीक्षा हो। यो मानिसहरूको हितको निम्ति हो वा तिनीहरू यस संसारमा कुन चालमा हिँड्नुपर्छ भनेर देखाउने मार्ग निर्देशन हो। परमेश्वरको व्यवस्था उहाँको प्रेमको प्रकटीकरण हो।