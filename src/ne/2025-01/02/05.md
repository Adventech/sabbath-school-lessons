---
title: 'अस्वीकार गरिएको र गुमाइएको दया वा परमेश्वरको अनुकम्पा'
date: 08/01/2025
---

परमेश्वरको प्रेम अनन्त र अटल छ। त्यसलाई पाउन हामीले केही धर्मकर्म, दानदक्षिना, त्याग, तपस्या आदि काहरू गर्नु आवश्यक छैन [जसरी हाम्रो कुनै पनि कामले सूर्यलाई झुल्काउन सक्दैनौं]। त्यो प्रेम ग्रहण वा स्वीकार गर्ने कि अस्वीकार गर्ने अवसर हामी प्रत्येक मानव प्राणीलाई सुम्पिएको छ। हामीले केही गर्नुभन्दा पनि पहिले परमेश्वरको अनन्तको र सिद्ध प्रेम सित्तैँमा स्वतः उपलब्ध गराइएको छ (यर्मिया ३१:३ हेर्नुहोस्)। हामीले माग्नुभन्दा पहिले नै परमेश्वरले गर्नुभएकै प्रेमको कारणले त्यसको प्रत्युत्तर हामीले दिने वा नदिने सो अधिकार हामीलाई नै निहित गरिएको छ। के उहाँले उपलब्ध गराउनुभएको प्रेमलाई हामी उपभोग गर्न चाहन्छौं त? उहाँले गर्नुभएको प्रेमलाई हामीले फर्काउने कि नफर्काउने?

`पढ्नुहोस्: १ यूहन्ना ४:७-२० पढ्नुहोस् र विशेष गरी ७ र १९ पदहरूमा ध्यान दिनुहोस्। यी पदहरूले परमेश्वरको प्रेमको प्राथमिकता के हो भनेर कसरी बताएका छन्।`

परमेश्वरले जहिले पनि पहिला प्रेम गर्नुहुन्छ [जसरी बच्चाले प्रेम गर्न जान्नुभन्दा अगाडि आमाले प्रेम गरेको हुन्छ]। यदि उहाँले हामीलाई पहिला प्रेम गर्नुभएन भने उहाँलाई प्रेम फर्काउन पनि जानेका हँदैनौं। जब प्रेम गर्ने क्षमतासाथ र प्रेमिलो बन्ने खुबीले सम्पन्न गराउनुभएर परमेश्वरले हामीलाई सृष्टि गर्नुभयो तब प्रेमको जग उहाँले नै बसाल्नुभएको थियो र उहाँ नै हामीमा हुने प्रेमको स्रोत हुनुभएको थियो। यद्यपि, त्यो प्रेमको उपभोग गरेर हाम्रो जीवन सार्थक बनाउने हो कि नबनाउने, त्यो हाम्रै आत्मनिर्णय हो। क्षमा नगर्ने नोकर वा कर्मचारीको बारेमा येशूले दिनुभएको अर्तिकथामा यो सत्य स्पष्ट पारिएको छ (हेर्नुहोस्, मत्ती १८:२३-३५)।

उपर्युक्त अर्तिकथामा हामीले यो देख्छौं कि नोकर वा कर्मचारीको ठूलो ऋण उसको मालिकलाई कहिले पनि तिर्न सक्दैन। यस कथाको अनुसार नोकरले उसको मालिकलाई १०,००० टालेन्ट वा सिक्का तिर्नुपर्थ्यो। एक टालेन्ट वा सिक्का छ हजार डिनारी हो। एक डिनारी भनेको मजदुरको एक दिनको ज्याला हो (मत्ती २०:२सँग तुलना गर्नुहोस्)। त्यसको अर्थ सरदर मजदुरले एक टालेन्ट वा सिक्का कमाउन ६,००० दिन काम गर्नुपर्थ्यो। बिदा कटाएर काम गऱ्यो भने एक मजदुरले वर्षको ३०० दिन काम गर्नुपर्थ्यो। उसले ३०० डिनारी वर्षमा कमाउँथ्यो। त्यसको अर्थ एक जना सरदर मजदुरले एक टालेन्ट पैसा फिर्ता दिन कमसेकम २० वर्ष लाग्थ्यो। ६००० डिनारी [एक टालेन्ट] मात्र कमाउन उसले वर्षको ३०० दिन काम गऱ्यो भने २० वर्ष लाग्थ्यो। १०,००० टालेन्ट कमाउन सरदर मजदुरलाई २००,००० (दुई लाख) वर्ष लाग्थ्यो। छोटकरीमा भन्ने हो भने त्यस नोकरले आफ्नो ऋण कुनै हालतमा पनि तिर्न सक्दैनथ्यो। तर उसको मालिकले उसलाई दया देखाएर उसको ऋण सबै माफी गरिदिए। त्यसको अर्थ त्यो अथाह ऋण उसले सित्तैँमा पाएको थियो।

तर, त्यस क्षमा पाएको नोकरले १०० डिनारीभन्दा अत्यन्तै थोरै पैसा आफ्नो सङ्गी नोकरबाट जबरजस्ती असुल्न खोज्दा उसले असुल्न नसकेकोले उसले त्यस साथीलाई झ्यालखानामा थुनिदियो। त्यो थाहा पाएर मालिकको रिस दन्क्यो र आफूले दिएको क्षमा फिर्ता लिए। त्यसको अर्थ ऋण क्षमा पाउने नोकरले आफ्नो मालिकबाट पाएको प्रेम र क्षमालाई गुमायो। परमेश्वरको प्रेम कहिल्यै नसुक्ने भए तापनि, यदि कसैले अस्वीकार गरेमा, उहाँले दिनुभएको दया, करुणा र फाइदाहरू उसले गुमाउन सक्छ।

`तपाईंलाई कुन मोलमा येशूले क्षमा दिनुभयो सो सोच्नुहोस्। अरूलाई क्षमा दिनुपर्ने मनस्थिति तपाईंमा पनि हुनुपर्छ भनेर त्यसले कसरी सिकाउँछ?`