---
title: 'थप जानकारी'
date: 10/01/2025
---

एलेन जी. ह्वाइटद्वारा लिखित स्टेप्स टु क्राइस्टको पृ. ९३-१०४को “द प्रिभिलेज अभ प्रेयर” भन्ने अध्याय पढ्नुहोस्।

“तपाईंका चाहनाहरू, आनन्दहरू, सन्ताप वा पिरहरू, चिन्ताहरू र डरहरू परमेश्वरको सामु राख्नुहोस्। तपाईंले उहाँलाई कहिल्यै पनि बोझमा पार्न सक्नुहुन्न। तपाईंले उहाँलाई थकित बनाउन सक्नुहुन्न। तपाईंको शिरको प्रत्येक कपाल गन्नुहुनेले उहाँका छोराछोरीहरूका चाहनाहरूप्रति उहाँले आँखा चिम्लिनुहुन्न। ‘प्रभु कस्तो करुणामय र कृपालु हुनुहुन्छ।’ याकूब ५:११। हाम्रा दुःख कष्ट र पीडाले र हाम्रो सुस्केरा समेतले उहाँको प्रेमिलो हृदयमा छोइरहेको हुन्छ। तपाईंको दिमागमा अड्डा जमाइरहेको जुनसुकै अन्यौलता, अलमल र हैरानलाई उहाँकहाँ लानुहोस्। उहाँले बोक्न नसक्ने कुनै पनि भारी छैन। सारा जगत वा संसारहरूलाई उहाँले थामिराख्नुभएको छ। जगत ब्रह्माण्डका सबै कारोबारहरूमाथि उहाँले प्रभुत्व जमाउनुभएको छ। हामीलाई अशान्ति ल्याउने कुनै पनि सानातिना कुराहरूलाई उहाँले थाहा पाउनुहुन्छ। कुनै पनि कुरो यस्तो जतिल छैन जुन उहाँले फुत्काउन सक्नुहुन्न। उहाँका छोराछोरीहरूलाई आउने कुनै पनि विपत्ति उहाँको नजरबाट लुकेको हुँदैन। मनमा पिरोलिरहेको प्रत्येक चिन्ता, हर्ष र बिस्मात, हृदयको चित्कार र प्रार्थनाप्रति हाम्रो स्वर्गमा रहनुहुने परमेश्वर पिता संवेदनशील हुनुहुन्छ। उहाँले हामीप्रति तुरन्तै चासो राख्नुहुन्न भन्ने छैन। ‘उहाँले टुक्रिएको हृदय भएकाहरूलाई निको पार्नुहुन्छ, र तिनीहरूका चोटहरूमा पट्टी बाँधिदिनुहुन्छ।’ भजनसंग्रह १४७:३। परमेश्वर र प्रत्येक मानिससँगको सम्बन्ध विशेष र पूर्ण छ, मानौं उहाँको हेरचाहमा अरू कुनै दोस्रो व्यक्ति छैन। उहाँको सम्बन्ध प्रत्येक मानव प्राणीप्रति यति गाढा हुन सक्छ कि उहाँले आफ्नो प्रिय पुत्र केवल उसको निम्ति मात्र सुम्पनुभएको आभास उसले पाउन सक्छ।” एलेन जी. ह्वाइट, स्टेप्स टु क्राइस्ट, पृ. १००।

**छलफलको लागि प्रश्नहरू**:

`यो अभिव्यक्तिमा ध्यान दिनुहोस्: “परमेश्वर र प्रत्येक मानिससँगको सम्बन्ध विशेष र पूर्ण छ मानौं उहाँको हेरचाहमा अरू कुनै दोस्रो व्यक्ति छैन। उहाँको सम्बन्ध प्रत्येक मानव प्राणीप्रति यति गाढा हुन सक्छ कि उहाँले आफ्नो प्रिय पुत्र केवल उसको निम्ति मात्र सुम्पनुभएको आभास उसले पाउन सक्छ।” परमेश्वर तपाईंको एकदम नजिक हुनुभएको र तपाईंप्रति उहाँको चासो कतिको छ भन्ने ज्ञानले तपाईंलाई कस्तो सान्त्वना दिन्छ र तपाईं कस्तो जीवन बिताउनुपर्छ भनेर तपाईंले महसुस गर्न सक्नुहुन्छ? यो अचम्मको प्रतिज्ञाको वास्तविकतालाई मध्यनजर राखेर तपाईं कसरी बाँच्ने भनेर सोच्न सक्नुहुन्छ? दिनदिनै यस तथ्यलाई हृदयमा राखेर चल्दा तपाईंको जीवन कस्तो हुने होला?`

`यस अध्यायमा अध्ययन गरेको आधारमा भजनसंग्रह १०३:१७, १८लाई तपाईंले कसरी बुझ्न सक्नुहुन्छ? परमेश्वरको प्रेम अनन्त छ भनेर ती पदहरूले कसरी प्रकट गर्छन्? फेरि त्यसै समयमा उहाँको प्रेमको फाइदा उठाउन उहाँसँगको हाम्रो सम्बन्धलाई स्वीकार्ने वा नस्वीकार्नेमा भर पर्छ भनेर कसरी महसुस गर्ने?`

`ती तथ्य थाहा पाउँदा परमेश्वरसँग तपाईंको सम्बन्धले फरक पार्छ भनेर कसरी थाहा पाउने? अरूहरूको दुःख, पीडा र सन्तापहरूप्रति संवेदनशील हुन त्यसले कसरी सहयोग गर्दछ?`