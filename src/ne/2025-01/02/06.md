---
title: 'तिमीले सित्तैँमा पाएको सित्तैँमा देऊ'
date: 09/01/2025
---

जसरी नोकरले आफ्नो मालिकलाई उसको ऋण कहिले पनि तिर्न सक्दैनथ्यो, त्यसरी नै हामीले परमेश्वरलाई हाम्रा पापहरूको ऋण कहिल्यै तिर्न सक्दैनौं। परमेश्वरको प्रेम कमाउन हामीले कुनै पनि काम वा धर्मकर्म गर्न सक्दैनौं। उहाँको प्रेम पाउन हामीमा खुबी छैन, हामी योग्य पनि छैनौं। पावलले यसरी व्यक्त गर्दछन्, “हामी दुर्बल हुँदा नै ख्रीष्ट अधर्मीहरूका निम्ति ठीक समयमा मर्नुभयो। धार्मिक मानिसको निम्ति मर्न तयार हुने कोही बिरलै पाइएला, कतै असल मानिसको निम्ति कसैले मर्ने आँट गरी पनि हाल्ला। तर परमेश्वरले हाम्रा निम्ति उहाँको प्रेम यसैमा देखाउनुहुन्छ, कि हामी पापी छँदै ख्रीष्ट हाम्रा निम्ति मर्नुभयो।” (रोमी ५:६-८)। परमेश्वरको प्रेम कस्तो अचम्मको र चकित पार्ने प्रेम हो! १ यूहन्ना ३:१मा उल्लेख गरिएको छ, “हेर, पिताले हामीलाई कस्तो किसिमले प्रेम गर्नुभएको छ, कि हामी परमेश्वरका सन्तान भनी कहलिएकाहरू हौं, र साँच्चै हौं पनि। यसैकारणले त संसारले हामीलाई चिन्दैन, किनभने त्यसले उहाँलाई चिनेन।”

यद्यपि, हामीले परमेश्वरको प्रेमलाई सकेसम्म प्रतिबिम्बित गर्नुपर्छ र उहाँको प्रेमप्रति आभारित त हुनैपर्छ। यदि हामीले उहाँको महान् करुणा र क्षमा पायौं भने हामीले पनि अरूमाथि हाम्रो करुणा र दया देखाउनुपर्छ साथै क्षमा दिन सक्नुपर्दछ। नोकरको अर्तिकथालाई याद गर्नुहोस्। उसले आफ्नो साथीलाई दया नदेखाएको र क्षमा नदिएको कारणले उसले पाएको मालिकको दया र क्षमा उसले गुमाएको थियो। यदि हामीले परमेश्वरलाई साँच्चिकै प्रेम गर्छौं भने, उहाँको प्रेम अरूहरूलाई प्रतिबिम्बित गर्न हामी असफल हुन सक्दैनौं।

`पढ्नुहोस्: यूहन्ना १५:१२; १ यूहन्ना ३:१६; र १ यूहन्ना ४:७-२१ पढ्नुहोस्। परमेश्वरको प्रेम, उहाँप्रति हाम्रो प्रेम र अरूहरूप्रति हाम्रो प्रेम सम्बन्धको बारेमा यी पदहरूले हामीलाई के सिकाउँछ?`

येशूले उहाँका चेलाहरूलाई के आदेश दिनुभयो त? “मैले आज्ञा गरेको अनुसार चल्यौ भने तिमीहरू मेरा मित्र हुनेछौ।” (यूहन्ना १५:१४)। तिनीहरूलाई येशूले के आदेश दिनुभयो त? अरू आज्ञाहरूको बीचमा विशेष गरेर उहाँले तिनीहरूलाई र हामीलाई पनि आदेश दिनुहुन्छ कि जसरी उहाँले प्रेम गर्नुभयो त्यसरी नै एक आपसमा प्रेम गर। परमेश्वरलाई र एक आपसमा प्रेम गर भन्ने आदेश प्रभुले हामीलाई दिनुभएको छ।

संक्षेप्तमा भन्ने हो भने हामी असिमित ऋणबाट क्षमा पायौं भनेर हामीले महसुस गर्नुपर्छ। कुनै हालतमा पनि वा कुनै धर्म, कर्म, त्याग, तपस्या, दान, परम्परा र संस्कार पालन गरेर परमेश्वरको राज्यमा पस्न सक्दैनौं। हाम्रो पापको मोल येशूले हाम्रो निम्ति क्रूसमा तिरिदिनुभएको थियो। त्यसकारण, हामीले परमेश्वरलाई प्रेम गर्नुपर्छ र उहाँको प्रशंसा गर्नुपर्छ। अरूलाई अनुग्रह र प्रेम देखाउन लक्ष्य बोकेर हामी जिउनुपर्दछ। भनिएको छ, “थोरै क्षमा पाउनेले थोरै माया गर्छ।” परमेश्वरले हामीलाई कति क्षमा दिनुभयो भनेर महसुस गर्न हामीहरूमध्ये को नहोला?

परमेश्वरलाई हामीले प्रेम गर्नुभएकै कारणले हामीले अरूहरूलाई पनि प्रेम गर्नुपर्छ। हामी जोशिलो र हतार गरेर परमेश्वरको प्रेमको सन्देश अरूहरूलाई हाम्रो काम र वचनबाट दिनुपर्दछ। मानिसहरूको दैनिक जीवनलाई सहज बनाउन हामी सहयोग गर्नुपर्छ, र हामी परमेश्वरको प्रेमको माध्यम हुनुपर्दछ। यो संसार पाप र मृत्युको ज्यादतीमा डुबिरहेको छ। परमेश्वरले उपलब्ध गराउनुभएको अनन्त जीवन, नयाँ स्वर्ग र नयाँ पृथ्वीलाई स्वीकार गर्न हामीले मानिसहरूलाई हौशला दिनुपर्दछ। पापले क्षतबिक्षत भएको यस पृथ्वीको संरचना पूरै नयाँ हुनेछ भन्ने आश्वासन मानिसहरूकहाँ पुऱ्याउनुपर्दछ। उहाँको त्यो प्रेम र उज्ज्वल भविष्यको प्रतिज्ञालाई तिरस्कार गर्दा मानिसहरूको जीवन कतिको अनर्थ, लक्षहिन र विनाश हुन्छ भनेर पनि सजग गराउनुपर्दछ।

`अरूहरूलाई प्रेम गरेर परमेश्वरलाई प्रेम देखाएको छु भनेर तपाईंले कुन कदमहरू चाल्न सक्नुहुन्छ? आज र आउने दिनहरूमा परमेश्वरको प्रेम देखाउन र उहाँको अनन्त जीवनमा सहभागी हुन तपाईंलाई अरूहरूलाई कसरी आह्वान गर्न सक्नुहुन्छ?`