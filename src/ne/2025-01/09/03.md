---
title: 'यसै पृथ्वीमा ख्रीष्ट र शैतानको बीचमा भएको द्वन्द्वको सुरुवात'
date: 24/02/2025
---

यदि जमिनदारले असल बिउ छरेको भए खेतमा खराब बिउ किन भयो भन्ने प्रश्नसँग गाँसिएको अर्को प्रश्न त छ नै: यदि परमेश्वरले संसार सृष्टि गर्नुहुँदा सबै थोक असलै थियो भने खराबको उदय कसरी भयो त?

`पढ्नुहोस्: उत्पत्ति १:३१ पद पढ्नुहोस्। जब परमेश्वरले संसार सृष्टि गर्ने काम सम्पन्न गर्नुभयो तब त्यसको अवस्था कस्तो थियो भन्ने सन्दर्भमा यही पदमा भएका परमेश्वरका शब्दहरूले के बताउँछन्, र यसको जवाफ किन महत्त्वपूर्ण छ?`

उत्पत्ति १:३१ अनुसार जब परमेश्वरले संसार सृष्टि गरेर सिध्याउनुभयो तब पृथ्वीको सबै प्राकृतिक, जीवजीवात सम्पदालाई हेर्नुहुँदा उहाँ अत्यन्तै सन्तुष्ट हुनुभयो र भन्नुभयो, “आहा, कति धेरै असल छ!” तत्कालै यस पृथ्वी ग्रहमा कुनै खराबको आभास पनि थिएन। त्यसो भए, मानव अनुभवमा खराब तत्त्व कसरी घुस्यो त?

`पढ्नुहोस्: उत्पत्ति ३:१-७ पढ्नुहोस्। यस पृथ्वी ग्रहमा खराब कसरी घुस्यो भनेर यी पदहरूले के बताउँछ? जगत्मा द्वन्द्व कसरी पैदा भयो भनेर यी पदहरूले कसरी खुलासा गराउँछ? (प्रकाश १२:७-९ पनि हेर्नुहोस्।)`

उपर्युक्त उत्पत्तिको वृत्तान्तमा सर्पले हव्वालाई परमेश्वरको चरित्रकै बारेमा झुटो बोलेको थियो। प्रकाश १२:७-९मा त्यो सर्प शैतान आफै थियो भनेर बताइन्छ। परमेश्वरको आदेशलाई नै शङ्का उब्जाउने गरेर सर्पले प्रश्न हव्वाको सामु राख्छ। उसको प्रश्नमा नै परमेश्वरको आदेशमा प्रश्न चिन्ह लगाएको थियो। अनि सर्पले परमेश्वरको आदेशलाई ठाडै चुनौती दिएर भन्यो, “तिमीहरू निश्चय नै मर्नेछैनौ।” (उत्पत्ति ३:४ KJV)।

कि त सर्पले कि त परमेश्वरले हव्वालाई झुटो बोले। तर अब परमेश्वरले उनलाई भनेको आदेशलाई विश्वास गर्ने कि सर्पलाई? त्यो आत्मनिर्णय वा स्वविवेको अधिकार प्रयोग गर्ने कि नगर्ने उनैलाई दिइएको थियो।

यहाँ र बाइबलका अरू पदहरूमा द्वन्द्वको मुख्य विषयवस्तु नै कसलाई विश्वास गर्ने वा कसलाई नगर्ने भन्ने कुरामा थियो भनेर देखाउँछ। यो विश्वास गर्ने वा नगर्ने आधार कसलाई प्रेम गर्ने र नगर्नेमा गाँसिएको थियो। तपाईंले कसैमाथि विश्वास गर्नुहुन्छ कि गर्नुहुन्न भन्ने मामिलामा तपाईंले उसमाथि भरोसा राख्न सक्नुहुन्छ कि सक्नुहुन्न भन्ने मनस्थितिले तपाईंमा अड्डा जमाएको हुन्छ। त्यसको अर्थ उसमाथि भरोसा राख्न सकिन्छ कि सकिँदैन वा उसलाई तपाईंले प्रेम गर्न सक्नुहुन्छ कि सक्नुहुन्न भन्ने फैसलाको दोधारमा तपाईं परिरहेको हुन्छ। तर हव्वाले परमेश्वरले भन्नुभएको कुरालाई सुन्नुपर्दथ्यो।

`उत्पत्ति ३:१५ पढ्नुहोस्। स्त्रीको सन्तान जसले सर्पको शिर ठुक्राउनेछ भन्ने वचनले मसीहलाई सम्बोधन गरेको नै छ भन्ने पहिलो सुसमाचार (प्रोटोइभान्जलियुम protoevangelium) भनेर परिचित भएको छ। यसले द्वन्द्वको वास्तविकता र त्यसको बीचमा आशा पनि उपलब्ध गराएको छ भनेर तपाईंलाई कसरी विश्वस्त पार्दछ?`