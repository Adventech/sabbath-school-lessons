---
title: 'जगत् ब्रह्माण्डमा भइरहेको महान् द्वन्द्व'
date: 22/02/2025
---

### यस अध्यायको अध्ययनको लागि निम्न पदहरू पढ्नुहोस्

मत्ती १३:२४-२७; उत्पत्ति १:३१; इजकिएल २८:१२-१९; यशैया १४:१२-१५; मत्ती ४:१-११; यूहन्ना ८:४४, ४५।

> <p>याद गर्नुपर्ने पद</p>
> “तेरो र स्त्रीको बीचमा, र तेरो सन्तान र स्त्रीको सन्तानको बीचमा म दुश्मनी हालिदिनेछु। त्यसले तेरो शिर कुच्च्याउनेछ, र तैंले त्यसको कुर्कुच्चो डस्नेछस्।” (उत्पत्ति ३:१५)।

बाइबलमा धेरै आत्मिक शिक्षा दीक्षाहरू छन्, तर ख्रीष्ट र शैतानको बीचमा रहिरहेको भीषण द्वन्द्व ती सबै बाइबलीय धार्मिक विज्ञानको केन्द्रबिन्दु हो। परमेश्वर र स्वर्गका पतित दूतहरू वा परमेश्वरको राज्यशासनको विरुद्धमा जाने जीवहरूसँगको द्वन्द्व बाइबलको प्रधान विचार (मत्ती १३:२४-३०, ३७-३९; प्रकाश १२:७-१०) भए तापनि र कतिपय इसाई परम्परामा देखाइए तापनि धेरै इसाई विद्वानहरूले नै त्यस धारणालाई लत्याइरहेका छन्। सर्वसाधारण इसाईहरूलाई त्यो शिक्षा नदिएर तिनीहरूले ठूलो गल्ती गरिरहेका छन्।

बाइबलको दृष्टिकोणले जगत् ब्रह्माण्डमा भइरहेको द्वन्द्वको मुख्य विषयवस्तुकै कारण बाइबलमा भएका सम्पूर्ण वृत्तान्त रचिन पुगेको थियो। शैतान र उसका पतित स्वर्गदूतहरूले स्वर्गमा नै सुरु गरेको परमेश्वर र उहाँको राज्यप्रणालीको विरुद्धमा गरेको राजद्रोह यस संसारमा निरन्तर जारी भइरहेको छ भन्ने ज्ञानमा हामी आँखा चिम्लेर बस्न सक्दैनौं। यदि त्यो द्वन्द्वको मामिलालाई हामीले बेवास्ता गऱ्यौं भने बाइबलले बताउन चाहेको प्रधान विचार नै ओझेलमा पर्दछ। परमेश्वरको विरुद्धमा शैतान र उसका पक्षमा उभिने जीवहरूले आफ्ना चर्तिकला कायम गरिराखेको वृत्तान्तले सुसमाचारका पुस्तकहरू भरिएका छन्।

देहायका प्रश्नहरूलाई बाइबलले कस्तो निर्णयात्मक जवाफ दिन्छ भनेर हामीले यस अध्यायमा नियाल्नेछौं:

१. परमेश्वर र शैतानको बीचमा भइरहेको ब्रह्माण्डीय युद्ध बाइबलमा कहाँ सिकाउँछ?
२. बाइबलकै अनुसार त्यस द्वन्द्वको स्वभाव वा लक्षण के हो?