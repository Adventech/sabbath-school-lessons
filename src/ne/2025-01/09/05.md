---
title: 'यदि तिमीले मलाई ढोग्यो भने'
date: 26/02/2025
---

परमेश्वरको सिंहासनलाई कब्जा गर्ने नियत जारी राख्ने शैतानको नीति हो। मत्ती ४ र लूका ४मा येशू परीक्षामा पर्नुहुँदा शैतानले चालेको त्यस सिंहासन कब्जा गर्ने नियतलाई प्रकट गरिएको छ। येशू र शैतानको बीचमा भएको उल्लेखनीय मुठभेटमा परमेश्वर र शैतानको बीचमा भएको महान् द्वन्द्वको स्वभावलाई स्पष्ट रूपमा खुलासा गरिएको छ। मरुभूमिका ख्रीष्ट र शैतानको बीचमा भएको महाद्वन्द्वलाई सचित्र वा वास्तविक रूपमा गरेको चित्रणलाई सबैले ध्यान दिएर सोच्नु आवश्यक छ।

`पढ्नुहोस्: ख्रीष्ट र शैतानको बीचमा भएको वा भइरहेको महाद्वन्द्वको वास्तविकतालाई मत्ती ४:१-११मा कसरी प्रकट गरिएको छ?`

येशूलाई शैतानले परीक्षा वा प्रलोभन दिऊन् भनेर पवित्र आत्माले येशूलाई उजाड-स्थान वा मरुभूमिमा अगुवाइ गर्नुभएको थियो (मत्ती ४:१)। शैतानसँग मुकाबिला गर्ने समय अगावै येशूले ४० दिन उपवास बस्नुभएको थियो। त्यो उपवासको समय पछि येशू धेरै भोकाउनुभयो। त्यही अत्यन्तै भोकको चपेतामा येशू पर्नुहुँदा त्यसको फाइदा उठाउन शैतानले येशूलाई “यदि तपाईं परमेश्वरको पुत्र हुनुहुन्छ भने यी ढुङ्गाहरूलाई रोटी बनाएर खानुहोस्” भनेर प्रलोभनमा फसाउन खोज्यो। तर त्यस परीक्षालाई येशूले धर्मशास्त्रकै अस्त्रलाई प्रयोग गर्नुभएर सामना गर्नुभयो। यसमा येशूलाई फसाउने शैतानको योजना असफल भयो।

अनि येशूलाई उहाँकै अधिकार, शक्ति, प्रतिष्ठा र ओहोदालाई चुनौती दिन शैतानले अल्गो मन्दिरको गजुर वा चुच्चामा लग्यो र हाम फाल भन्यो। बाइबलको वचनलाई बङ्ग्याएर [कतिपयले आज पनि गर्छन्] येशूलाई उसले भन्यो, “यदि तपाईं साँच्चिकै परमेश्वरको पुत्र हुनुहुन्छ भने यहाँबाट हाम फाल्दा स्वर्गदूतहरूले तपाईंलाई सम्हालिहाल्छन् वा सुरक्षित गर्नेछन् नि।” तर येशूले धर्मशास्त्रलाई उचित रूपमा उद्धृत गरेर शैतानसँग मुकाबिला गर्नुभयो।

शैतानले के गर्न चाहेको थियो वा उसको वास्तविक नियत कस्तो थियो भनेर येशूले सामना गर्नुभएको तेस्रो परीक्षाले स्पष्ट रूपमा प्रकट गर्दछ। आफूलाई ढोग भनेर उसले येशूलाई आदेश दिन्छ। परमेश्वरले मात्र पाउनुपर्ने ढोग वा आराधनामा आफूलाई ढोग भनेर परमेश्वरको अधिकारलाई उसले कब्जा गर्न खोजेको थियो।

संसारका सारा राष्ट्र र तिनीहरूको यशलाई येशूको सामु शैतानले लोभलाग्दो गरेर सरर देखाउँदै भन्यो, “यदि तपाईंले मेरो सामु लम्पसार परेर ढोग्नुभयो भने यी सारा तपाईंलाई नै दिनेछु” (मत्ती ४:८, ९) अर्थात् उहाँले कष्ट पाउनु नै पर्नेछैन। त्यही विवरणलाई लूका ४:६मा शैतानले यसरी थपेको देखाउँछ: “यस संसारका राष्ट्रहरूमाथि भएको मेरो अधिकार र तिनीहरूको महिमा वा यश तपाईंलाई नै सुम्पिनेछु, किनभने ती मलाई नै सुम्पिएको छ र जसलाई मन लाग्छ म त्यसलाई दिनेछु।”

यहाँ पनि येशूले बाइबल धर्मशास्त्रलाई नै अस्त्र बनाउनुहुन्छ (पुरानो करार) र शैतानको प्रलोभनलाई उहाँले सामना गर्नुहुन्छ। यसमा पनि शैतान असफल भयो।

ती तिनै परीक्षा वा उहाँलाई फसाउने शैतानको आक्रमण वा जालबाट येशूले धर्मशास्त्र नै अस्त्र बनाउनुभएर आफूलाई सुरक्षित राख्नुभयो।

`एफिसी ६:१२ले हामीलाई यो याद दिलाउँछ, “हामीहरूको युद्ध शरीर र रगतको विरुद्ध होइन, तर प्रधानताहरूका विरुद्ध, शक्तिहरूका विरुद्ध, वर्तमान अन्धकारका सांसारिक शासकहरूका विरुद्ध र स्वर्गीय स्थानहरूमा भएका दुष्ट्याइँका आत्मिक सेनाहरूका विरुद्ध हो।” हामी त्रासमा रहनुहुँदैन तैपनि हाम्रा वरिपरि भएका विषम परिस्थितिहरूको वास्तविकतालाई हामीले सधैँ किन याद गरिरहनुपर्दछ?`