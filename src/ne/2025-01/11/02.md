---
title: 'विजयी येशू'
date: 09/03/2025
---

आफ्नो राजसत्तालाई हडप्ने शत्रुको अस्तित्वको बारेमा येशू आफैले “यस संसारको शासक” भनेर सम्बोधन गर्नुभएको थियो। यद्यपि, यस विश्व ब्रह्माण्डका सत्य राजा येशू आफै हुनुहुन्छ। शैतानसँगको युद्धमा येशू आफै हाम्रो लागि जित्नुहुन्छ। उहाँमा नै हामीले विजय पाउन सक्छौं। हामी दुःख, कष्ट र पीडामा गुज्रनुपरे तापनि येशूमा रहेर हामी विजयी जीवन यापन गर्न सक्छौं। शत्रु शैतानले आक्रमण गर्ने प्रत्येक चालमा येशूको सहयताले हामी विजयी पाउन सक्दछौं।

शैतानको बारेमा बाइबलले विभिन्न परिचयहरू दिएर हामीलाई चिनाएको छ:

१. सुरुदेखि नै सारा संसारलाई धोखा दिने (प्रकाश १२:९; मत्ती ४:३; यूहन्ना ८:४४; २ कोरन्थी ११:३; १ यूहन्ना ३:८)।
२. निन्दा गर्ने, बदनाम गर्ने, कलङ्क लगाउने, परमेश्वर र उहाँलाई विश्वास गर्नेहरूलाई झुटो आरोप लगाउने (प्रकाश १२:१०; प्रकाश १३:६; अय्यूब १-२; जकरिया ३:१, २; यहूदा ९)।
३. यस पृथ्वीको शासनलाई हडपेर आफै शासक भएर शासन गर्ने (यूहन्ना १२:३१, यूहन्ना १४:३०, यूहन्ना १६:११, प्रेरित २६:१८, २ कोरन्थी ४:४, एफिसी २:२, १ यूहन्ना ५:१९)।

`पढ्नुहोस्: शैतानका छलहरूको प्रतिरोध गर्न येशू ख्रीष्टले चाल्नुभएको चाललाई यूहन्ना १८:३७मा कसरी बताइएको छ? येशू नै राजा हुनुहुन्छ भनेर हामी कसरी ढुक्क हुन सक्छौं?`

शैतान परमेश्वर र उहाँका जनहरूका परमशत्रु, धोखेबाज, निन्दा गर्ने, झुटो आरोप लगाउने र सत्ता हडप्ने भनेर बाइबलमा लेखिए तापनि प्रत्येक पक्षमा येशू विजयी हुनुभएको भनेर बाइबलले नै सिकाउँदछ।

१. सत्यको बारेमा गवाही दिन येशू यस पृथ्वीमा आउनुभएको थियो। (यूहन्ना १८:३७)।
२. परमेश्वरको सिद्ध र परिपक्व धार्मिकता र प्रेम येशूले क्रूसद्वारा नै सर्वोच्च तरिकाले देखाउनुभएको थियो (रोमी ३:२५, २६; रोमी ५:८)। त्यसले गर्दा शैतानका आरोपहरू नै झुटो भएका प्रमाणित भएको थियो (प्रकाश १२:१०, ११)।
३. परमेश्वरले शैतानको राज्यलाई अन्तमा नाश गर्नुहुनेछ भनेर थाहा पाएकोले उसको समय छोटो छ भनेर उसले महसुस गरेको छ (प्रकाश १२:१२, रोमी १६:२०) र येशू ख्रीष्टले यस पृथ्वीमा सदाको निम्ति राज गर्नुहुनेछ (प्रकाश ११:१५)।

अन्तमा आएर हामी यो भन्न सक्दछौं कि शैतानले जे गरे तापनि ऊ परास्त गरिएको शत्रु हो। ऊसँग मुकाबिला गर्ने अस्त्र नै ख्रीष्टले गर्नुभएको विजय हाम्रो निम्ति प्रत्येक दिन, प्रत्येक क्षण दाबी गर्नु हो। यो विजयको दाबी उहाँले क्रूसमा उपलब्ध गराउनुभएको प्रतिज्ञाहरू नै हुन्।

`परमेश्वर र शैतानका बिचमा भइरहेको भीषण अन्तरद्वन्द्वमा कसले जित्नेछ भनेर हामीलाई थाहा छ। प्रत्येक दिन र प्रत्येक क्षणमा हामीले गर्ने निर्णयहरूद्वारा हामी कसको पक्षमा छौं भनेर हामीले नै कसरी देखाइरहेका छौं? अहिले नै हामी विजयी पक्षमा छौं भनेर हामी कसरी निर्धक्क हुने?`