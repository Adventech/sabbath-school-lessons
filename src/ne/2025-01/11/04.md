---
title: 'मेरी प्रियकी गीत'
date: 11/03/2025
---

विश्व ब्रह्माण्डमा भइरहेको युद्धको बिचमा परमेश्वरले उहाँका प्रेम र धार्मिकतालाई अचम्म तरिकाहरूले प्रकट गर्नुभएको छ। तैपनि कतिपयले त यो सोध्छन् होला कि यस संसारमा खराब तत्त्वहरूको बिगबिगी हुन नदिन वा हटाउन परमेश्वरले अझ बढी गर्न सक्नुहुन्नथ्यो होला? ब्रह्माण्डको युद्धको ढाँचामा परमेश्वरले प्रत्येक जीवलाई आत्मनिर्णयको स्वतन्त्रता दिनुभएको थियो। परमेश्वर र मानवसँग प्रेमिलो सम्बन्धलाई कायम राख्न अति आवश्यक स्वेच्छा वा विवेकको स्वतन्त्रतालाई अधिकतम प्रयोग गरोस् भन्ने परमेश्वरको चाहना थियो। परमेश्वर र मानिसको बीचमा र एक आपसमा हुनुपर्ने प्रेमचाहिँ करकाप गरेर, धम्की दिएर, तर्साएर वा जबरजस्ती गरेर असली रूपमा कायम हुँदैन। परमेश्वर र मानिसको बीचमा र एक आपसमा हुनुपर्ने प्रेम र सदभाव उच्च स्तरमा फलोस् र फुलोस् भन्ने चाहनाले गर्दा उहाँले मानिसलाई यान्त्रिक मानव सृष्टि गर्नुभएको थिएन जसमा भावना हुँदैन। अझ उहाँ परमेश्वर हुनुभए तापनि उहाँले नैतिक दायरा वा नीतिमा नै बस्नुभएर आफूलाई परिचालन गर्नुभएको थियो। उहाँको चरित्र, मिजास र स्वभावको विरुद्धमा शैतानले उठाएको आवाजलाई साम्य पार्न उहाँले नै प्रेमको पराकाष्ठालाई प्रदर्शन गर्नुभयो।

`पढ्नुहोस्: यशैया ५:१-४ पढ्नुहोस्। यी पदहरूमा कसले बोलिरहेका थिए? कसको बारेमा यशैयाले चर्चा गरिरहेका थिए? बगैँचा र बगैँचाको मालिकले कसको प्रतिनिधित्व गर्दछ? बगैँचाको निम्ति बगैँचाका मालिकले गरेका कामहरूको अर्थ के हो? त्यसको नतिजा के भयो?`

उपर्युक्त पदहरूमा यशैयाले उनकी प्रियकी गीत गाउँछन्। उनकी प्रिय बगैँचा वा दाखबारी थियो। त्यो दाखबारीका मालिक परमेश्वर आफै हुनुहुन्छ। दाखबारी वा बगैँचाले परमेश्वरका जनहरूको प्रतिनिधित्व गर्दछ (उदाहरणको लागि निम्न पदहरू हेर्नुहोस्: यशैया १:८; यर्मिया २:२१)। तर त्यसको प्रभावकारी अर्थमा केवल यहूदी जातिलाई मात्र नभएर संसारका प्रत्येक मानव प्राणी जसले उहाँलाई आफ्नो परमेश्वर भनेर स्वीकार्छ, तिनीहरूलाई समावेश भएको हुन्छन्। ती पदहरूअनुसार दाखबारीका मालिकले (परमेश्वर) त्यस बारीलाई स्याहर्न सबै थोक गर्नुभएको थियो ताकि त्यसले असल दाख फलाओस्। तर त्यस बारीले बन अङ्गुर वा अरू अनुवादमा खानै नहुने अङ्गुर पो फलायो। अझ हिब्रू भाषामा अक्षरशः अनुवाद गर्दा गन्हाउने फल भन्ने जनाउँछ। परमेश्वरकै दाखबारीमा सडेका अङ्गुरहरू फलेका थिए।

परमेश्वर आफै बोलिरहनुभएको वचन यशैया ५:३मा उल्लेख गरिएको छ। उहाँ र त्यस बारीको बिचमा न्याय गर्न वा फैसला गर्न परमेश्वरले मानिसहरूलाई आह्वान गर्नुभएको थियो। अनि यशैया ५:४मा परमेश्वर आफैले मार्मिक प्रश्न गर्नुहुन्छ, “मेरो दाखबारीको निम्ति मैले नगरेको चाहिँ के रहेको होला, जो अरू बढ्ता मैले गर्नुपर्नेथियो? असल दाख पो फल्छ कि भनेर आशा गरेको त किन त्यसले खराब दाख मात्र फलायो?” हो हाम्रै जीवनमा परमेश्वरले के बढी काम गर्न सक्नुहुन्थ्यो होला? आफूले गर्नुभएको कामलाई अरूले नै मूल्याङ्कन गरोस् भनेर उहाँले आह्वान गर्नुभएको अत्यन्तै रोचक छ।

`हाम्रो पापको निम्ति परमेश्वर आफै क्रूसमा टाँगिनुभएको परिप्रेक्ष्यमा “मेरो बारीका निम्ति अझ म के गर्न सक्छु र?” भन्ने प्रश्न कस्तो हृदय विदारक छ। हामी परमेश्वरको स्वरूपमा फर्कौं भन्ने उहाँको चाहना पूरा गर्नलाई हाम्रो निम्ति के मात्र गर्नुभएन? उहाँको यो चकित पार्ने कामको बारेमा हामीले दिन-दिनै ध्यान गर्नु अत्यन्तै जरुरी छ।`