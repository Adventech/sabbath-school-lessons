---
title: 'परमेश्वरको नाउँमाथि कलङ्क लगाउने मुद्दाको छिनोफानो'
date: 13/03/2025
---

शैतान र अरू कुनै पनि मानव प्राणीले परमेश्वरको नाउँमा कलङ्क लगाउने कुनै पनि प्रयास झुटो हो भनेर परमेश्वरले प्रत्येक माध्यमबाट प्रमाणित गर्नुभएको थियो। मुक्तिको योजनामा परमेश्वर पिता, परमेश्वर पुत्र र पवित्र आत्माले प्रकट गर्नुभएको सिद्ध र निष्कलङ्क धार्मिकता र प्रेममाथि कसैले शङ्का गर्नु नै अनुचित र अन्याय हो (रोमी ३:२५, २६; रोमी ५:८)।

`पढ्नुहोस्: यशैया ५:३, ४को सन्दर्भमा रोमी ३:१-४ पढ्नुहोस्। विश्व ब्रह्माण्डमा भइरहेको भीषण द्वन्द्वमा परमेश्वर निर्दोष हुनुहुन्छ भनेर उहाँ आफैले कसरी प्रमाणित गर्नुभएको छ? उहाँले गर्नुभएको भन्दा अझ के गर्न सक्नुहुन्थ्यो र?`

रोमी ३ र यशैया ५मा हाम्रो सिमित दिमागमा भ्याएअनुसार परमेश्वरले उहाँका जीवहरूलाई उहाँको चरित्रको बारेमा मूल्याङ्कन गर्न आह्वान गर्नुहुन्छ। हुन त हामी परमेश्वरको न्याय गर्न को हौ र? युगको अन्तमा स्वर्गमा भएका सारा बहीखाताहरू खोलिनेछन् र परमेश्वर पूर्ण र सिद्ध रूपमा न्यायी र धर्मी हुनुहुन्छ भन्ने प्रमाण हामी सबैले देख्नेछौं। यस जगत्का सबै बुद्धिजीविहरूका सामु परमेश्वरले आफू न्यायोचित, धार्मिक र प्रेमिलो हुनुहुन्छ भनेर प्रमाणित गर्नुहुनेछ।

`पढ्नुहोस्: प्रकाश १५:३ र प्रकाश १९:१-६ पढ्नुहोस्। अन्तमा आएर परमेश्वरको नाउँको सफाया कसरी पाउँछ वा उहाँ निर्दोष हुनुहुन्छ भनेर कसरी प्रमाणित गरिनेछ भनेर यी पदहरूले हामीलाई कसरी सिकाउँछन्? परमेश्वरले गर्नुभएको भन्दा थप उहाँले के गर्न सक्नुहुन्थ्यो र?`

सारा बाइबलभरि परमेश्वरले आफ्ना नाउँको इज्जत राख्न चासो देखाउनुहुन्छ। किन त? कुनै पनि व्यक्तिको चरित्र वा स्वभावलाई तपाईंले मन पराउनुहुन्न वा विश्वास गर्नुहुन्न भने, त्यस व्यक्तिलाई तपाईंले न गहिरो रूपमा प्रेम गर्न सक्नुहुन्छ न ता उहाँसँग सम्बन्ध राख्न चाहनुहुन्छ। [हाम्रो भाषामा र्याङ्ग ठ्याङ्ग नमिल्नेसँग काँधमा काँध मिलाएर को जान चाहन्छ र? अनुवादक]। यदि तपाईंको श्रीमतीलाई कसैले तपाईंको चरित्रको विरुद्धमा भयङ्कर बदनामपूर्ण कुरा भन्यो भने त्यो आरोप झुटो हो भनेर प्रमाणित गर्न तपाईंले सक्दो प्रयास गर्नुहुनेछ। यदि त्यो आरोपलाई विश्वास गरियो भने तपाईंमा भएको प्रेमिलो सम्बन्ध भत्किन सक्दछ।

अन्तमा आएर मुक्तिको सारा योजना र क्रूसद्वारा परमेश्वरको असली चरित्र, न्याय र धार्मिकतालाई उहाँले नै प्रमाणित गर्नुभएको छ। अहिले भइरहेको न्याय प्रणालीमा जगत्का सारा जीवहरूले परमेश्वर कतिको असल, न्यायी, धर्मी र प्रेमिलो हुनुहुन्छ भनेर हेरिरहेका छन्।

येशूको आगमन पछि हुने न्यायमा मुक्ति पाउनेहरूले स्वर्गदूतहरूकै न्याय गर्नेछन् (१ कोरन्थी ६:२, ३)। जब मुक्ति पाएकाहरूले यस पृथ्वीमा रहँदा आफ्ना लेखाजोखा हेर्ने अवसर पाउनेछन् तब तिनीहरूकै हितको निम्ति परमेश्वर सक्रिय हुनुभएको तिनीहरूले हेर्न पाउनेछन्। परमेश्वरले गर्नुभएका सबै कार्यहरू सधैँ तिनीहरूकै उत्तम हितको निम्ति गरिएका छन्, उहाँ सिद्ध रूपमा धर्मी र प्रेमिलो हुनुहुन्छ भनेर तिनीहरूले नै समिक्षा गर्न पाउनेछन्। त्यस समय हामीमा भएका असङ्ख्य प्रश्नहरूको जवाफ नखोज्ने को होला? यस पृथ्वीको चोला आगोद्वारा पूरै परिवर्तन भएपछि हामीमा भएका सम्पूर्ण प्रश्नहरूको जवाफ हामीले पाउनेछौं (१ कोरन्थी ४:५ हेर्नुहोस्)।

अन्तमा आएर सबै मानिसहरूका घुँडा टेक्नेछन् वा प्रणाम गर्नेछन् र प्रत्येक जिब्रोले येशू नै प्रभु हुनुहुन्छ भनेर स्वीकार्नेछ (फिलिप्पी २:१०, ११)। परमेश्वरको चरित्रको प्रमाणित ती सबै प्रक्रियाबाट हुनेछ।