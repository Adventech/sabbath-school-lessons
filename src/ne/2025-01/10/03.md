---
title: 'प्रकाशको पुस्तकको अजिङ्गर वा सर्प'
date: 03/03/2025
---

अन्धकारका शासकहरूसँग भइरहेको महाद्वन्द्वलाई प्रकाशको पुस्तकले स्पष्टरूपमा वर्णन गरिएको छ। यहाँ शैतानलाई ठूलो अजिङ्गर वा सर्प जसले परमेश्वरको विरुद्धमा गएर सारा संसारलाई धोखा दिन अग्रसर भएको देखाउँछ (प्रकाश १२:९)।

`पढ्नुहोस्: प्रकाश १३:१-८ पढ्नुहोस्। यसमा अजिङ्गर वा शैतानले गर्ने क्रियाकलापलाई कुन स्थानमा मात्रै सीमित राखिएको छ भनेर कसरी बताउँदछ?`

त्यो अजिङ्गर वा शैतान केवल परमेश्वरको (प्रकाश १२:७-९) र उहाँका सेवकहरूको विरुद्धमा मात्र युद्ध गरेन (प्रकाश १२:१-६), तर यस संसारका राष्ट्रहरूका शासकहरूको पछाडि बसेर परमेश्वरका जनहरूसँग युगौँ-युगदेखि सतावट दिने शासक हुन् भनेर चित्रण गरिएको छ।

अनि त्यस अजिङ्गर वा शैतानले “समुद्रबाट निस्किएको पशुलाई आफ्नो शक्ति, सिंहासन र ठूलो अधिकार दियो” भनेको छ (प्रकाश १३:२लाई प्रकाश १३:५ र १७:१३, १४सँग तुलना गर्नुहोस्)। यो समुद्रबाट निस्किएको पशुलाई “अहङ्कारी र ईश्वर-निन्दक शब्दहरू उच्चारण गर्ने मुख दिइयो। त्यसलाई बयालीस महिनासम्म अधिकार चलाउने अनुमति दिइयो (प्रकाश १३:५)।

अजिङ्गर वा शैतानले यस संसारमा शासन गर्ने अख्तियारलाई शक्ति र अधिकार दियो। त्यो अख्तियार पाउने पशु पृथ्वीका शासक हो जोसँग धार्मिक र राजनैतिक अधिकार छ। त्यस पशुले परमेश्वरको नाउँको ईश्वर-निन्दा गर्छ; यसले परमेश्वरका पवित्र जनहरूसँग (सन्तहरू) युद्ध गरेर जित्दछ, तर कमसेकम केही समयको निम्ति। त्यस पशुलाई यो अधिकार र क्षेत्र अजिङ्गर वा शैतानले नै दिएको हो। त्यो शैतान यस पृथ्वीलाई कब्जा गरेर आफ्नो आधिपत्य जमाउँछ।

तैपनि शैतान र उसका मतियारहरूको समय सीमित छ भनेर स्पष्ट किटानी गरेको छ। त्यसकारण, “हे स्वर्गमा रहनेहरू, तिमीहरू रमाओ। तर पृथ्वी र समुद्रलाई धिक्कार छ! किनभने आफ्नो समय अल्प छ भनी थाहा पाएर दियाबलस ठूलो क्रोधसाथ तिमीहरूकहाँ तल आएको छ।” (प्रकाश १२:१२)।

उसको समय छोटो छ भनेर शैतानलाई थाहा छ (प्रकाश १२:१२)। प्रकाशमा वर्णन गरिएका घटनाहरू भविष्यवाणीको विशेष समयावधि भित्र हुन्छन् (प्रकाश १२:१४; प्रकाश १३:५)। त्यो उसले दुष्ट वा खराब शक्तिहरूमाथि रजाइँ गर्न छोटो समय हो।

अन्तमा आएर परमेश्वरले नै विजय प्राप्त गर्नुहुन्छ। “उहाँले तिनीहरूका आँखाको आँसु पूर्ण रूपले पुछिदिनुहुनेछ, र फेरि मृत्यु नै हुनेछैन, र शोक र पीडा पनि हुनेछैन। किनकि पहिलेका कुराहरू बितिसकेका छन्।” (प्रकाश २१:४)।

`वर्तमान युगमा शैतानका शक्तिहरूको बिगबिगी चलिरहेको स्वीकार गर्न हामीलाई जति कठिन भए तापनि अन्तमा खराबमाथि असलले नै विजय पाउनेछ। यो विजय अनन्त समयसम्म हुनेछ। यो अचम्मको प्रतिज्ञालाई हामीले किन कहिले पनि बिर्सिनुहुन्न?`