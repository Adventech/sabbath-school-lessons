---
title: 'ढिलो गर्नुभएको स्वर्गदूत'
date: 02/03/2025
---

सारा राष्ट्रका कपोलकल्पित देवीदेवताहरू शैतान र उसका मतियारहरूकै छली चलखेल हुन् भनेर हामीले हेऱ्यौं। यस संसारका शासकहरूलाई प्रायः जसो चलाउनेहरू पनि शैतानका अलौकिक शासकहरू नै हुन् भनेर बाइबलमा विभिन्न ठाउँहरूमा प्रमाणित गरेर देखाइएको छ। शैतानको यस्तो शक्ति छ कि परमेश्वरका स्वर्गका दूतहरूलाई पनि रोक्न उहाँका शत्रुहरू लाग्न सक्दो रहेछ भनेर बाइबलले नै खुलासा गर्दछ।

`पढ्नुहोस्: दानिएल १०:१-१४ पढ्नुहोस्। विशेष गरेर पद १२ र १३मा ध्यान दिनुहोस्। जगत् ब्रह्माण्डको महासङ्ग्राम कति सान्दर्भिक छ भनेर ती पदहरूले कसरी सिकाउँछन्? परमेश्वरले नै केही काम गर्न पठाउनुभएको स्वर्गदूतलाई एकाइस दिनसम्म रोकेको कुरालाई तपाईं के भन्नुहुन्छ?`

दानिएलकहाँ जान परमेश्वरले पठाउनुभएको स्वर्गदूतलाई नै तीन हप्तासम्म कसरी रोक्न सकेको होला? सर्वशक्तिमान् परमेश्वरले दानिएलको प्रार्थनाको जवाफ तुरुन्तै दिने उहँको अधिकार थियो। तर त्यो अधिकार उहाँले चाहेमा मात्र प्रयोग गर्नुहुन्थ्यो। उहाँले आफ्नो शक्तिलाई प्रयोग गर्न चाहनुभएको भए उहाँले तुरुन्तै गर्नुहुन्थ्यो अर्थात् दानिएलको अगाडि स्वर्गदूत तुरुन्तै खडा पार्न सक्नुहुन्थ्यो। तर पनि परमेश्वरले पठाउनुभएको स्वर्गदूतलाई फारस साम्राज्यका राजकुमारले तीन हप्तासम्म रोकाएका थिए। यहाँ के भइरहेको छ, हँ?

“तीन हप्तासम्म अन्धकारका शक्तिहरूसँग गब्रिएल स्वर्गदूतले कुस्ती खेलेका थिए। अन्धकारको शक्तिले कोरेस [साइरस]-लाई परमेश्वरले पार्न खोज्नुभएको प्रभावको प्रतिकार गरेको थियो। परमेश्वरका जनहरूको निम्ति गर्ने कामहरू सारा स्वर्गले गर्न सक्नेसम्म गरिएको थियो। अन्तमा परमेश्वरले विजय पाउनुभएको थियो। कोरेसका र उसका छोरा क्याम्बिसिसका दिनहरूमा शत्रु शैतानका फौजहरूलाई नियन्त्रणमा राखिएको थियो।–एलेन जी. ह्वाइट, प्रोफेटस एण्ड किङ्गस, पृ. ५७२।

यस द्वन्द्वको गतिविधि हुनको निम्ति परमेश्वरले आफ्नो सबै शक्तिलाई प्रयोग नगर्नुभएको हुनुपर्दछ। शैतानमा भएको शक्ति र उसको आफ्नै स्वतन्त्रतालाई जबरजस्ती अहिले नै नहटाउने परमेश्वरको निर्णय हो। तर उसको शक्तिलाई केही हदमा सीमितै राखिएको छ। त्यसको विस्तृत विवरण हामीलाई प्रकट गरिएको छैन। जगत् ब्रह्माण्डमा भइरहेको महाद्वन्द्वमा केही नीति वा सीमित घेराहरू छन् जसभित्र परमेश्वर र स्वर्गदूतहरू सञ्चालित छन्। त्यस महाद्वन्द्वमा संलग्न हुन केही नियमहरू छन् जुन हामीले आउने अध्यायहरूमा हेर्नेछौं।

यदि परमेश्वर प्रेमको दायरामा रहेर मात्र काम गर्नुहुन्छ र करकाप गरेर होइन, यो नीति परमेश्वरको राज्यको जग हो भनेर हामीले बुझ्न सक्यौं भने महाद्वन्द्वमा संलग्न भएका सीमित वा नीतिहरूलाई बुझ्न कठिन हुँदैन। प्रेमले मात्र परिचालित भएर परमेश्वरले काम गर्नुहुन्छ भन्ने उहाँका नीतिहरूलाई हामीले राम्रोसँग बुझ्न सक्यौं भने जगत् ब्रह्माण्डमा भइरहेको महाद्वन्द्वको बारेमा राम्रोसँग बुझ्न सक्ने हुन्छौं।

`करकापले होइन प्रेमका नीतिहरूभित्र रहेर मात्र काम गर्नुपर्छ भन्दा त्यसको सीमितपनालाई तपाईंले कसरी बुझ्नुहुन्छ? त्यस खालको शक्तिका सीमाहरूको बारेमा तपाईंले के पाठहरू सिक्नुभएको छ?`