---
title: 'अय्यूबको मामिला'
date: 04/03/2025
---

परमेश्वर र शैतानको बीचमा भइरहेको वास्तविक महाद्वन्द्वमा मानिस कसरी च्यापिएको छ भनेर अय्यूबको पुस्तकमा बयान गरेको छ।

`पढ्नुहोस्: अय्यूब १:१-१२ र २:१-७ पढ्नुहोस्। यहाँ परमेश्वर र शैतानको बीचमा भइरहेको महाद्वन्द्वका सिद्धान्त वा नीतिहरूको पर्दा कसरी खोलिएको छ?`

यस विवरणमा अत्यन्तै महत्त्वपूर्ण विषयवस्तुहरू हामीले नियाल्न सक्छौं। पहिलो त स्वर्गमा सभासद् बसेको दृश्य देखाइएको छ। त्यहाँ केवल परमेश्वर र शैतानको बीचमा कुराकानी मात्र भएको थिएन। जगत्का अरू जीवहरू पनि त्यहाँ समावेश भएका थिए।

दोस्रोमा त्यहाँ केही विवादको अस्तित्व भएको थियो। त्यसमा परमेश्वरले शैतानलाई नै अय्यूबको बारेमा थाहा छ कि भनेर सोध्नुभएको थियो। अय्यूबको बारेमा के थाहा छ रे? जगत्मा भइरहेको विवादको सन्दर्भमा यहाँ वृहत चित्रण दिएको पाइन्छ।

तेस्रोमा परमेश्वरले अय्यूब निर्दोष, सिधा, परमेश्वरको भय मान्ने र खराबबाट अलग बस्ने भनेर तारिफ गर्नुभएको थियो। परमेश्वरले अय्यूबलाई सुरक्षा दिनुभएकोले मात्र उनमा ती गुणहरू भएको भनेर शैतानले दाबी गर्छ [कतिपय समयमा चर्चबाट वा मिसनबाट वा अरूबाट पैसा पाएकोले कतिपय मानिसहरू इसाई भएको भनेर सुनाउँछन्]। शैतानले लगाएको त्यो आरोपले परमेश्वर र अय्यूबको चरित्रमा नै बेइज्जत भएको थियो (यसलाई प्रकाश १२:१० र जकरिया ३सँग तुलना गर्नुहोस्)।

चौथोमा परमेश्वरले अय्यूबलाई राख्नुभएको सुरक्षा घेरा उचित छैन जसले गर्दा शैतानको आरोपलाई उसले प्रमाणित गर्न असम्भव भएको भनेर उसले बताउँछ। यसमा शैतानले आफ्नो शक्ति प्रयोग गर्ने अधिकार सीमित भएको देखाउँछ। शैतानले उनलाई पहिला नै प्रहार गर्न खोजेको थियो भनेर महसुस गराउँछ।

सारा जगत् ब्रह्माण्डको सभासद्को सामु परमेश्वरले शैतानलाई उसको आरोपलाई प्रमाणित गरेर देखाऊ भनेर हुकुम गर्नुहुन्छ तर उसले गर्ने प्रहारलाई सीमित गराएको छ। अय्यूबमा भएका सबै थोकमाथि परमेश्वरले शैतानलाई अधिकार दिनुहुन्छ तर उसको शरीरमा नछुनू भनेर उहाँले आदेश दिनुहुन्छ (अय्यूब १:१२)। अय्यूबको भौतिक र पारिवारिक क्षतिपछि पनि आफ्नो निष्ठामा अडिग भएकोले शैतानले अझै गुनासो गर्दछ। तब अय्यूबको शरीरलाई कष्ट देऊ तर उनको ज्यानचाहिँ नलेऊ भनेर परमेश्वरले उसलाई अनुमति दिनुहुन्छ (अय्यूब २:३-६)।

शैतानले अय्यूबलाई ल्याएको भयानक विपत्तिपछि पनि परमेश्वरप्रति आफ्नो आस्था नछोडेकोले यहाँ शैतानको आरोपलाई झुटो ठहराइन्छ (अय्यूब १:२०-२२; अय्यूब २:९, १०)।

यहाँ हामीले धेरै कुराहरू सिक्न सक्छौं। जगत् ब्रह्माण्डमा भइरहेको महाद्वन्द्वमा केही नियमहरू लागु भएको हामी देख्दछौं। स्वर्गको सभासद्मा शैतानले परमेश्वरको विरुद्धमा लगाएको आरोपलाई त्यहीँ सरासर खण्डन गर्न त सकिन्थ्यो। तर परमेश्वरले दिनुभएको प्रेमका पवित्र नीतिहरूलाई उहाँले प्रमाणित नगरीकनै शैतानलाई ठिक पार्न चाहनुभएन। सारा विश्व ब्रह्माण्ड र त्यहाँ भएको वौद्धिक जीवहरूलाई प्रेम नै परमेश्वरको राज्यको जग हो भनेर उहाँले प्रकट गर्नुपरेको थियो।

अय्यूबको पुस्तकमा वर्णन गरिएको स्वर्गमा भएका ती दृश्यहरूले महाद्वन्द्वको वास्तिविकतालाई रोचक तरिकाले प्रस्तुत गरिएको छ। यही पृथ्वीमा त्यो द्वन्द्व कसरी कायम भइरहेको छ भनेर यसले हामीलाई बुझाउँछ।