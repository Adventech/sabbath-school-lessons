---
title: 'जीवित पत्थर'
date: 15/01/2025
---

हामी पतित, आफ्नो मात्र भाउ र सम्मान खोज्ने, बिग्रेका पापीहरूले पवित्र परमेश्वरलाई कसरी खुशी पार्न सक्छौं र?

`पढ्नुहोस्: रोमी ८:१ र रोमी ५:६-८ पढ्नुहोस्। परमेश्वरले हामीलाई कस्तो रूपमा हेर्नुहुन्छ भन्ने कुराको विषयमा यी पदहरूले हामीलाई के सिकाउँछ?`

कुनै मानव प्राणीले माग्नुभन्दा पहिले नै परमेश्वरले उहाँको अनुग्रह खन्याउनुभएको थियो। हामीले जे भन्नुभन्दा पहिले र जे गर्नुभन्दा पहिले उहाँले आफ्नो प्रेमिलो हात हाम्रो अगाडि फैलाउनुभएको थियो। उहाँले प्रदान गर्नुभएको प्रेमलाई स्वीकार गर्ने वा नगर्ने अवसर हामीलाई नै सुम्पिनुभएको छ। पावलले रोमी ५:८मा यसरी स्पष्ट पार्दछन्, “हामी पापी छँदा नै परमेश्वरले उहाँको आफ्नै प्रेम हामीलाई देखाउनुभएको थियो। हाम्रो निम्ति ख्रीष्ट मर्नुभएर सो प्रेमको प्रदर्शन उहाँले गर्नुभएको थियो।” (यससँग यर्मिया ३१:३ तुलना गर्नुहोस्)। हाम्रा मुक्तिदाताको काममा विश्वास गरेर हामी परमेश्वरसँग पुनर्मिलन हुन सक्छौं। उहाँलाई खुशी पनि पार्न सक्छौं।

`पढ्नुहोस्: हामी मानव प्राणीले परमेश्वरलाई खुशी पार्न के गर्न सक्छौं? १ पत्रुस २:१-६ र हिब्रू ११:६ पढेर हेर्नुहोस्।`

परमेश्वरको हस्तक्षेपविना पापी तथा पतित मानिसहरूले कुनै पनि भेटी, उपहार र बहुमूल्य थोक उहाँकहाँ ल्याउन सक्षम छैनन्। तैपनि ख्रीष्टको कामद्वारा उहाँले दया र अनुग्रह उपलब्ध गराउनुभएकोले उहाँकहाँ हाम्रा उपहारहरू ल्याउन सक्छौं। विशेष गरेर, “येशू ख्रीष्टद्वारा परमेश्वरको दृष्टिमा ग्रहणयोग्य आत्मिक बलिदान हामी चढ़ाउन सक्छौं।” (१ पत्रुस २:५)। विश्वासविना परमेश्वरलाई खुशी पार्न असम्भव त छ नै (हिब्रू ११:६)। पावलले यो कामना व्यक्त गर्दछन् कि येशू ख्रीष्टको मध्यस्थताद्वारा विश्वासीहरूलाई “हरेक असल गुणले सिद्ध पारून्, र तिमीहरूले उहाँको इच्छा पूरा गर्न सक। जे परमेश्वरलाई मनपर्दो छ येशू ख्रीष्टद्वारा उहाँले तिमीहरूमा गरून्। उहाँको महिमा युगानुयुग भइरहोस्। आमेन।” (हिब्रू १३:२१)। जो विश्वासद्वारा परमेश्वरका प्रेमलाई ग्रहण गर्छन्, तिनीहरू उहाँको सामु धर्मी ठहरिन्छन्, तर त्यो येशूको मध्यस्थताद्वारा हुन्छ। मानिसको होइन तर येशूको धार्मिकता मात्रै परमेश्वरले स्वीकार्नुहुन्छ। जो मानिसहरू परमेश्वरको प्रेमलाई स्वीकार गर्छन्, तिनीहरू ख्रीष्टको मध्यस्थतामा रहन योग्य हुन्छन् (लूका २०:३५)। येशूले नै तिनीहरूलाई उहाँको स्वरूपमा परिवर्तन गर्नुहुन्छ (१ कोरन्थी १५:५१-५९; १ यूहन्ना ३:२)। परमेश्वरको मुक्तिको योजना हाम्रो निम्ति मात्र होइन हामीभित्र परिवर्तन गर्न पनि हो।

`स्वर्गमा ख्रीष्टले हाम्रो निम्ति मध्यस्थता गरिरहनुभएको छ भन्ने आत्मज्ञान हाम्रो निम्ति किन उत्साहप्रद छ?`