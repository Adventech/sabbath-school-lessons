---
title: 'परमेश्वरलाई प्रसन्न पार्ने'
date: 11/01/2025
---

### यस अध्यायको अध्ययनको लागि निम्न पदहरू पढ्नुहोस्

लूका १५:११-३२; सपन्याह ३:१७; एफिसी ५:२५-२८; यशैया ४३:४; रोमी ८:१; रोमी ५:८; मर्कूस ९:१७-२९।

> <p>याद गर्नुपर्ने पद</p>
> “परमप्रभु तिम्रा परमेश्वर तिमीसित हुनुहुन्छ। उहाँ बचाउनलाई सामर्थी हुनुहुन्छ। उहाँ तिमीसित अत्यन्तै आनन्दित हुनुहुन्छ। उहाँले आफ्नो प्रेममा तिमीलाई शान्त पार्नुहुनेछ। गीत गाएर उहाँ तिम्रो बारेमा रमाउनुहुनेछ।” (सपन्याह ३:१७)।

यो काल्पनिक कथालाई सोच्नुहोस्: एक जना ५ वर्षको बालक आफ्नो बुबाकहाँ आउँछ। उसको हातमा गज्याङ्गमज्याङ्ग गरेर पोको पारेको बाबुको मुख हेर्ने दिनको निम्ति दिन उपहार छ। ऊ अत्यन्तै खुशी र उत्तेजित भएर त्यो उपहार आफ्ना बाबुलाई दिन्छ।

तर बाबुले के भने यो कल्पना गर्नुहोस्, “बाबु तिम्रो उपहारप्रति मेरो मतलब छैन। तिम्रो उपहार मलाई चाहिँदैन। तिमीले मलाई खुशी पार्न केही पनि दिन सक्दैनौ। तिमीले जे दिन्छौ सो म आफै किन्न सक्छु। तिमीले जे ल्याए तापनि तिमीले मेरै पैसाले ल्याएको हो वा मैले किनेर राखेको मेरै थोकहरूबाट तिमीले ल्याएको हो। त्यसकारण, त्यो उपहार मलाई चाहिँदैन। तिमी नै राख। मलाई आवश्यकता छैन र मलाई चाहिँदैन पनि। तर जे भए तापनि म तिमीलाई माया गर्छु।”

ओहो, कस्तो चित्त दुख्ने वा मनमा आँशु बहाउने बाबुको वचन हो यो!

बाबुको प्रतिक्रियाको बारेमा तपाईं के भन्नुहुन्छ? उनी “कठोर,” “कठ्याङ्ग्रिएको दिल भएका,” र आफ्नो छोराप्रति अलिकति पनि सहानुभूति, संवेदनशील र भावना नभएको भनेर के हामीले सोच्दैनौं र? के परमेश्वरले यही तरिकाले हामीलाई जवाफ दिनुहुन्छ र? यथार्थमा के हामीले परमेश्वरलाई प्रसन्न नै पार्न सक्छौं र? यो कल्पना गर्न गाह्रो भए तापनि वा तितो सत्य भए तापनि हामी पापले गर्दा भ्रष्ट भएको मानव प्राणी र खराब गर्न अग्रसर भइरहेको भए तापनि वास्तविक तथ्य त यो हो कि हामीले परमेश्वरलाई खुशी पार्न सक्छौं। अर्को बोलीमा भन्ने हो भने, हामीले परमेश्वरलाई ल्याएको उपहार, भेटीलाई उहाँले त्यस बाबुको मनस्थितिले हेर्नुहुन्न। त्यसको विपरित हामीले परमेश्वरलाई प्रसन्न पार्न सक्छौं, तर केवल येशू ख्रीष्टद्वारा।