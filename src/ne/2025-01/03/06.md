---
title: 'उपयुक्त बहुमूल्य लक्ष्य'
date: 16/01/2025
---

परमेश्वरको दया र मध्यस्थता वा हाम्रो अगाडि हात फैलाइरहेको छत्र छायाँमा हामी छौं। यदि कसैले आफ्नो खराब वा दुष्ट मार्गबाट फर्किन अलिकति पनि सकारात्मक कदम चाले, त्यसप्रति परमेश्वर अति आनन्दित हुनुहुनेछ। यथार्थमा केवल परमेश्वर मात्र प्रेम पाउन योग्य हुनुहुन्छ। उहाँ परिपक्व वा सिद्ध रूपमा धर्मी हुनुहुन्छ। तर हामी उहाँको छत्र छायाँमा रहिरहन सक्यौं भने हामी पनि उहाँको सामु धर्मी ठहरिन सक्छौं र उहाँका प्रियहरूमा गनिन सक्छौं। हामीहरू उहाँको सिद्ध प्रेममा रहेर उहाँसँग अनन्तसम्म रहिरनेछौं। यो नै मुक्ति पाएकाहरूको महान् आशा हो। यसैको निम्ति ख्रीष्टले स्वर्गमा हाम्रो निम्ति काम गरिरहनुभएको छ।

तर, तपाईं पापी भएकोले, खराब नियत लिएर चल्ने मिजास भएकोले, गल्ती नै गल्ती गर्ने मनस्थितिमा चल्ने भएकोले के म पनि उहाँको निगाहामा भित्रिन सक्छु र? भनेर तपाईंले सोच्नुहोला। म त चाहिँदो मात्रामा असल छैन होइन र? मसँग प्रशस्त विश्वास नहोला भनेर मलाई त डर नै लागिरहेको छ।

`पढ्नुहोस्: मर्कूस ९:१४-२९को घट्ना पढ्नुहोस्। एक जना बाबुको अनुरोधलाई परमेश्वरले कसरी जवाफ दिनुभयो भनेर त्यहाँ लेखिएको छ। कतिको विश्वास पर्याप्त छ?`

चेलाहरूलाई येशूले कति सिकाउनुभयो, तिनीहरूसँग उठबस गर्नुभयो तैपनि तिनीहरूले दुष्ट आत्मालाई निकाल्न सकेनन्। तिनीहरूलाई येशूले दिनुभएको तालिम त बेकारको भएको जस्तो थियो। येशूले त्यस केटाको बाबुलाई भन्नुभयो, “यदि तिमी विश्वास गर्न सक्छौ भने, विश्वास गर्नेलाई सबै कुरो सम्भव छ।” (मर्कूस ९:२९)। अनि गहभरि आँशु निकालेर बाबुले जवाफ दिए, “प्रभु, म विश्वास गर्दछु। मेरो अनविश्वासलाई सहायता गर्नुहोस्।” (मर्कूस ९:२४)।

यो याद गर्नुहोस्, येशूले त्यस बाबुलाई घरमा पठाएर, “तिमीसँग अझ धेरै विश्वास भएपछि मात्र मकहाँ आउनु,” भन्नुभएन। “प्रभु, मेरो अनविश्वासलाई सहायता गर्नुहोस् वा थपिदिनुहोस्,” भन्ने क्रन्दन मात्र येशूको निम्ति पर्याप्त थियो।

विश्वासविना परमेश्वरलाई खुशी पार्न असम्भव छ भनेर पावलले भन्दछन् (हिब्रू ११:६)। तर बाबुमा भएको अलिकति मात्र विश्वासलाई येशूले स्वीकार्नुहुन्छ। अनि हामीसँग भएको जति विश्वास भए तापनि येशूको मध्यस्थताले हामीले परमेश्वरलाई खुशी पार्न सक्छौं। हामीमा भएको विश्वास र हाम्रो निम्ति ख्रीष्टले गरिरहनुभएको कामद्वारा हामीले परमेश्वरलाई खुशी पार्ने उत्तर दिन सक्छौं। जसरी जस्तोसुकै कम मोलको उपहार छोरोले ल्यायो भने बाबु खुशी हुन्छ, त्यसरी नै जुनसुकै कमजोरी अवस्थामा परमेश्वरलाई हामी सुम्पियौं भने उहाँ खुशी हुनुहुन्छ।

त्यसकारण, “परमेश्वरलाई राम्रोसँग खुशी पार्ने” लक्ष्य हाम्रो हुनुपर्छ भनेर पावलले दिएका अर्तिलाई हामीले आत्मसात गरिराख्नु जरुरी छ (२ कोरन्थी ५:९, १०सँग निम्न पदहरू तुलना गर्नुहोस्: कलस्सी १:१०; १ थेसलोनिकी ४:१; हिब्रू ११:५)। हामीमा भएका चासोहरूलाई परिवर्तन गर्न परमेश्वरसँग हामी प्रार्थना गर्नुपर्छ। हाम्रा प्रियजनहरूको उत्तम हितमा हामीले ध्यान दिन सकून् र हाम्रो प्रेम अरूहरूलाई पनि फैलाउन सक्षम बनाउन परमेश्वरसँग बिन्ति गर्नुपर्छ। पावलले हामीलाई यो अर्ति दिन्छन्, “प्रेम निष्कपट होस्। जुन कुरा खराब छ, त्यसलाई घृणा गर। जुन कुरा असल छ, त्यसमा लागिरहो। भातृ-प्रेमसँग एकअर्कालाई प्रेम गर। आफूलाई भन्दा बढ़ी अरूलाई आदर गर। जोशमा पछि नहट। पवित्र आत्मामा प्रज्वलित होओ, प्रभुको सेवा गर्दैरहो। आफ्नो आशामा आनन्द गर, सङ्कष्टमा धैर्य धारण गर, प्रार्थनामा निरन्तर लागिरहो। सन्तहरूको खाँचोमा सहायता देओ, अतिथिसत्कार कायम राख।” (रोमी १२:९-१३)।

`यदि येशू ख्रीष्टद्वारा परमेश्वरले हामीलाई ग्रहण गर्नुहुन्छ भने हामीले पनि अरूहरूलाई कसरी स्वीकार गर्नुपर्छ? तपाईंले आफूलाई प्रेम गर्नुभएको जस्तै अरूलाई प्रेम गर्नुपर्छ (लेबी १९:१८; मत्ती २२:३९) भन्ने परमेश्वरको नीति र अरूले तपाईंलाई कसरी व्यवहार गरेको तपाईं चाहनुहुन्छ, तपाईंले पनि अरूलाई त्यसै व्यवहार गर्नु भन्ने सुनौलो नीतिले तपाईंलाई कस्तो प्रभाव पारिरहनुपर्दछ?`