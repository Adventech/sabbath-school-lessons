---
title: 'हर्षले भावविभोर भएर आनन्दित हुनु'
date: 13/01/2025
---

परमेश्वरको सामु प्रत्येक व्यक्ति अकल्पनीय र हिसाबै गर्न नसक्ने मूल्यवान् हुनुहुन्छ भनेर सोच्नु मानवीय मनस्थितिभन्दा बाहिरको कुरो हो। त्यसरी उहाँले मानिसलाई मूल्यवान् ठान्नुभएको कारणले, केवल एक जनाले मात्र मुक्ति पायो भने उहाँ आनन्दित हुनुहुन्छ।

`पढ्नुहोस्: उडन्ता पुत्रको अर्तिकथालाई सपन्याह ३:१७ पदले कसरी प्रष्ट पार्दछ?`

मुक्ति पाएका उहाँका जनहरू देखेर परमेश्वर अति आनन्दित हुनुभएको जिकिर सपन्याह ३:१७मा देखाइएको छ। खुशियाली, आनन्द, प्रसन्न आदि जनाउने हिब्रू भाषाका शब्दहरू कोचिकोची त्यस एउटै पदमा वर्णन गरिएको छ। यथार्थमा भन्ने हो भने पापी मानिस परमेश्वरमा फर्किंदा उहाँ कति आनन्दले भावविभोर हुनुहुन्छ भन्ने कुरालाई वर्णन गर्ने शब्द पनि छैन।

परमेश्वर आफ्ना जनहरूको बीचमा हुनुहुन्छ भन्ने तथ्यलाई त्यस पदमा दिएको पनि सोच्नुपर्दछ। परमेश्वरलाई प्रेम गरेर स्थापित भएको पुनर्मिलनको सम्बन्धमा उहाँको उपस्थिति तत्काल भएको देखाउँछ। जसरी आफ्नो छोरो टाडैबाट देख्दा उसलाई भेट्न दगुरेर जान्छ, त्यसरी नै परमेश्वर उहाँका जनहरूको बीचमा हुनुहुन्छ।

यशैया ६२:४मा विवाहको उपमा दिएर परमेश्वरसँगको सम्बन्धलाई व्याख्या गरिएको छ। यहाँ उल्लेख गरिएको छ, “तिमी फेरि कहिल्यै ‘त्यागिएकी’ भनिनेछैनौ। तिम्रो देश फेरि कहिल्यै ‘उजाड़िएको’ भनिनेछैन। तर तिमी ‘हेप्सीबा’ भनिनेछौ, र तिम्रो देश ‘ब्युलाह’ भनिनेछ। किनकि तिमीसित परमप्रभु खुशी हुनुहुनेछ, र तिम्रो देशले विवाह गरेको हुनेछ।” परमेश्वरका जनहरूलाई “हेप्सीबा” भनेर सम्बोधन गरिनेछ। त्यसको अर्थ परमेश्वर तिनीसँग आनन्दित र खुशी हुनुहुन्छ हो। भूमिचाहिँ “ब्युलाह” भनिनेछ। त्यसको अर्थ “वैवाहिक सम्बन्धमा गाँसिएको,” हो। किन त? माथिको पदले नै भन्छ, “तिमीसित परमप्रभु खुशी हुनुहुनेछ, र तिम्रो देशले विवाह गरेको हुनेछ।” परमेश्वरको आनन्द वा खुशीको दिनको पराकाष्टालाई आरक्षित गरिएको छ। त्यो पुनर्स्थापनाको दिन हो। त्यसबेला उहाँले उहाँका जनहरूलाई उहाँको राज्यमा सम्मानसाथ भित्र्याउनुहुनेछ। उहाँ हामी सबैसँग हर्षले आनन्दित हुनुहुनेछ। जसरी बाबु आफ्नो उडन्ता पुत्रलाई घरमा हुलेर खुशी मनाए, त्यसरी नै परमेश्वरबाट टाढा भएकाहरू जो उहाँका पुत्रको रगतले गर्दा उहाँलाई विश्वास गर्ने जनहरू भएका छन् अर्थात् हामीलाई देखेर उहाँ हर्षले भावविभोर हुनुहुनेछ।

`पढ्नुहोस्: एफिसी ५:२५-२७ पढ्नुहोस्। हामी कस्तो खालको प्रेमलाई देखाउनुपर्छ भनेर यी पदहरूले कसरी प्रष्ट पारेका छन्?`

आफ्ना श्रीमतीहरूलाई प्रेम गर्नुपर्छ भनेर येशूभक्त श्रीमान्हरूलाई पावलले उपदेश दिन्छन्। कसरी प्रेम गर्ने त भन्दा, “जसरी आफ्नो ज्यानै दिएर चर्चलाई प्रेम गर्नुभयो।” आफ्ना श्रीमतीहरूलाई आफ्नै शरीर जस्तै प्रेम गर्नु र हिफाजत गर्नु भनेर एफिसी ५:२५,२८मा पावलले उल्लेख गर्दछन्। आफ्नी श्रीमतीलाई निस्वार्थी र त्यागी भएर प्रेम गर्नुपर्छ मात्र होइन, येशू ख्रीष्टले उहाँका जनहरू वा चर्चलाई कसरी आफूलाई झैँ प्रेम गर्नुभयो, त्यही मिजास वा मनस्थिति देखाउनुपर्छ भनेर पावलले अपेक्षा गर्दछन्।