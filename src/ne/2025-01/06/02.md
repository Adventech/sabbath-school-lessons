---
title: 'प्रेम र न्याय'
date: 02/02/2025
---

परमेश्वरको प्रेम र न्याय एउटा सिक्कोका दुई पाटा हुन् भनेर बाइबलभरि चित्रण गरेको छ अर्थात् प्रेम र न्याय सँग-सँगै जान्छन्। सही वा असली प्रेमले न्यायको माग गर्दछ। अनि प्रेमले परिचालित भए मात्र सत्य न्यायलाई कार्यान्वयन गर्न सकिन्छ। मानवीय समाज वा संस्कारमा प्रेम र न्यायमा अत्यन्तै विकृति आइरहेको छ। मानिसले गर्ने प्रेम र न्याय भ्रष्ट छ। यसले गर्दा मानव समाजलाई अधोगतितिर ढालिरहेको छ।

`पढ्नुहोस्: न्यायधिपति परमेश्वरले न्यायप्रति उहाँको मनस्थिति कस्तो छ र उहाँको गहिरो चासो छ भनेर देहायका पदहरूले कसरी औँल्याउँछन्? हेर्नुहोस्, भजनसंग्रह ३३:५; यशैया ६१:८; यर्मिया ९:२३-२४; भजनसंग्रह ८५:१० र भजनसंग्रह ८९:१४।`

परमेश्वरले न्यायलाई प्रेम गर्नुहुन्छ वा न्यायप्रति आकर्षित हुनुहुन्छ भनेर बाइबलका उपर्युक्त पदहरूले स्पष्ट रूपमा बताउँदछ (भजनसंग्रह ३३:५; यशैया ६१:८)। प्रेम र न्यायको अवधारण अभिन्न रूपमा बुनिएको छ भनेर बाइबलले बताउँछ। परमेश्वरको प्रेम र परमेश्वरको धार्मिकता सँग-सँगै जान्छन्। यस आततायी विश्वमा धार्मिकता र न्यायले राज गरोस् भनेर उहाँले गहिरो चासो राख्नुहुन्छ।

त्यसकारण, अगमवक्ता वा बाइबलका लेखकहरूले सबै प्रकारका अन्याय, अत्याचार, झुट व्यवहार, झुट नापतौल दमनको विरुद्धमा उठाइरहेको आवाज परमेश्वरको नजरमा उचित नै भएको देखिएको थियो। बिधुवी र टुहुरा वा जो पनि कमजोरीहरूप्रति गरेको शोषण, अन्याय र अत्याचारलाई तिनीहरूले घोर निन्दा गरेका थिए। परमेश्वरलाई नै विश्वास गर्ने जन समुदाय र धार्मिक अगुवाहरूले आफ्ना खराब र अन्यायहरूलाई कायमै राखे तापनि परमेश्वरले यस संसारमा आफ्नो निम्न मिजासलाई निरन्तररूपमा कायम राख्नुभएको छ: “त्यही परमप्रभु हुनुहुन्छ, जसले पृथ्वीमा दया, न्याय र धार्मिकताको व्यवहार गर्नुहुन्छ। किनभने यिनैमा म प्रसन्न हुन्छु।” (यर्मिया ९:२४)। त्यही अनुसार, परमेश्वरको न्याय र दण्डलाई उहाँका बफादारी जनहरूले अति अपेक्षा गरिरहेका छन्। शोषक, दुष्ट र खराब गर्ने दमनकारीहरूलाई नाश गर्नु न्यायोचित नै देखिन्छ किनकि तिनीहरूले कमजोर मानिसहरूलाई अन्याय, अत्याचार र दमन गरिरहेको हुन्छन्। तिनीहरूले पाउने दण्ड ठीकै छ भनेर कसले नसोच्ला?

अझ भन्ने हो भने, धार्मिकता र न्याय परमेश्वरको शासनका जगहरू हुन्। परमेश्वरको नैतिक राज्य शासन प्रेम मात्र होइन धार्मिकता पनि हो। यस विश्वमा जुनसुकै सरकार आए तापनि ती सरकारहरू भ्रष्टाचारको अखडा बनिरहेका छन्। आफ्नो भाउ खोज्न, आफू माथि आउन, आफ्नो व्यक्तिगत स्वार्थलाई अघि बढाएर शक्तिसम्पन्न हुने प्रवृत्ति राजनेता तथा राजनीति गर्नेहरूको ध्येय प्रायः जसो भइरहेको छ। परमेश्वरमा नै, “दया र सत्य बुनिएका हुन्छन्; धार्मिकता र शान्ति एक आपसमा चुम्बन गर्दछन्” (भजनसंग्रह ८५:१०)।

हामीबाट परमेश्वरले के अपेक्षा गर्नुहुन्छ सो स्पष्ट छ। “ए मानिस, जे असल छ, त्यो उहाँले तिमीलाई देखाउनुभएको छ। र परमप्रभुले तिमीबाट के चाहनुहुन्छ? केवल यति, ठीकसित काम गर्नू र कृपालाई प्रेम गर्नू र तिम्रा परमेश्वरसित विनम्र भएर हिँड्नू।” (मीका ६:८)। यदि परमेश्वरको चरित्र वा स्वभावलाई हामी प्रतिबिम्ब गर्न चाहन्छौं भने हामीमा पनि प्रेम, न्याय र दया हुनुपर्छ। यो नीति येशूभक्तको केन्द्रविन्दु हो। यो सत्य आचरण, परमेश्वरमाथिको आस्थाको उपज हुनुपर्दछ।

`अहिले पनि यस संसारमा जुनसुकै सरकार आए तापनि मानवीय न्याय भ्रष्ट भइरहेको ज्वलन्त उदाहरणहरू के-के छन्? के एक दिन परमेश्वरको सिद्ध न्यायको निम्ति रोई कराई भीख माग्दैनौं र?`