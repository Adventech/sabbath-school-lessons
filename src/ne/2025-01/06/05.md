---
title: 'पछुताउनुहुने परमेश्वर रे?'
date: 05/02/2025
---

के परमेश्वर पछुताउनुहुन्छ वा पछुताउन सक्नुहुन्छ र? यदि उहाँले पछुताउ गर्नुहुन्छ भने त्यसको अर्थ के हो? परमेश्वरको स्वभाव वा चरित्र परिवर्तन हुँदैन भनेर हामीले हेऱ्यौं। बाइबलको कुनै पदमा परमेश्वर दुःखित हुनुभएको वा शोकमा पर्नुभएको भनेर उल्लेख गरिएको छ। कम्तीमा मानवीय प्रशङ्गमा आफूले गल्ती गरेको भन्ने स्वीकार्नुचाहिँ पश्चात्ताप समावेश हुन्छ। तर के बाइबलका अंशहरूमा परमेश्वरले पश्चात्ताप गर्नुभएको चित्रण गर्दछ र?

`पढ्नुहोस्: प्रस्थान ३२:१४ पढेर त्यसलाई यर्मिया १८:१-१०सँग तुलना गर्नुहोस्। परमेश्वर दुःखित हुनुभएको वा मानिसप्रति उहाँको मन बदल्नुभएको यी पदहरूबाट तपाईं के बुझ्नुहुन्छ?`

ती पद र अरू अंशहरूमा जब कसैले पश्चात्ताप गऱ्यो वा कसैले मानिसहरूको निम्ति पहल गऱ्यो भने परमेश्वरले आफूले दण्ड दिने फैसलालाई फर्काउनुभएको थियो भनेर उल्लेख गरिएका छन्। यदि मानिसहरू दुष्ट कर्महरूबाट फर्के भने उहाँले गर्नुभएको न्यायीक फैसला वा दण्ड दिने योजनालाई रद्द गर्नुहुनेछ भनेर परमेश्वरले प्रतिज्ञा गर्नुभएको छ। जब मानिसहरूले पश्चात्ताप गरेर आफ्ना दुष्ट कामहरूबाट फर्के तब परमेश्वरले दण्ड दिनुहुने फैसलाबाट फर्कनुभएको थियो भन्ने विषय बाइबलभरि पाइन्छ। अर्थात् परमेश्वरले गर्नुहुने न्याय मानिसहरूको सदाचार वा दुराचारमा भर पर्दछ।

`पढ्नुहोस्: गन्ती २३:१९ र १ शमूएल १५:२९ पढ्नुहोस्। परमेश्वरले आफ्नो निर्णय बदल्नुभएको वा पछुताउ गर्नुभएको सन्दर्भमा यी पदहरूले के बताउँछ?`

परमेश्वर मानिस हुनुहुन्न र उहाँले आफ्नो मन बदल्नुहुन्न भनेर माथिका पदहरूले स्पष्ट पारेका छन्। “परमेश्वर ढाँट्नुहुन्न, कारण उहाँ मानिस हुनुहुन्न, उहाँले मन बद्लनुहुन्न, कारण उहाँ मान्छेको सन्तान हुनुहुन्न। उहाँले भन्नुभएपछि के त्यो गर्नुहुन्न र? अथवा उहाँले प्रतिज्ञा गर्नुभएपछि के त्यो पूरा गर्नुहुन्न र?” (गन्ती २३:१९)। परमेश्वरले मन बद्लिनुहुन्न नै ती पदहरूले बताएका छैनन् तर उहाँ मानिसहरूले जस्तै उहाँको मन अस्थिर वा बद्लिने होइन भनेर पुष्टि गर्दछ। उहाँले आफ्ना प्रतिज्ञाहरू सधैँ कायम राख्नुहुन्छ तर ती प्रतिज्ञाहरूको कार्यान्वयन मानिसहरूले गरेका पश्चात्तापले गर्दा परिवर्तन भए पनि, त्यो परिवर्तन उहाँको वचनप्रति जवाफदेही हुन्छ र तिनीहरूको हितकै निम्ति हुन्छ। जब मानिसहरूले पश्चात्ताप गर्छन् तब परमेश्वर आफूले ल्याउने दण्डबाट फर्किनुहुन्छ। उहाँको स्वभाव असल, धर्मी, प्रेमिलो र दयालु भएकै कारणले उहाँले त्यो कदम मानिसहरूको पक्षमा चाल्नुहुन्छ।

`परमेश्वरले मन बदल्नुभएको बाइबलको चित्रणको महत्त्वपूर्ण अर्थ के हो? उहाँसँग पारस्परिक सम्बन्ध गाँसेर चल्दा हामीप्रति उहाँको चरित्रको निरन्तरताको बारेमा हामीलाई के भन्छ?`