---
title: 'परमेश्वर पूर्ण रूपले असल र धर्मी हुनुहुन्छ'
date: 03/02/2025
---

परमेश्वरले त्यसै न्यायलाई प्रेम गर्छु भन्नुहुन्न र मानिसहरूलाई पनि प्रेम गर्न र न्याय गर्न आह्वान गर्नुहुन्न। ती मिजासहरू परमेश्वर आफै नडगमगाई र परिपक्व उदाहरणहरूद्वारा देखाउनुहुन्छ। परमेश्वर पूर्ण रूपमा पवित्र, बफादारी, धर्मी, र प्रेमिलो हुनुहुन्छ भनेर बाइबलले सिकाउँदछ। उहाँले जे गर्नुहुन्छ, जहिले पनि प्रेम, धार्मिकता र न्यायले परिचालित भएर गर्नुहुन्छ। उहाँले कहिले पनि गल्ती गर्नुहुन्न।

`पढ्नुहोस्: हाम्रो परमेश्वर कतिको विश्वासिलो र आफ्ना जनहरूप्रति बफादार र धर्मी हुनुहुन्छ भनेर देहायका पदहरूले कसरी सिकाउँछन्? व्यवस्था ३२:४ र भजनसंग्रह ९२:१२-१५ पढ्नुहोस्।`

उपर्युक्त र अरू अंशहरूमा परमेश्वर न्यायी र प्रेमिलो हुनुहुन्छ र “उहाँमा केही दुष्टता छैन” भनेर घोषणा गर्दछन् (भजनसंग्रह ९२:१५ पढ्नुहोस् र निम्न पदहरूसँग तुलना गर्नुहोस्: भजनसंग्रह २५:८; भजनसंग्रह १२९:४)। परमेश्वरले “ कुनै खराबी गर्नुहुन्न। उहाँले बिहानैपिच्छे न्याय गर्नुहुन्छ। प्रत्येक नयाँ दिन उहाँ चुक्नुहुन्न, तापनि अधर्मीलाई लाज लाग्दैन।” (सपन्याह ३:५)। धर्मको नाउँमा मानिसहरूले गद्दारी गरे तापनि उहाँले तिनीहरूलाई गद्दारी गर्नुहुन्न। अन्याय र अत्याचारमा रमाउनेहरूको विपरित परमेश्वरको मिजास र स्वभाव कस्तो छ भनेर देखाएको कुरा सोच्नुहोस्।

यस संसारमा जन्मिने प्रत्येक मानव प्राणीको निम्ति के उत्तम छ सो परमेश्वरलाई थाहा छ। तिनीहरूकै सर्वोच्च हित उहाँ चाहनुहुन्छ। सबैको भलाइको निम्ति उहाँ निरन्तर रूपमा काम गरिरहनुहुन्छ। सबैले उहाँको कामबाट अत्याधिक फाइदा उठाऊन् भन्ने उहाँ चाहना गर्नुहुन्छ।

`पढ्नुहोस्: भजनसंग्रह ९:७-८ र भजनसंग्रह १४५:६-२१ पढ्नुहोस्। यी पदहरूले परमेश्वरको बारेमा हामीलाई के सिकाउँछन्?`

बाइबलको परमेश्वर न्यायी न्यायाधीश हुनुहुन्छ (भजनसंग्रह ७:११)। उहाँमा कुनै खराब तत्त्व छैन (भजनसंग्रह ५:४)। १ यूहन्ना १:५ले सिकाउँछ, “परमेश्वर ज्योति हुनुहुन्छ र उहाँमा कुनै अन्धकार नै छैन।” परमेश्वर पूर्णरूपमा असल मात्र हुनुहुन्न, उहाँ कुनै खराब तत्त्वको प्रलोभनमा पर्नुहुन्न (याकूब १:१३लाई हाबकूक १:१३सँग तुलना गर्नुहोस्)।

ती सबैमा परमेश्वरको भलाइ र महिमा अभिन्न रूपमा बुनिएका छन्। कतिपय मानिसहरूले शक्ति नै भगवान भनेर ठान्दछन्। तर परमेश्वर सर्वशक्तिमान् हुनुभए तापनि उहाँले मानिसको सर्वोच्च हित र प्रेमलाई ध्यानमा राखेर मात्र आफ्नो शक्ति प्रयोग गर्नुहुन्छ। जब मोशाले परमेश्वरसँग “तपाईंको महिमा देखाउनुहोस्” भन्ने अनुरोध गरे तब परमेश्वरले यसरी जवाफ दिनुभयो भन्ने कुरालाई सन्जोग मान्नुपर्दैन। “म तिम्रै सामुन्ने मेरो सारा श्रेष्ठता देखाउनेछु।” (प्रस्थान ३३:१८-१९)।

`यद्यपि, त्यस असल परमेश्वरले यस संसारमा अनेकौँ खराब, अन्याय, अत्याचार, आतङ्क, दमन आदि आउन किन रोक्नहुन्न?`