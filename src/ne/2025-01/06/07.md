---
title: 'थप जानकारी'
date: 07/02/2025
---

एलेन जी. ह्वाइटको स्टेप्स टु क्राइस्टको पृ. ९-१५मा लिखित “गड्स लभ फर म्यान” भन्ने अध्याय पढ्नुहोस्।

“परमेश्वरको वचनले उहाँको स्वभाव र चरित्रलाई खुलस्त पार्दछ। आफ्नो अनन्त तथा असिमित प्रेम र करुणा उहाँ आफैले हामीलाई भन्नुभएको छ । जब मोशाले “तपाईंको महिमा देखाउनुहोस्,” भनेर परमेश्वरसँग अनुनय बिन्ती गरेका थिए, तब प्रभुले यो जवाफ दिनुभयो, “म तिम्रै सामुन्ने मेरा सारा श्रेष्ठता देखाउनेछु।” प्रस्थान ३३:१८, १९। हामीप्रति परमेश्वरको भलाइ र करुणा नै उहाँको महिमा र गौरव थियो। मोशाको अगाडि परमेश्वर उभिँदै आफ्नो स्वभावका बारेमा उहाँ आफैले भन्नुभयो, “परमप्रभु टिठ्याउनमा भरिपूर्ण र दयालु परमेश्वर, जो क्रोध गर्नमा ढिलो, प्रेम र विश्वस्ततामा प्रशस्त हुनुहुन्छ। उहाँले हजारौँ हजारमाथि कृपा देखाउनुहुन्छ, दुष्टता, विद्रोह र पाप क्षमा गर्नुहुन्छ। तर उहाँले दोषीलाई कुनै पनि किसिमले सजाय दिनुहुन्छ। पिता-पुर्खाका दुष्टताको दण्ड तिनीहरूका छोराछोरी, नातिनातिना, र तेस्रो र चौथो पुस्तासम्म दिनुहुन्छ।” प्रस्थान ३४:६-७। उहाँ हत्तपत्त रिसाउनुहुन्न र उहाँ अत्यन्तै दयालु हुनुहन्छ। मानिसलाई दया, सदाशयता र करुणा देखाउन उहाँ अत्यन्तै रुचाउनुहुन्छ। योना ४:२; मीका ७:१८।

स्वर्ग र पृथ्वीमा भएका अनगिन्ती प्रतीकहरूद्वारा हाम्रा हृदयहरूमा परमेश्वर बुनिनुभएको छ भनेर देखाइरहेको छ। हामीकहाँ आफूलाई प्रकट गर्न वा उहाँको उपस्थितिप्रतिमा हामी सजग भएको परमेश्वर चाहनुहुन्छ भनेर देखाउन प्रकृतिका विभिन्न थोकहरू र मानव हृदयले जान्ने पृथ्वीमा भएका कमलोभन्दा कमलो सम्बन्धका गाँठोहरूले देखाउँदछन्। हामीले परमेश्वरलाई चिनौं भनेर उहाँले प्रकृतिबाट हरतरहले प्रयास गर्नुभएको छ। तर, यथार्थमा भन्ने हो भने प्रकृतिले परमेश्वरको सिद्ध तथा निर्मल प्रेमलाई पक्का तथा पूर्णरूपमा प्रकट गर्न सक्दैन। प्रकृतिमा विभिन्न सौन्दर्यात्मक तथा गहिरा ज्ञानविज्ञान भए तापनि असलको शत्रु शैतानले मानव जगत्को दिमाग, चेतना वा अन्तरदृष्टिलाई अन्धो बनाएको छ। त्यसको फल स्वरूप, प्रकृतिले परमेश्वरप्रति विश्वास जगाउनुको सट्टा उहाँलाई डर र त्रासका साथ हेर्दछन्; परमेश्वर कस्तो कठोर, निष्ठुरी र क्षमा नदिने भनेर उहाँका बारेमा नकारात्मक धारणाले तिनीहरूका दिमागमा खेलिरहेको हुन्छ। परमेश्वरको मुख्य गुण वा स्वभाव भनेको नै कठोर मन भएको र कसैले केही भूल गऱ्यो भन्दैमा निष्ठुरी भएर उसको न्याय गरिहाल्ने भनेर शैतानले मानिसहरूको दिमागमा हालिदिएको छ। उहाँ अलिकति पनि नलच्किने, कडा अनुशासन लागु गर्नुहुने, पत्थरको हृदय भएको न्यायाधीश हुनुहुन्छ भन्ने आभास शैतानले मानिसहरूलाई दिइरहेको छ। परमेश्वर कठोर, निष्ठुर साहु हुनुहुन्छ। उहाँको न्याय पनि खप्न नसक्ने भनेर उहाँको न्याय-प्रेमलाई शैतानले गलत ढङ्गले चित्रण गरेको छ। सृष्टिकर्ता परमेश्वर ईष्यालु आँखाले हेरिरहनुहुन्छ; कुनै मानिसले अलिकति भूल वा गल्ती गऱ्यो भने उहाँले तुरन्तै दण्ड दिनुहुन्छ भन्ने तर्साउने मिजास परमेश्वरमा रहेको छ भनेर शैतानले मानिसहरूलाई सिकाउन खप्पिस भएको छ। परमेश्वरका बारेमा यस किसिमको अन्धकार, छाया वा भ्रमपूर्ण धारणाहरूलाई हटाउन येशू आउनुभएको थियो। मानिसहरूकै बिचमा रहेर, तिनीहरूसँग चिनजान गरेर परमेश्वरको असिमित प्रेम संसारलाई देखाउने येशूको लक्ष्य थियो।” एलेन जी. ह्वाइ, स्टेप्स टु क्राइस्ट, पृ. १०, ११।

**छलफलको लागि प्रश्नहरू**:

`परमेश्वरको महिमा उहाँको भलाइसँग बुनिएको छ भनेर थाहा पाउनु किन जरुरी छ? परमेश्वरको प्रेम र स्वभावलाई स्पष्ट पार्न यो धारणा किन ठीक मान्नुपर्दछ?`

`परमेश्वर कतिको असल हुनुहुन्छ भनेर तपाईंले कहिल्यै सोध्नुभएको छ? इसाई हुँ भनेर दाबी गर्नेहरूको चर्तिकला र संसारमा भएका खराब तत्त्वहरूले गर्दा के तपाईंले चिन्नुभएको कसैले परमेश्वरको दया र प्रेमप्रति प्रश्न गरेको छ? यसको बारेमा तपाईं आफै कसरी सुल्झाउन सक्नुहुन्छ र त्यही मामिलासँग सङ्घर्ष गरिरहेकोलाई तपाईंले कसरी सहयोग गर्नुहुन्छ?`

`महान् द्वन्द्वको यथार्थताले अहिले नै पाप र खराब तत्त्वको बिगबिगी बारे कसरी हामी स्पष्ट हुन सक्छौं?`