---
title: 'प्रेम र न्यायलाई पक्रिराख'
date: 06/02/2025
---

बाइबलमा हामीलाई परमेश्वरको बारेमा बराबार सिकाउँदछ, “याद राख, परमप्रभु तिमीहरूका परमेश्वर मात्र परमेश्वर हुनुहुन्छ, एक विश्वासयोग्य परमेश्वर। उहाँलाई प्रेम गर्ने र उहाँका आज्ञा पालन गर्ने हजारौँ पुस्तामाथि उहाँले आफ्नो प्रेमको करार पूरा गर्नुहुन्छ, र दया देखाउनुहुन्छ।” (व्यवस्था ७:९)। उहाँको भलाइ र प्रेमको चरित्रको सर्वोच्च उदाहरण क्रूसमा येशूले मर्नुभएको बेलामा देखाउनुभयो (हेर्नुहोस्, रोमी ३:२५, २६; रोमी ५:८)। मानव हितप्रति परमेश्वरको मिजास भजनसंग्रह १००:५मा यसरी वर्णन गरिएको छ, “परमप्रभु भला हुनुहुन्छ, र उहाँको करुणा सदाकाल रहन्छ। उहाँको विश्वसनीयता पुस्तादेखि पुस्तासम्म रही नै रहन्छ।” (उपर्युक्त पदलाई भजनसंग्रह ८९:२सँग तुलना गर्नुहोस्)। यसकारण परमेश्वरमाथि विश्वास राख्न सकिन्छ। उहाँका सन्तानलाई उहाँले केवल असल थोकहरू मात्र दिनुहुन्छ (याकूब १:१७; यसलाई लूका ११:११-१३सँग तुलना गर्नुहोस्)। जसरी घाम सबैमाथि लाग्छ त्यस्तै परमेश्वरका असल थोकहरू उहाँका शत्रुहरूलाई पनि उहाँले उपलब्ध गराउनुहुन्छ।

`पढ्नुहोस्: परमेश्वरको अचम्मको प्रेम मत्ती ५:४३-४८ पदहरूले हामीलाई कससरी सिकाउँछन्? येशूका त्यस नीतिलाई हामीले पनि अपनाएर अरूप्रति हामी पनि सदव्यवहार गरेर माया देखाउने?`

परमेश्वरको प्रेम सिद्ध, परिपक्व र निर्मल छ भनेर मत्ती ५मा बताइएको छ। हामीलाई प्रेम गर्नेलाई मात्र प्रेम गर्नुचाहिँ प्रेम सिद्ध प्रेम होइन। उहाँलाई घृणा गर्नेलाई पनि परमेश्वरले प्रेम गर्नुहुन्छ। उहाँका शत्रुहरूलाई पनि उहाँले प्रेम गर्नुहुन्छ। उहाँको प्रेम पूर्ण छ, त्यसकारण, सिद्ध छ।

उहाँको प्रेम र दया मानिसहरूले सोचेको भन्दा उच्च भए तापनि उहाँले आफूले गर्नुपर्ने न्यायप्रति आँखा चिम्लिनुहुन्न। उहाँले न्याय र दयालाई सँग-सँगै उपयोग गर्नुहुन्छ (भजनसंग्रह ८५:१०)। बाइबलले हामीलाई यो अर्ति पनि दिन्छ, “तिमीहरू आफ्ना परमेश्वरतिर फर्कनैपर्छ। प्रेम र न्याय कायम राख, र निरन्तर आफ्ना परमेश्वरको प्रतीक्षा गर।” (होशे १२:६)। प्रेम र न्यायलाई पक्रि राख भनेर अर्को अनुवाद गरिएको छ (होशे १२:६सँग लूका ११:४२लाई तुलना गर्नुहोस्)।

अन्तमा आएर परमेश्वर आफैले पूर्ण र सिद्ध न्याय गर्नुहुनेछ। रोमी २:५मा हामीलाई यो सिकाइएको छ, “उहाँको धार्मिक न्याय प्रकट गरिनेछ।” आखिरमा धर्मी जनहरूले यो गाउनेछन्, “हे परमप्रभु परमेश्वर सर्वशक्तिमान्, तपाईंका कार्य महान् र आश्चर्यपूर्ण छन्, युग-युगका महाराजा, तपाईंका मार्ग धार्मिक र सत्य छन्। हे परमप्रभु, तपाईंको डर कसले मान्दैन? र तपाईंका नाउँको महिमा कसले गर्दैन? किनकि तपाईं मात्र पवित्र हुनुहुन्छ। सबै जातिले आएर तपाईंलाई दण्डवत् गर्नेछन्, किनभने तपाईंका धार्मिक कार्यहरू प्रकट भएका छन्।” (प्रकाश १५:३-४; यससँग प्रकाश १९:१-२ तुलना गर्नुहोस्)।

`यशैया २५:१मा लेखिएको छ, “हे परमप्रभु, तपाईं मेरा परमेश्वर हुनुहुन्छ, म तपाईंको नाउँलाई उच्च पार्दछु र तपाईंका नाउँको प्रशंसा गर्दछु, किनकि सम्पूर्ण विश्वासमा तपाईंले आश्चर्यका कामहरू गर्नुभयो, ती कामहरू जो धेरै अघि तादिमा योजना गरिएका थिए।” खराब समयमा पनि परमेश्वरको गुणगान कसरी गाउन सक्छौं? तपाईंकै जीवनले नै परमेश्वरको स्तुति गरेको छ भनेर कसरी देखाइरहेको छ? त्यसैबखत तपाईंको दायरामा रहनेहरूलाई उहाँको न्याय कायम छ भनेर कसरी देखाउने?`