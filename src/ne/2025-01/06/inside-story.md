---
title: 'भित्री कथा'
date: 07/02/2025
---

### “तिमीले उसलाई त्यसै छोडेर जान सक्दैनौ”

लेखक: आन्ड्र्यु मेकचेस्ने

एक दिन अमेरिकन मिसिनेरी जोआन पार्क किम मङ्गोलियाको राजधानी उलनबाटरको आफ्नो डेरामा फर्कंदै हिँडिरहेकी थिइन्। त्यो जाडोको मौसममा थियो। दिँउसो पनि ४० डिग्री माइनस थियो।

एक जना मानिस रक्सीले गर्दा बाटोमा लडिरहेको जोआनले देखिन्। जँड्याहाहरूले उनलाई धेरै पटक आक्रमण गरेको कारणले त्यस मानिसलाई सहयोग गर्न उनले चाहिनन्। उसले मलाई आक्रमण गऱ्यो भने मैले के गर्ने? त्यसकारण उनी त्यस मानिसलाई त्यसै छोडेर जाँदैथिइन्। अचानक एउटा आवाजले उनको कानमा कानेखुशी गरेको उनले महसुस गरिन्, “त्यसलाई तिमीले त्यसै छोडेर जान सक्दैनौ।”

उसलाई सहयोग गरूँ किन गरूँ भन्नेमा जोआन दोधारमा परिन्। “प्रभु त्यो मानिस त मभन्दा डबिल मोटो छ। म उसलाई कसरी सहयोग गर्न सक्छु र?” उनले मनमनै प्रार्थना गरिन्।

उनले बाटोमा यताउति हेरिन्। त्यहाँ कोही पनि थिएन।

उनले त्यस मानिसलाई फेरि हेरिन्, “यदि मैले उसलाई त्यसै छोडें भने, त्यो मानिस चिसोले कठ्याङ्ग्रिएर केही घन्टामा नै मर्नेछ” उनले सोचिन्।

उनले जताततै भएको अपार्टमेन्ट भवनहरू हेरिन्। सबै भवनमा पहिलो तल्लामा सुरक्षा गार्डको निम्ति सानो कोठा थियो। तर सबभन्दा नजिकको भवन ३०० मिटर वा १,००० फिट टाढा थियो। “हुन्छ प्रभु, म यसलाई त्यो भवनमा लान्छु। उसलाई आफ्ना पाखुराहरूले बोकिन् र बलको निम्ति प्रार्थना गरिन्। उसलाई तानेर भवनमा लगिन्। उसलाई ढोकाभित्र उनले राखिन्। केही कदम हटेर उसलाई हेरिन्। उनको हृदयमा करुणा र दयाले भरियो।

यो अनुभवले उनको जीवनमा फड्को माऱ्यो। उनमाथि आक्रमण गर्नेहरूप्रति उनले मनमा रिस राखिन। उनमा भएक रिसलाई करुणा र दयाले पखालिदियो। अब येशूले जस्तै उनी माया गर्न सक्ने भइन्।

सन १९९२देखि १९९८सम्म उनले मिसन संस्थाको सहयोगले पहिलो एड्भेन्टिस्ट चर्च उलनबाटरमा स्थापना गरिन्। उनी मङ्गोलियका पायोनिर वा अग्रज मिसिनेरी भएकी थिइन्। उनी २०१७मा फेरि फर्किन्। उनी अहिले मङ्गोलियामा एड्भेन्टिस्ट चर्चको शिक्षा र विकास विभागको निर्देशक छिन्।

अहिले पनि बेला-बेला जँड्याहाहरूले उनलाई आक्रमण गर्छन्। तर परमेश्वर र उहाँका जनहरूप्रति उनमा भएको प्रेम कसैले हल्लाउन सक्दैन। “शैतानले आफ्नो चर्तिकला छोड्दैन र उसले मलाई पेल्न सक्छ भनेर उसलाई थाहा छ। तर मङ्गोलियाको भाषा बोल्ने खुबी परमेश्वरले मलाई दिनुभएको छ। उहाँले मेरो हृदय परिवर्तन गर्नुभएको छ। जँड्याहाहरूलाई पनि परमेश्वरले माया गर्नुहुन्छ। तिनीहरूले मलाई आक्रमण गरे तापनि मैले तिनीहरूलाई माया गर्नुपर्छ र सकेसम्म सहयोग गर्नुपर्छ” उनले मलाई सुनाइन्।