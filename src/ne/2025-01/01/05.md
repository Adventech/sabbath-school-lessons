---
title: 'सारा संसारका मानिसहरूलाई आफूतिर आउन परमेश्वरले आह्वान गर्नुभए तापनि केवल थोरैलाई मात्र किन चुनिन्छन्?'
date: 01/01/2025
---

परमेश्वरले मानिसहरूलाई उहाँको स्वेच्छाले मात्र प्रेम गर्नुहुन्न, तिनीहरूले उहाँको प्रेमलाई फर्काउन पनि उहाँले आह्वान गर्नुहुन्छ। परमेश्वरले कर त गर्नुहुन्न तर उहाँले प्रत्येकलाई उहाँको प्रेमलाई स्वीकार गर्ने कि नगर्ने भन्ने आत्मनिर्णय वा विवेकलाई प्रयोग गर्ने क्षमताको स्वतन्त्रता दिनुहुन्छ। यो नीति बाइबलभरि जताततै देखा परेको छ। येशूले सुनाउनुभएको विवाहको भोजको अर्तिकथा यसको ज्वलन्त उदाहरण हो।

`पढ्नुहोस्: मत्ती २२:१-१४मा उल्लेख गरेको अर्तिकथाको अर्थ के हो?`

येशूले भन्नुभएको अर्तिकथामा एक जना राजाले आफ्ना छोराको विवाहको बन्दोबस्त गरि भोज खुवाउन उनका इष्टमित्रहरूलाई निमन्त्रणा गर्दछन्। उनले आफ्ना सेवकहरूलाई ती निमन्त्रणा पाएकाहरूलाई भोज तयार भयो, खान आउनुहोस् भनेर खबर दिन पठाउँछन्। तर निमन्त्रणा पाएकाहरू भोजमा जान चाहेनन्। एक पल्टभन्दा बढि राजाले आफ्ना सेवकहरूलाई ती निमन्त्रणा पाएकाहरूलाई आउन आग्रह गर्न पठाए। तर धेरैले त्यस निमन्त्रणाको बेवास्ता गरे र अझ कतिले त ती सेवकहरूलाई हातपात गरेर दुर्व्यवहार गरे र मारे पनि (मत्ती २२:२-६)।

उनका सेवकहरूलाई दुर्व्यवहार र हत्या गरिएकोमा राजा क्रुद्ध भएका थिए। उनले तिनीहरूलाई उचित दण्ड दिएका थिए। तर भोज त तयार छन् त्यसलाई के गर्ने त? राजाले उनको सेवकहरूलाई यो काम गर्न अह्राउँछन्, “विवाह-भोज तयार छ, तर निम्त्याइएकाहरू योग्य भएनन्। यसकारण तिमीहरू सड़कहरूमा जाओ, र जतिलाई भेट्टाउँछौ तिनीहरूलाई विवाह-भोजमा निम्तो देओ।” (मत्ती 22:8-9)। राजाले भोज खान आउने प्रत्येकलाई विवाहको विषेश पोशाक उपलब्ध गराएका थिए। त्यस पोशाक ओढेर भोज खान दिएका थिए। भोजमा सहभागी हुन त्यो पोशाक ओढ्न आवश्यक थियो। विवाहमा दुष्ट र असल मानिसहरू सरिक भएका थिए। जब राजाले ती पाहुनाहरूलाई अवलोकन गरे तब एक जनाले त पोशाक नै नलगाई भोज खाँदैथियो। त्यसको कारण राजाले उसलाई प्रश्न गर्दा त्यो मानिस नाजवाफ भए। अनि त्यस मानिसप्रति क्रुद्ध भएर त्यसलाई पाता कसेर अँध्यारो ठाउँमा हुत्याउन आफ्ना सेवकहरूलाई आदेश दिन्छन्। यो कथामा येशूको रहस्यमय अर्थ गाँसिएको छ। उहाँले यो वाणी बोलेर आफ्नो अर्तिकथालाई अन्त्य गर्नुहुन्छ। “बोलाइएका धेरै छन्, तर चुनिएका थोरै छन्।” (मत्ती २२:१४)।

यसको अर्थ के हो त? आखिरमा चुनिएका वा भोजमा आउन दिइएका मानिसहरू ती हुन् जसले प्रभुले विवाहमा आउन दिएको निम्तोलाई स्वीकारेका हुन्छन्। ग्रीक भाषामा उल्लेख गरिएको आह्वानको अर्थ नै औपचारिक निमन्त्रणा kaleo केलियो हो। आखिरमा चुनिएकाहरू (eklektos एक्लेटोस्) तिनीहरू हुन् जसले निमन्त्रणालाई स्वेच्छाले कुनै मोल वा उपहार नदिएर स्वीकारेका थिए।

अझ भनौं भने परमेश्वरले विवाहको भोजमा प्रत्येक व्यक्तिलाई आमन्त्रण गर्नुहुन्छ। तर परमेश्वरको प्रेमलाई स्वीकार्ने वा नस्वीकार्ने आत्मनिर्णयको अधिकार हामीलाई नै सुम्पिएको छ। प्रेमलाई परिचालन गर्न वा उपभोग गराउन आत्मनिर्णयको स्वतन्त्रता वा स्वविवेकको स्वतन्त्रता अति आवश्यक नीति हो। परमेश्वरले कसैलाई पनि आफ्नो प्रेम वा नीति जबरजस्ती लाढ्नुहुन्न। यो दुःखको कुरा हो कि उहाँसँग प्रेमिलो सम्बन्ध राख्न हामी अस्वीकार गर्न सक्छौं।

चुनिएकाहरू ती हुन् जसले निमन्त्रणालाई स्वीकारेका थिए। परमेश्वरलाई प्रेम गर्नेहरूको निम्ति उहाँले मानिसले सोचेको, कल्पना गरेकोभन्दा अपार थोकहरू तयार गर्नुभएको छ। तर त्यसलाई स्वीकार्ने र नस्वीकार्ने अधिकार हामीमा हुनुपर्ने प्रेम छ कि छैन भन्ने भरमा पर्दछ।

`तपाईंले आफ्नो जीवनबाट विवाहको निमन्त्रणालाई स्वीकार गर्नुभएको छ कि छैन भनेर कसरी देखाइरहनुभएको छ? के तपाईंले उचित रूपमा येशूको वस्त्र पहिरहनुभएको छ?`