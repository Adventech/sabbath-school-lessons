---
title: 'बिना मोल सित्तैँमा दिइएको प्रेम'
date: 31/12/2024
---

बारम्बार परमेश्वरको खिलाफमा विद्रोह र गद्दारी गरे तापनि उहाँले इस्राएलीहरूमाथि आफ्नो प्रेम सित्तैँमा पोखाइरहनुभएको थियो। अहिले पनि हामी पापी भए तापनि हामीमाथि उहाँले आफ्नो प्रेमको वर्षा कायम गरिरहनुभएको छ। हामीहरूको चालामाला, मनस्थिति, मिजास र व्यवहारले गर्दा उहाँको प्रेमको उपभोग गर्न योग्य त छैनौं। परमेश्वरको प्रेम पाउन हामी योग्य मात्र छैनौं, हाम्रो कुनै पनि क्रियकलाप, धर्मकर्म र अथक प्रयासले त्यो प्रेमलाई आर्जन गर्न सक्दैनौं। वास्तविक रूपमा भन्ने हो भने परमेश्वरलाई हाम्रो आवश्यकता नै छैन। बाइबलमा व्याख्या गरिएको सनातन सृष्टिकर्ता परमेश्वरलाई हाम्रो एक कौडीको आवश्यकता छैन न त हाम्रो जीवनको (प्रेरित १७:२५)। तपाईंलाई, मलाई र यस संसारमा जन्मिने प्रत्येक मानव प्राणीलाई परमेश्वरले आफूखुशी प्रेम गर्नुहुन्छ र प्रेम गर्न चाहनुहुन्छ।

`तुलना गर्नुहोस्: सृष्टिको सन्दर्भमा परमेश्वर कतिको स्वतन्त्र हुनुहुन्छ वा आफूखुशी चल्न उहाँको अधिकार हो भनेर देहायका पदहरूले कसरी बताउँछन्? प्रकाश ४:११सँग भजनसंग्रह ३३:५-६ तुलना गर्नुहोस्।`

सृष्टि आफूखुशी सृष्टि भएको होइन। परमेश्वर आफैले आफूखुशी दिल खोलेर सृष्टि गर्नुभएको थियो। परमेश्वर हाम्रो महिमा, सम्मान र हाम्रो सारा शक्ति पाउन योग्यको हुनुहुन्छ। परमेश्वरलाई यस पृथ्वी वा कुनै पनि पृथ्वीको सृष्टि गर्ने आवश्यक थिएन। यस पृथ्वीका स्थापना हुनुभन्दा अघि नै त्रीएक परमेश्वर र सारा जगतका जीवहरू एक-अर्कोको बीचमा प्रेमिलो सम्बन्ध रमाइलोसँग उपभोग गरी नै रहनुभएको थियो।

`पढ्नुहोस्: यस पृथ्वीको अस्तित्व हुनुभन्दा अघि नै परमेश्वरको प्रेमको बारेमा यूहन्ना १७:२४ पदले के बताउँछ?`

मानव प्राणीले जस्तो आफ्नो प्रेम वर्षाउन छोराछोरीहरूको आवश्यकता परमेश्वरलाई थिएन। तर परमेश्वरको प्रेमिलो स्वभावले गर्दा उहाँले यस पृथ्वीलाई सृष्टि गर्नुभयो र उहाँका सृष्टिहरूसँग प्रेमको सम्बन्ध गाँस्नुभयो।

परमेश्वरको विशाल र उदार प्रेम सित्तैँमा प्रदान गर्न मात्र उहाँले यस पृथ्वीलाई सृष्टि गर्नुभएन, अदनको बगैँचामा मानव प्राणीले पाप गरेर पतित भए तापनि उहाँको प्रेमलाई निरन्तर रूपमा खन्याइरहनुभएको थियो। हामी व्यक्तिगत रूपमा पाप गरे तापनि, परमेश्वरबाट टाढा रहेको महसुस गरे तापनि, निराश र उदासिन अवस्थामा हामी परे तापनि वा परिरहे तापनि हाम्रो निम्ति उहाँको प्रेम जारी नै रहेको हुन्छ।

शैतानको कुरा सुनेर आदम र हव्वाले परमेश्वरप्रति गद्दारी गरेपछि तिनीहरू अदनको बगैँचामा रहने अधिकार गुमाएका थिए। परमेश्वरको प्रेम पाउन पनि तिनीहरू बञ्चित भएका थिए। तर सबै थोकहरू आफ्नै शक्तिले उचालिराख्नुहुने परमेश्वरले (हिब्रू १:३) उहाँको महान् प्रेम, दया, करुणा र अनुग्रहको कारण तिनीहरूको जीवनलाई ध्वस्त नपारी सम्हाल्नुभएको थियो। प्रेमकै कारण र प्रेमलाई मध्यनजर राखेर तिनीहरूलाई फेरि आफूतिर आकर्षित गर्न उहाँले मुक्तिको योजना तर्जुमा गर्नुभएको थियो। त्यसमा केवल आदम र हव्वा मात्र होइन, यस युगमा बाँचिरहने हामी प्रत्येक मानव प्राणी पनि समावेश हुन सक्छ।

`यस संसार पतित छ। शैतानको क्रिडास्थल भइरहेको छ। यहाँ दुष्ट, खराबले आतङ्क मच्चाइरहेको छ। तैपनि परमेश्वरको प्रेम र हामीप्रति उहाँको हित निरन्तर रूपमा जारी भइरहेको धारणालाई तपाईं के भन्नुहुन्छ? त्यस प्रेमलाई आत्मसात गरेर हामीले उहाँलाई हाम्रो प्रेम कसरी फर्काउने?`