---
title: 'हाम्रो निम्ति क्रूसमा टाँगिनुभएको'
date: 02/01/2025
---

उहाँमाथि निष्ठा राखेर उहाँसँग प्रेमको सम्बन्धमा फस्न परमेश्वरले यस संसारको प्रत्येक मानव प्राणीलाई आह्वान गर्नुहुन्छ। उहाँको निमन्त्रणा मूफ्तमा स्वीकार गरेर उहाँको प्रेममा आशक्त भएर उहाँसँग सम्बन्ध कायम गरिराख्नेले मात्रै अहिले नै अनन्त जीवनको आनन्दको उपभोग गर्न सक्दछ। विवाहको भोजको अर्तिकथामा राजाले धेरैलाई त्यो भोजमा सरिक हुन निमन्त्रणा गरेका थिए। तर ती निमन्त्रणा पाउने पाहुनाहरू स्वेच्छाले भोजमा सरिक हुन चाहेका थिएनन्। (मत्ती २२:३)।

त्यसरी, क्रूसमा टाँगिनुभन्दा अघि येशूले आक्रोस होइन तर यो विलाप व्यक्त गर्नुभएको थियो, “ए यरूशलेम, ए यरूशलेम, तँ जसले अगमवक्ताहरूलाई मार्ने र तँकहाँ पठाइएकाहरूलाई ढुङ्गाले हान्ने! जसरी कुखुरीले आफ्ना चल्लाहरूलाई पखेटामुनि बटुल्छ, त्यसरी नै मैले धेरै पल्ट तेरा बालकहरूलाई बटुल्ने इच्छा गरें, तर तैंले मानिनस्। हेर, तिमीहरूको घर उजाड छोडिएको छ। किनभने म तिमीहरूलाई भन्दछु, ‘परमप्रभुको नाउँमा आउने धन्यका हुन्’ नभनेसम्म तिमीहरूले मलाई देख्नेछैनौ।” (मत्ती २३:३७-३९)। ख्रीष्टले तिनीहरू सबैलाई एकत्रित पार्न चाहनुभएको थियो। तर तिनीहरू त्यो एकतामा बस्न चाहेनन्। येशूले उद्धार गर्न चाहनु र मानिसहरूको उद्धार हुन नचाहनुमा दुवै त्यही सरल ग्रीक भाषाको क्रियापद (थेलो thelo) प्रयोग गरिएको छ।

तर ती अधर्मी, धर्मका भेष लगाएर पाखण्डी बनेका धर्मगुरु, शास्त्री, निष्ठुर, क्रुर र परमेश्वरको बदनाम गर्न रुचाउने पापीहरूको र हाम्रो निम्ति रगत बगाउन क्रूसमा येशू टाँगिनुभएको थियो। यो कस्तो चकित पार्ने मानिसप्रति उहाँको मोह हो! मानिस पापको कारण मर्न वा मारित उचित थियो तर परमेश्वर आफै येशूमा रहनुभएर त्यो मृत्युको मोल तिर्नुभएको थियो। स्वर्ग र पृथ्वीको बीचको सम्बन्ध विच्छेद भएकोमा उहाँकै निजि सक्रियताले मरमत भएको थियो। परमेश्वरसँगको सम्बन्धलाई विच्छेद गरी पापकै फोहरमा हामी रमाउन चाहे तापनि उहाँले हामीलाई निरन्तर रूपमा प्रेम गरी नै रहनुभएको छ। हुन त हाम्रो स्वभावले गर्दा उहाँले हामीलाई प्रेम गर्न उहाँको नैतिक वाध्यता छैन। तैपनि उहाँको स्वेच्छाले मानिससँग प्रेमिलो सम्बन्ध राख्न प्रतिवद्ध हुनुभएको छ।

`पढ्नुहोस्: यूहन्ना १०:१६-१८ र गलाती २:२० पदहरू एक आपसलाई तुलना गरेर पढ्नुहोस्। यहाँ हाम्रो निम्ति के उल्लेखनीय भावना व्यक्त गरिएको छ?`

परमेश्वरको प्रेमको चरमचुली वा पराकाष्टा उहाँले क्रूसमा देखाउनुभएको थियो। येशूले स्वेच्छाले नै आफ्नो जीवन हाम्रो निम्ति अर्पण गर्नुभएको थियो। हाम्रो आत्मिक, शारीरिक र मानसिक जीवनलाई पुनर्स्थापना गर्न उहाँले नै पहिलो कदम चाल्नुभएको थियो। उहाँकै स्वेच्छाले आफ्नो जीवन अर्पण गर्नुभएकोले कसैले पनि उहाँको जीवनलाई आफ्नो हातमा लिएर उहाँको हत्या गरियो भन्न मिल्दैन। उहाँले खुला दिलले सित्तैँमा आफ्नो जीवन अर्पण गर्नुभएको थियो। यस संसारको सृष्टि गर्न त्रीएक परमेश्वरको सोचमा पस्नेबित्तिकै पापले यस संसारलाई निल्न सक्नेछ भन्ने धारणा पसेको थियो। त्यसको समाधानको निम्ति त्यो पापलाई निर्मूल पार्न त्रीएक परमेश्वरले मुक्तिको योजना संसार सृष्टि हुनुभन्दा अघि नै बनाउनुएको थियो।

“मुक्तिको योजना आदमको पतन पछि बनाइएको थिएन। त्यो त्यही रहस्यको प्रकटीकरण थियो जुन रहस्य “युग-युगदेखि गुप्त रहेको थियो” रोमी १६:२५-२६। युगौ-युगदेखि गुप्त रहेको मुक्तिको योजना क्रूसमा प्रकट गरिएको थियो। यो योजना परमेश्वरको सिंहासनको जगमै थियो। सुरुदेखि नै परमेश्वर र ख्रीष्टलाई थाहा थियो कि लुसिफर भ्रष्ट हुनेछ। उसको छल गर्ने शक्तिले मानिसलाई फसाउनेछ भन्ने आत्मज्ञान परमेश्वरमा थियो। पापको अस्तित्व परमेश्वरबाट भएको होइन, तर यसको अस्तित्व हुनेछ भन्ने उहाँमा पूर्वज्ञान थियो। त्यो पापको भयानक आपतकालिन परिस्थितिलाई सम्हाल्न उहाँले प्रावधान बनाउनुभएको थियो। मानिसप्रति परमेश्वरको प्रेम यस्तो महान् थियो कि उहाँले आफ्नो एकमात्र पुत्रलाई अर्पण गर्न उहाँले करार बाँध्नुभएको थियो। उहाँको चाहना यो थियो कि जसले येशूलाई विश्वास गर्छ, त्यो नाश नहोस् तर उसले अनन्त जीवन पाओस्। यूहन्ना ३:१६।” (यो जीवन मरेपछि होइन अहिले नै उपभोग गर्न सक्ने हो)।—एलेन जी. ह्वाइट, द डिजाएर अभ एजेज, पृ. २२।