---
title: 'एकतर्फी वा उपेक्षा गरिएको प्रेम'
date: 30/12/2024
---

पतित, परमेश्वरलाई माया नगर्ने र उहाँलाई नै गद्दारी गरेर चलिरहने मानिसहरूलाई उहाँको प्रेम कस्तो रहेछ भन्ने उल्लेखनीय वृत्तान्त अगमवक्ता होशेको कथामा पाइन्छ। परमेश्वरले अगमवक्ता होशेलाई यो निर्देशन दिनुभयो, “जाऊ, एउटी वेश्या स्त्रीलाई आफ्नी स्वास्नी बनाऊ र वेश्याकर्महरूका छोराछोरीहरूलाई आफ्नो तुल्याऊ; किनभने यस देशले परमप्रभुको पछि लाग्नदेखि हटेर अति नै वेश्याकर्म गरेको छ।” (होशे १:२ KJV)। होशे र उनकी वेश्या वा विश्वासघात गर्ने पत्नी परमेश्वरको प्रेमको जीवित अर्तिकथा वा उदाहरण भएर देखाइएका थिए। उहाँका जनहरू उहाँप्रति जतिसुकै गद्दारी गरे तापनि र उहाँलाई बेवास्ता तथा घृणा गरे तापनि परमेश्वरले आफ्नो प्रेम देखाई नै रहनुभएको थियो। सनातन जीवित परमेश्वरलाई त्यागेर मूर्तिपूजा गर्दा इस्राएलीहरूले उहाँप्रति गद्दारी गरेका मात्र होइन तिनीहरूले आत्मिक वा अध्यात्मिक वेश्यावृतिमा लागेका थिए। परमेश्वरको प्रेम र निगाहा पाउन अयोग्य भए तापनि उहाँले आफ्नो प्रेम सित्तैँमा प्रदान गर्नुहुन्छ भन्ने ज्वलन्त उदाहरण होशेको कथाले दिन्छ। यो हो, परमेश्वरको अपार प्रेम जुन कुनै पनि मानवीय प्रेमसँग मिल्दैन।

यो अचम्मको छ कि परमेश्वरले उहाँका जनहरूलाई जतिसुकै प्रेम वर्षाए तापनि र उहाँ विश्वस्त भूमिका खेल्नुभए तापनि उहाँका जनहरूले उहाँको विरुद्धमा बारम्बार लागिरहेका थिए। गद्दारी गर्ने र विश्वासघात गर्ने श्रीमतीप्रति परमेश्वरले एकतर्फी प्रेम देखाइरहनुभएको थियो भनेर बाइबलमा बारम्बार उल्लेख गरिएको छ। उहाँले उहाँका जनहरूलाई सिद्ध, पूर्ण, विश्वाससाथ, केहीमा पनि कमी नहुने गरेर र पक्का गरी प्रेम गर्नुभएको थियो। तर तिनीहरूले उहाँलाई गिल्ला गरे, हेपे र सृष्टि गरिएका थोकहरूबाट आफ्नै हातले काट, पत्थर, सुन र चाँदीका देवीदेवताहरू बनाएर तिनीहरूलाई पूजा गरेका थिए, ढोगेका थिए र सेवा गरेका थिए। यसले परमेश्वरको हृदयमा ठूलो चोट परेको थियो, र उहाँलाई गहिरो पीडामा पारेको थियो। यो कदमले गर्दा उहाँसँगको सम्बन्ध हेर्दा कहिल्यै जोड्न नसक्ने गरी टुटिएकोजस्तो देखिएको थियो।

`पढ्नुहोस्: इस्राएल देशका जनताहरूले परमेश्वरको अनुहारमा जतिसुकै हिलो छ्यापे तापनि, उहाँप्रति गद्दारी गरे तापनि उहाँको निरन्तर प्रेम जारी नै भएको थियो भनेर होशे १४:१-४मा कसरी खुलाएको छ?`

परमेश्वरको खिलाफमा बारम्बार विद्रोह गरे तापनि, उहाँप्रति गद्दारी गरे तापनि उहाँले एकतर्फी यसरी घोषणा गर्नुहुन्छ, “तिनीहरू मलाई त्यागेर कष्ट पाएकोले तिनीहरूको दुःखलाई म निको पार्नेछु, म तिनीहरूलाई सित्तैँमा प्रेम गर्नेछु।” सित्तैँमा भनेको हिब्रू भाषामा (nedabah निदाबाह) हो। यही शब्दको अर्थले देखाउँछ कि यो प्रेम पाउन इस्राएलीहरूले केही धर्मकर्म गर्नुपर्दैन। परमेश्वरले नै स्वेच्छाले प्रेम गर्नुभएको थियो भनेर देखाउँछ। जब पवित्र मन्दिरमा भेटी ल्याउँथ्यो, त्यो स्वेच्छाले ल्याउँथ्यो, कर गरेर होइन। त्यही खालको स्वेच्छा नै परमेश्वरले उहाँका जनहरूलाई देखाउनुभएको छ।

होशेको कथाभरि र बाइबलमा दिएका वृत्तान्तहरूमा परमेश्वरले उहाँका जनहरूलाई अचम्म तरिकाले प्रेम र करुणा देखाउनुभएर तिनीहरूको हितको निम्ति उहाँ कटिवद्ध हुनुभएको थियो भनेर देखाइन्छ। ती इस्राएलीहरू बारम्बार अरू प्रेमीहरूतिर लागेका थिए वा मूर्तिपूजामा लागेका थिए।यसले गर्दा परमेश्वरसँग गरिएको तिनीहरूको करार वा वाचा टुक्रा-टुक्रा पारेका थिए। यो त जोड्ने नसकिने भएको थियो। तर परमेश्वरले आफ्नै आत्म-निर्णयको स्वतन्त्रतालाई प्रयोग गर्नुभएर तिनीहरूलाई उहाँको प्रेम वर्षाई नै रहनुभएको थियो। ती मानिसहरू परमेश्वरको प्रेम पाउन योग्य थिएनन्। परमेश्वरको प्रेमलाई त्यागेर त्यसमाथि गर्ने दाबीको अधिकार तिनीहरूले नै गुमाएका थिए। नैतिक रूपमा कर नभए तापनि वा करले होइन परमेश्वरले तिनीहरूलाई आफ्नो प्रेम बगाई नै रहनुभएको थियो। यहाँ र बाइबलभरि परमेश्वरको प्रेम निरन्तर सित्तैँमा र उहाँको स्वेच्छाले दिनुभएको खुलासा गरिएको होशेको कथामा र अन्त पाइन्छ।

`कतिपय मानिसहरूले परमेश्वर टाढा हुनुहुन्छ, उहाँ कठोर शासक र न्यायकर्ता हुनुहुन्छ भनेर चित्रण गर्दछन्। विश्वासघाती श्रीमतीले जतिसुकै हेला गरे तापनि र त्यागे तापनि परमेश्वरलाई पीडा भए तापनि उहाँको प्रेम निरन्तर रहन्छ भन्ने बाइबलको चित्रणले तपाईंलाई के भन्छ? परमेश्वरसँगको सम्बन्धमा तपाईंको दृष्टिकोणमा केही फरक भएको छ कि?`