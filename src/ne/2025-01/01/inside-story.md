---
title: 'भित्री कथा'
date: 03/01/2025
---

### बाँसको पर्दा खोल्नु

लेखक: आन्ड्र्यु मेकचेस्ने

रुसको राजधानी मस्कोको मस्को इन्टरनेशनल सेभेन्थ-डे एड्भेन्टिस्ट चर्चमा एउटा शबाथको आराधना समयमा म सरिक भएको थिएँ, र त्यो दिन प्रभु भोजको कार्यक्रम थियो। त्यस समय दक्षिण कोरियाको विद्यार्थीको खुट्टा धुन मैले घुँडा टेकेको थिएँ। उसको कुनै प्रार्थनाको अनुरोध छ कि भनेर उसको पाउहरू धुनुभन्दा अघि मैले सोधें।

“उत्तर कोरियाको निम्ति प्रार्थना गर्नुहोस्,” त्यस विद्यार्थीले उत्तर दियो। त्यो विद्यार्थी मस्को विश्वविद्यालयमा अध्ययन गर्दैथियो। “येशूको आगमनभन्दा पहिले उत्तर कोरियामा सुसमाचार पुऱ्याउनु आवश्यक छ,” उसले थप्यो।

सन् २००६मा अनुरोध गरिएको त्यो प्रार्थनामा मैले सिकें कि दक्षिण कोरियामा रहेका सेभेन्थ-डे एड्भेन्टिस्टहरूले उत्तर कोरियाका दाजुभाइ दिदीबहिनीहरूको सामु सुसमाचार सुनाउने बोझ बोकेका थिए। येशूले भन्नुभएको थियो, “यो राज्यको सुसमाचार सारा संसारका राष्ट्रहरूमा गवाहीको निम्ति प्रचार गरिनेछ, त्यसपछि अन्त्य आउनेछ” (मत्ती २४:१४)। सारा संसारमा सुसमाचार सुनाउने आह्वानमा उत्तर कोरिया अन्तिम राष्ट्र हो भनेर दक्षिण कोरियाका एड्भेन्टिस्टहरूले विश्वास गर्दछन्। आज दक्षिण कोरियाका धेरै एड्भेन्टिस्टहरूले उत्तर कोरियाको बाँसको पर्दा खोल्न प्रार्थना गरिरहेका छन्।

एड्भेन्टिस्ट चर्चको काम उत्तर कोरियामा सन् १९०४मा सुरु गरिएको थियो। अनि त्यहाँबाट त्यो काम दक्षिण कोरियामा फैलिएको थियो। आज दक्षिण कोरियाको ५ करोड बीस लाख जनसङ्ख्यामा २,८५,००० चर्चका सदस्यहरू छन्। तर वर्तमान समयमा उत्तर कोरियामा कोही पनि एड्भेन्टिस्ट भएको छैन। त्यो देशको जनसङ्ख्या दुई करोड साठ्ठी लाख छ। तर उत्तर कोरियामा परमेश्वरका जनहरू छन् भनेर फाट्टफुट्ट जानकारी छ भन्ने कुरा बुम सिक ओले बताएका थिए। उनी उत्तर कोरियामा सुसमाचार फैलाएको रेखदेख गर्ने नर्थरन एशिया-पासिफिक डिभिजनको निर्देशक हुनुहुन्छ। उत्तर कोरियामा एक जना एड्भेन्टिस्ट महिलाले प्रत्येक शबाथ भतमासको रक्सी पिउँथी ताकि उनी ज्वरोले बिरामी भएर शनिबार काम गर्नुपर्ने अध्यादेशबाट छुटकारा पाउँथिन्। जब उनलाई झ्यालखानामा हालेको थियो तब उनले बाइबललाई गोप्य तरिकाले झ्यालखानामा ल्याएकी थिइन् र त्यसलाई जमिनमा खाल्डो खनेर लुकाएकी थिइन्। तर उनी हतार-हतारमा जमिनबाट बाइबललाई निकालेर पढ्थिन्। पछि उनी दक्षिण कोरियामा भाग्न सफल भइन्। त्यहाँ उनले स्वतन्त्र रूपमा परमेश्वरको आराधना गर्न पाएकी थिइन्। उत्तर कोरियाको सिमाना कहिले खोलोस् भनेर चर्चको अगुवाहरूले प्रार्थना गरिरहेका छन्। जब उत्तर कोरिया जाने बाटो खुल्छ तब त्यस देशमा सुसमाचार सुनाउन प्रचारकहरूको बाढी पठाउन दक्षिण कोरियाका अगुवाहरू पर्खिरहेका छन्।

अहिले उत्तर कोरियाबाट भागेर आउने कोरियनहरूलाई दक्षिण कोरियाका एड्भेन्टिस्टहरूले स्याहार गरिरहेका छन्। एक जना डिकन र उनकी श्रीमतीलाई भर्खरै लुकीलुकी रूपमा भागेर आउने उत्तर कोरियाको एक जना नयाँ मानिसको रेखदेख गर्न खटाइएको छ। तिनीहरूले त्यस मानिसको कोठा सफा गर्ने, खाना तयार पार्ने र सरकारी कागजजात तयार पार्न सहयोग गर्छन्। छ महिनापछि त्यस भागेर आउने मानिसले परमेश्वरलाई विश्वास गर्छु भनेर घोषणा गर्छ। यो जानकारी डिकन र उनकी श्रीमतीका पास्टर चाङ्ग-सिपलिले बताएका थिए।

उत्तर कोरियाबाट भागेर आउने अर्को मानिसले आफ्नी श्रीमती र बालबच्चाहरूको बारेमा चिन्ता गर्दा सुत्न सकेको थिएन। पास्टर लीले उसको निम्ति प्रार्थना गरे। पछि उसले परमेश्वरलाई विश्वास गर्न पुगेको स्वीकार्छ। उसले उत्तर कोरियामा बाइबल पढेको थियो। यो घट्नाले पास्टरलाई उर्जा मिलेको थियो। उत्तर कोरियाबाट भागेर आउनेहरूलाई सहयोग गर्न उनले सङ्कल्प गरेका थिए। “आज हामीले सेवा गरेका मानिसहरूद्वारा उत्तर कोरियामा सुसमाचार सुनाउने कामको निम्ति तयार हुन्छ भनेर म विश्वास गर्छु,” पास्टरले मलाई सुनाए।