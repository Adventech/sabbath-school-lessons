---
title: 'साधारण मानिसले तर्कयुक्त र उचित रूपमा अपेक्षाहरू गर्नेभन्दा अपार'
date: 29/12/2024
---

परमेश्वरले हामीलाई “के तिमीले मलाई प्रेम गर्छौ” मात्र भनेर सोध्नुभएन, तर उहाँले प्रत्येक व्यक्तिलाई आफैले प्रेम गर्नुहुन्छ। उहाँको प्रेम उहाँले हामीलाई सित्तैँमा उपलब्ध गराउनुहुन्छ। त्यो प्रेम पाउन हामीले त्याग, तपस्या, धर्मकर्म, सुकर्म वा परोपकारीय काम आदि गर्नुपर्दैन। तर उहाँले तपाईंलाई र मलाई सित्तैँमा प्रेम गर्नुहुन्छ (जसरी आमाले दुधे बालकलाई प्रेम गर्छिन्–अनुवादक)। हामीले सोचिरहेको मानिसलाई भन्दा उहाँको प्रेम अपार छ। उहाँले त्यो प्रेम कसरी गर्नुभएको छ भन्ने सबुद प्रमाण उहाँका जनहरूलाई देखाउनुभएको र देखाइरहनुभएको प्रेमको वृत्तान्तले देखाउँछ।

`पढ्नुहोस्: प्रस्थान ३३:१५-२२मा उल्लेख गरिएको वर्णन पढ्नुहोस्। यी पदहरू कुन सन्दर्भमा लेखिएका हुन्, सो सोच्नुहोस्। समस्त मानवप्रति परमेश्वरको चाहना र लक्ष्यलाई विशेष गरेर पद १९ले कसरी उघारेको छ?`

इस्राएलीहरूलाई परमेश्वर र मोशाले मिश्रदेशबाट उद्धार गर्नुभएको सबै काम बेकारमा भएको जस्तो देखिएको थियो। मानिसहरूले परमेश्वरको विरुद्धमा सरासर विद्रोह गरे। तिनीहरूले सुनको गाईको मूर्ति बनाएर हामीलाई उद्धार गर्ने यो नै हो भनेर परमेश्वरको बेइज्जत गरेका थिए। तिनीहरू सबै मिलेर रमझम गर्दै गाईलाई पूजा गरेका थिए। परमेश्वरले बोल्नुभएको दश आज्ञा लेखिएको शिला-पाटी लिएर मोशा पहाडबाट ओर्लन्दैथिए। इस्राएलीहरूको चर्तिकला देखेर उनी चकित भए र तिनीहरूप्रति आक्रोस देखाए। रिसले आगो भएको मोशाले दश आज्ञाको शिला-पत्र तिनीहरूकै अगाडि धुजाधुजा पर्ने गरेर जमिनमा बजारिदिए। सनातन सृष्टिकर्ता परमप्रभु परमेश्वरको स्वरूपलाई गाईको मूर्तिमा झारेर ती इस्राएलीहरूले उहाँको गद्दारी गरेका थिए, त्यसले गर्दा तिनीहरूलाई परमेश्वरले सित्तैँमा प्रदान गरिएका करारका अवसरहरू र आशिष्हरू जफत गर्नुपर्दथ्यो। तैपनि परमेश्वरको तर्फबाट तिनीहरूसँग करारको सम्बन्ध सित्तैँमा जारी राख्नुभएको थियो। त्यो सम्बन्ध जारी राख्न इस्राएलीहरू योग्यका त थिएनन्।

प्रस्थान ३३:१९मा “जसलाई म अनुग्रह गर्न चाहन्छु त्यसलाई म अनुग्रह गर्नेछु। जसलाई म कृपा देखाउन चाहन्छु, त्यसलाई म कृपा देखाउनेछु।” भनेर परमेश्वरले व्यक्त गर्नुभएको भनाइलाई कतिपयले गलत ढङ्गमा बुझेका छन् र परमेश्वरको मर्मलाई नबुझ्नेहरूले गलत तरिकाले नै व्याख्या गरिरहेका छन्। उहाँले आफूखुशी मानिसहरूलाई करुणा र अनुग्रह देखाउनुहुन्छ र उहाँलाई मन नपर्ने वा विश्वास नगर्नेहरूलाई ती मिजासहरू देखाउनुहुन्न भनेर कतिपयले सोच्दछन्। तर परमेश्वर त्यस नीतिमा चल्नुहुन्न। लोकप्रिय धर्म, संस्कार र संस्कृतिको धारणा अर्थात् भाग्यमा वा पुर्पुरोमा जे लेखिएको छ त्यही हुन्छ जसले गर्दा कतिपयले मुक्ति पाउँछ भने कतिपय अनन्तको आगोमा परेर नष्ट हुनेछन् भन्ने शिक्षा जताततै फैलिरहेको छ।

यथार्थमा यहाँ परमेश्वरले के घोषणा गरिरहनुभएको छ त? परमेश्वर सारा सृष्टिको प्रभु हुनुभएको हैशियतले सबै जना चाहे योग्य होस् वा अयोग्य होस् तिनीहरूलाई उहाँको करुणा र अनुग्रह सित्तैँमा प्रदान गर्ने उहाँको अधिकार र अख्तियार छ भनेर उहाँले घोषणा गर्नुभएको थियो। सुनको गाई बनाएर विद्रोह गर्दै परमेश्वरको गद्दारी गरे तापनि र अयोग्य भए तापनि उहाँका जनहरूलाई उहाँले करुणा र अनुग्रह देखाई नै रहनुभएको प्रमाण स्वरूप इस्राएलको इतिहास साक्षी छ।

गाईको मूर्ति बनाएर परमेश्वरको बेइज्जत गरे तापनि उहाँले तिनीहरूलाई आफ्नो प्रेम, अनुग्रह र करुणा पोखाई नै रहनुभएको थियो। यो त कुनै पनि मानवीय तर्क र अपेक्षाभन्दा अपारको खबर हो, होइन त?

`तपाईंको तर्कमा तपाईंले अपेक्षा नगर्नुभएको र तपाईं अयोग्य भए तापनि परमेश्वरको प्रेम, अनुग्रह र करुणाले निरन्तर पाइरहनुभएको अनुभव के तपाईंले गर्नुभएको छ वा गरिरहनुभएको छ?`