---
title: 'परमेश्वरलाई प्रेम गर्नु'
date: 18/02/2025
---

परमेश्वर सर्वशक्तिमान् हुनुहुन्छ भन्दैमा जुन कुरा न्यायसङ्गत छैन र तर्कपूर्ण छैन ती उहाँले गर्नुहुनेछ भन्ने छैन। कसैले उहाँलाई त्यसै प्रेम गरून् भन्ने उहाँ चाहनुहुन्न। मानिसको आत्मनिर्णयलाई परमेश्वरले जबरजस्ती हस्तक्षेप गरेर उहाँका आज्ञाहरू पालन गरून् भन्ने नीति उहाँको होइन। कसैले के गर्नुपर्छ भनेर निर्धारण नै नगरी वा नअह्राई स्वतन्त्र रूपमा हामी काम गर्न नपाएसम्म हामीले स्वेच्छाले काम गर्न असम्भव हुन्छ। छोटकरीमा भन्ने हो भने कसैले उहाँलाई प्रेम गर्न बाध्य बनायो वा स्वेच्छाले प्रेम गर्न दिएन भने त्यो प्रेमचाहिँ प्रेम हुन सक्दैन, किनकि कसैले कसैलाई पनि जबरजस्ती प्रेम गर्न लाउन सक्दैन।

`पढ्नुहोस्: स्वेच्छा वा आत्मनिर्णय वा विवेकको स्वतन्त्रताको बारेमा देहायका पदहरूले हामीलाई के सिकाउँदछन्? हेर्नुहोस्, मत्ती २२:३५-४० र व्यवस्था ६:४, ५।`

परमेश्वरलाई प्रेम गर भन्ने सबभन्दा महान् आदेश वा आज्ञाले यो प्रमाणित गरेको छ कि यस संसारमा जन्मिने प्रत्येक मानव प्राणी जोसुकै होस् वा जहाँ होस् उहाँलाई प्रेम गरून् भन्ने उहाँको इच्छा वा चाहना हो। तर, प्रत्येक मानव प्राणीले उहाँलाई प्रेम गर्दैन न त उहाँप्रति भक्ति नै देखाउँछ। त्यसो भए उहाँले किन त प्रत्येक मानव प्राणी उहाँलाई स्वतः प्रेम गर्ने मिजासका साथ सृजनुभएन? किनभने प्रेम गर्न र प्रेमिलो हुने मिजास स्वेच्छाको अधिकार हो।

`पढ्नुहोस्: मत्ती ६: १४-१७ र तितस १:२ पढ्नुहोस्। परमेश्वरको बारेमा यी पदहरूले हामीलाई के सिकाउँछन्?`

गन्ती २३:१९मा लेखिएको छ, “परमेश्वर मानव प्राणीजस्तो होइन जसले फटाहा कुरा गर्न सक्छ।” परमेश्वरले कहिले पनि झूट बोल्नुहुन्न (तितस १:२); परमेश्वरले आफ्नो प्रतिज्ञा जहिले पनि पालन गर्नुहुन्छ र त्यसलाई उहाँले तोड्नुहुन्न (हिब्रू ६:१७,१८)। त्यसैअनुसार यदि परमेश्वरले केही गर्छु भनेर वाचा दिनुभएको छ भने, उहाँले गर्नुहुने सबै भावी कामहरू गर्दा उहाँलाई वाचाको नैतिक दायराले सिमित गरिरहेको हुन्छ।

त्यसको वास्तविक अर्थ यो हो कि उहाँकै चाहनाअनुसार मानिसहरूलाई आत्मनिर्णय, स्वविवेकको स्वतन्त्रता वा स्वेच्छाको अधिकार प्रदान गर्नुभएकोले मानिसले जे निर्णय गर्छ त्यो उसकै निर्णय हो, परमेश्वरको होइन। यदि उहाँका जीवहरूलाई स्वेच्छाको स्वतन्त्रताले सजाएर उहाँले सृष्टि गर्नुभएको हो भने त्यस स्वतन्त्रतालाई दुरुपयोग गर्न वा परमेश्वरको आदर्श नीतिको खिलाफ जाने अधिकार उसैलाई दिइएको छ (कतिपय धर्महरूमा भाग्यको खेल, पुर्पुरोमा जे लेखिएको छ त्यही हुन्छ भन्ने जस्ता धारणाहरू सिकाउँछ। यो धारणा बाइबलीय शिक्षाको विपरित हो अर्थात् मानिसले गल्ती गरे विधाता जिम्मेवार छैन)। दुःखलाग्दो वा कहालीलाग्दो कुरो त यो छ कि धेरै मानिसहरूले आफ्नो स्वविवेक, स्वेच्छा वा आत्मनिर्णयको अधिकारलाई आफूखुशी नै प्रयोग गर्न दुरुपयोग गरिरहेका छन्। अर्थात् यस संसारमा धेरै क्रियाकलाप हुन्छन् वा मानव प्राणीले निर्णय गरेर चलाउँछन् जुन परमेश्वरको चाहनाअनुसार होइन। कडाइका साथ भन्नुपर्दा यस संसारमा जे दुर्गति भइरहेको छ सोको जिम्मेवार परमेश्वर होइन।

`तपाईंले के गर्नुभएको छ जुन परमेश्वरले गरेको चाहनुहुन्न भनी तपाईंलाई थाहा थियो? स्वेच्छा, आत्मनिर्णय वा स्वविवेकको स्वतन्त्रताको वास्तविकताले मानिसमा भयानक नतिजा हुने रहेछ भन्ने धारणाको विषयमा यसले कसरी सिकाउँछ?`