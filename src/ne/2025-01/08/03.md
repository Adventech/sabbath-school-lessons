---
title: 'सर्वशक्तिमान्, सर्वज्ञानी र सर्वव्यापी भनेर चित्रण गरिएको परमेश्वर वा पान्टोक्रेटर (Pantokrator)'
date: 17/02/2025
---

परमेश्वरको आश्चर्यचकित पार्ने शक्ति बाइबलभरि प्रकट गरिएको छ। परमेश्वरले अनेकौँ अचम्मका कामहरू गर्नुभएका र उहाँको शक्तिको प्रदर्शनका विवरणहरू बाइबलमा समावेश भएका छन्। यद्यपि, विभिन्न क्रियाकलाप र चकित पार्ने आश्चर्य कामहरू गर्ने शक्ति उहाँमा भए तापनि धेरै कुराहरू भएको पाउँछौं जुन उहाँको चाहना विपरित थिए।

`पढ्नुहोस्: प्रकाश ११:१७; यर्मिया ३२:१७-२३; लूका १:३७; मत्ती १९: २३-२६ पढ्नुहोस्। हिब्रू १:३ पदलाई पनि विचार गर्नुहोस्। परमेश्वरको शक्तिको बारेमा यी पदहरूले हामीलाई के सिकाउँछन्?`

उपर्युक्त पदहरू र अरूहरूले यो बताउँदछन् कि परमेश्वर सर्वशक्तिमान् हुनुहुन्छ र उहाँकै शक्तिले यस पृथ्वीलाई थामिराखिरहनुभएको छ। प्रकाशको पुस्तकमा परमेश्वरको बारेमा बारम्बार यसरी सम्बोधन गरिएको छ, “प्रभु परमेश्वर सर्वशक्तिमान्” (उदाहरणको लागि प्रकाश ११:१७ हेर्नुहोस्; यस पदलाई निम्न पदहरूसँग तुलना गर्नुहोस्: प्रकाश १:८; १६:१४; १९:१५; २१:२२; र २ कोरन्थी ६:१८)। “सर्वशक्तिमान्” (pantokrator पान्टोक्रेटर)को अक्षरस अर्थ हो सबै शक्ति, अधिकार, बाहुबलले सुसज्जित हुनुभएको परमेश्वर। परमेश्वर सर्वशक्तिमान् हुनुहुन्छ भन्ने धारणा केवल भाषण वा बोलीहरूले मात्र होइन उहाँकै कामहरूले समर्थन गर्दछन्। परमेश्वरले आफ्नो शक्ति प्रयोग गर्नुभएर उहाँका जनहरूलाई मिश्र देशबाट उद्धार गर्नुभएको थियो। त्यसको साथै यस संसारमा उहाँले गर्नुहुने आश्चर्य कामहरूको विद्यमान त छ नै।

यद्यपि परमेश्वर सर्वशक्तिमान् हुनुहुन्छ भन्दैमा उहाँले जे पायो त्यही गर्न सक्नुहुन्न भन्ने पनि हामीले बुझ्नुपर्दछ। उहाँले केही काम गर्न सक्नुहुन्न भनेर बाइबलले नै हामीलाई सिकाउँछ। उदाहरणमा, २ तिमोथी २:१३ले यो सिकाउँदछ, “उहाँले आफैलाई इन्कार गर्न सक्नुहुन्न।”

त्यसैअनुसार, परमेश्वर सर्वशक्तिमान् हुनुहुन्छ भनेर प्रायः जसो सबै इसाईहरूले मञ्जुर गर्दछन्। अर्थात् उहाँ सबै थोक गर्न शक्ति सम्पन्न हुनुहुन्छ तर उहाँले आफूसँग बाँझ्ने कुनै कुरो गर्नुहुन्न। जुन कुरो तर्कयुक्त छ र उहाँको स्वभावअनुसार मिल्दछ त्यो काम उहाँले गर्नुहुन्छ। त्यसको अर्थ कतिपय कामहरू परमेश्वरले गर्न सक्नुहुन्न जसले गेतसमनीमा येशूको प्रार्थनाको विपरित हुन्छ। परमेश्वरको निम्ति सबै थोक सम्भव छ भनेर येशूले बताउनुभए तापनि (मत्ती १९:२६) आफू क्रूसको नजिक आउँदा येशूले यो प्रार्थना गर्नुभएको थियो, “ओ मेरो पिता, यदि सम्भव भए यो कचौरा मबाट हटाइदिनुहोस्; तर मेरो इच्छाअनुसार होइन तपाईंकै इच्छाअनुसार होस्” (मत्ती २६:३९)।

हो, येशूलाई क्रूसको पीडा वा वेदनाबाट पिताले हटाउन सक्ने शक्ति र अधिकार उहाँसँग भए तापनि उहाँले पापीहरूलाई मुक्ति दिन त्यो कचौरा हटाउने काम गर्न सक्नुहुन्नथ्यो। येशूले कि त कचौरा पिउनुपर्दथ्यो वा मुक्ति नदिनुपर्दथ्यो। नपिउनुभएर उहाँले पापीलाई मुक्ति दिन सक्नुहुन्नथ्यो।

`यस संसारमा जन्मेको प्रत्येक मानव प्राणीलाई परमेश्वरले उद्धार गर्न चाहनुहुन्छ भनेर बाइबलले स्पष्ट पारेको छ (१ तिमोथी २:४-६; तीतस २:११; २ पत्रुस ३:९; इजकिएल ३३:११)। उहाँको इच्छा भयो भन्दैमा सबै मानिसहरूले मुक्ति पाउन सक्दैन। उहाँले मानिसहरूलाई आत्मनिर्णयको अधिकार वा स्वतन्त्रताले सम्पन्न गर्नुभएको वास्तविकताको सन्दर्भमा कसले मुक्ति पाउँछ वा पाउँदैन भन्ने निर्णय मानिसमै निहित भएको तथ्यले हामीलाई कसरी बुझाउँछ?`