---
title: 'येशू ख्रीष्टले संसारमाथि विजय प्राप्त गर्नुभयो'
date: 20/02/2025
---

यदि परमेश्वरको आदर्श चाहनाअनुसार सबै थोक भएको भए यस जगत् ब्रह्माण्डमा खराब तत्त्वले शिर उठाउन सक्नेथिएन। सबै थोक प्रेम र एकसुरताको सच्चिदानन्दको उपस्थिति भइरहन्थ्यो। तर परमेश्वरकै समयमा जगत् ब्रह्माण्डलाई उहाँकै आदर्श चाहनाअनुसार सिद्धतामा पुनर्स्थापित हुनेछ। तर त्यतिन्जेल, उहाँका जीवहरूका आत्मनिर्णयका स्वतन्त्र अधिकारहरूलाई ध्यानमा राखेर परमेश्वरले उहाँको इच्छालाई परिचालन गरिरहनुभएको छ।

यो कल्पना गर्नुहोस्। कसैले लड्डु बनाउने प्रतिस्पर्धामा भाग लिएको छ रे। त्यो बनाउने परिकारमा खास के-के थोक हाल्नुपर्छ भनेर निर्देशन दिइयो रे! तर तिनीहरूले चाहेको स्वादअनुसार केही सामग्रीहरू थप्न सक्छन् रे। लड्डु बनाएपछि त्यसमा के-के सामग्री राखेको छ त्यसअनुसार तिनीहरूले स्वाद पाउँछन् तर कुनै स्वाद यस्तो हुन सक्छ कि तिनीहरूले केही सामग्री नराख्ने निर्णयले गर्दा लड्डुको स्वाद चाहेको अनुसार नभएको हुन सक्छ।

त्यो सीमित ज्ञान दिने चित्रण भए तापनि प्रेम गर्ने आफ्ना जनहरूको स्वतन्त्रतालाई सम्मान गर्न परमेश्वर कतिवद्ध हुनुभएको छ। यस संसारको इतिहासमा समावेश भइरहेका कतिपय धेरै सामग्रीहरू परमेश्वर आफैले चुन्नुभएको होइन र उहाँकै चाहना विपरित समावेश भइरहेका छन्।

यस परिवेशमा परमेश्वरको काम केवल एकतर्फी मात्र होइन र संसारमा जे भइरहेका छन् ती उहाँको एक्लैको नियन्त्रणमा भइरहेको छैन। यसमा परमेश्वरका कामका कमसेकम दुई पक्षहरू देखिएका छन्। कुही थोकहरू परमेश्वरबाट नै कार्यान्वयन भएको छ भने अरू थोकहरू उहाँले नै प्रदान गर्नुभएको मानिसहरूमा भएका विवेकको स्वतन्त्रताका कारणहरूले भएका हुन्छन्। त्यही स्वतन्त्रतालाई दुरुपयोग हुँदा कतिपय अवाञ्छनीय गतिविधिहरू उहाँका इच्छा विपरित भइरहेका छन्।

`पढ्नुहोस्: दुःख, कष्ट, पीडा र अन्यौलताको बीचमा पनि हामी कुन आशामा झुण्डिरहन सक्छौं भनेर यूहन्ना १६:३३ पदले हामीलाई कसरी देखाउँछ?`

कतिपय पीडा, कष्ट, परीक्षा र वेदनाका समयहरूमा येशूका विश्वासीहरूको आस्था ढलमलिन सक्छ। ती सबै थोक परमेश्वरकै चाहनाअनुसार भएको छ र सबै थोक उहाँको नियन्त्रणमा छ भन्ने गलत शिक्षाले इसाईहरूको आस्थामा आँच आउन सक्छ। तर येशूले आफ्नो फरक मत दिनुहुन्छ। यस संसारमा उहाँका भक्तहरूले संसारले ल्याउने दुःख, कष्ट, पीडा र परीक्षाहरूको सामना गर्नुपर्नेछ तर त्यहाँ आशाको किरण चम्काइएको छ। येशू ख्रीष्ट आफै पनि संसारमा ल्याइएका कष्ट, वाधा, सङ्कष्ट आदिमाथि विजय पाउनुभएको थियो (यूहन्ना १६:३३)।

संसारमा हामीले सामना गर्नुपर्ने पीडा, कष्ट आदि परमेश्वरकै चाहनाअनुसार भएको हो भन्ने अर्थ हामीमा हुनुहुँदैन। हामीले वृहत चित्रलाई हाम्रो दिमागमा राखिरहनुपर्दछ: त्यो परमेश्वर र शैतानको बीचमा भइरहेको महान् विवादीय युद्ध हो। त्यस परिवेशमा हामीले सामना गर्नुपर्ने खराब तत्त्वहरू असलको निम्ति नभए तापनि परमेश्वरले हाम्रै हितको निम्ति परिणत गर्न सक्नुहुन्छ। यदि हामीले परमेश्वरमाथि भरोसा राख्यौं भने हामीमा आउने कष्टहरूले हामीलाई उहाँको नजिक ल्याउन सक्छन्। अरूप्रति दया, करुणा देखाउन र प्रेमिलो व्यवहार गर्न ती कष्टहरूले हामीलाई प्रेरणा दिन सक्छन्।