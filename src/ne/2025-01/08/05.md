---
title: 'परमेश्वरको आदर्श र सुधारात्मक चाहनाहरू'
date: 19/02/2025
---

`पढ्नुहोस्: किस्मत वा विधाताको खेल, पुर्पुरो वा भाग्यमा जे लेखिएको छ सो हुन्छ वा पूर्वजन्मका फलजस्ता धारणाहरू बाइबलले समर्थन गर्दैन। कतिपय इसाईहरूले नै यो सिकाउँदछन् कि कसले मुक्ति पाउने वा स्वर्ग जान पाउने वा को पाउँदैन भन्ने कुरा परमेश्वरले अघिबाट निर्धारण गर्नुहुन्छ। यस शिक्षा बाइबलको निम्ति अमान्य छ भन्ने कुरा देहायका पदहरूले के सिकाउँछन्? हेर्नुहोस्, एफिसी १:३-१४।`

“प्रिडेस्टिनेशन predestination” अर्थात् पूर्वनिर्धारण वा भाग्य भन्ने ग्रीक भाषामा यहाँ र अन्त बाइबलमा अनुवाद गरिएको शब्द प्रोहोरिजो prohorizo हो। परमेश्वरले सञ्चालन गर्नुभएको अनुसार इतिहास त्यस्तै परिचालन हुने रहेछ भनेर यस शब्दले औँल्याउँदैन। तर त्यसको अर्थ “पहिला निर्णय गरिएको” भनेर बुझाउँछ।

हुन त, आफू खुशीले आफ्नो पक्षमा के निर्णय गर्ने हो भनेर कसैले गर्न सक्छ वा उसले अरूहरूका आत्मनिर्णयहरूलाई ध्यानमा राखेर कसैले अगाडि नै निर्णय गर्न सक्छ। परमेश्वरले जे गर्नुहुन्छ त्यसमा अरूहरूको ध्यान राखी गर्नुहुन्छ भनेर बाइबलले सिकाउँदछ।

यहाँ र रोमी ८:२९, ३०मा “पूर्वनिर्धारित” भन्ने शब्दले भविष्यमा परमेश्वरको योजनाको बारेमा उल्लेख गर्दछ। त्यो पनि भविष्यमा उहाँका जीवहरूले के निर्णय गर्न सक्छन् सो उहाँलाई थाहा छ भन्ने ध्यानमा राखेर नै उहाँले योजना बनाउनुहुन्छ। त्यसकारण, सबैको हितलाई ध्यानमा राखेर वा चाहना गरेर उहाँले इतिहासका कदमहरूलाई अगुवाइ गर्न सक्नुहुन्छ। यसमा पनि परमेश्वरप्रति सकली प्रेमको सम्बन्ध राख्ने स्वेच्छालाई सम्मान गर्दै उहाँले कदम चाल्न सक्नुहुन्छ।

एफिसी १:११, १२मा यो घोषणा गरिएको छ, “उहाँमा, जसले सबै कुरा आफ्नो इच्छाको योजनाअनुसार पूरा गर्नुहुन्छ, आफ्नो अभिप्रायअनुसार हामी ख्रीष्टमा पहिलेदेखि आशा राख्नेहरूलाई उहाँले आफ्नो महिमाको प्रशंसाको निम्ति जिउन सकौं भनेर उहाँमा नै नियुक्त गर्नुभएको छ र छान्नुभएको छ।” त्यसको अर्थ यहाँ जे हुन्छ त्यो उहाँकै चाहनाअनुसार हुन्छ भन्न खोजिएको हो त? एफिसी १:९-११लाई मात्र अलग गरिएर पढियो भने त्यही भन्न खोजिएको हो जस्तो लाग्न सक्छ। तर कतिपय समयमा परमेश्वरको चाहना वा अभिप्रायलाई मानिसहरूले नै अस्वीकार गरेर बेथितिमा चलेको हुन्छ भनेर देखाउने धेरै पदहरूसँग त्यस धारणा बाझेको हुन्छ (लूका ७:३०लाई लूका १३:३४ र भजनसंग्रह ८१:११-१४सँग तुलना गर्नुहोस्)। यदि बाइबल आफ्नो भनाइसँग बाझ्दैन भने ती पदहरूलाई पनि अरू पदहरूसँग मिलिरहेको हुन्छ भनेर कसरी बुझ्ने?

परमेश्वरको “आदर्श चाहना” र “सुधारात्मक चाहना” के हो सो त्यसमा भिन्नता राख्न सक्यौं भने एफिसीको भनाइलाई राम्रोसँग बुझ्न सकिन्छ। के भएको परमेश्वर चाहनुहुन्छ सो सबैले गरेका भए त्यही आदर्श चाहनाअनुसार हुन्थ्यो। परमेश्वरको सुधारात्मक चाहना भन्नुको अर्थ उहाँका जीवहरूले आफ्ना स्वेच्छालाई प्रयोग गरेर चल्छ भने के हुन सक्छ र कहिलेकाही तिनीहरूले परमेश्वरकै इच्छाको विपरित चल्नेछन् भन्ने मामिलालाई ध्यानमा राखेर उहाँले योजना बनाउनुहुन्छ। एफिसी १:११मा उहाँको सुधारात्मक चाहना तर्जुमा गरिएको देखाउँछ।

`परमेश्वरमा भएको भविष्यको पूर्वज्ञान यस्तो शक्तिशाली छ कि मानिसले गर्ने सबै निर्णयहरू चाहे असल होस् वा खराब होस्, ती सबै थोक असलकै निम्ति हुन सक्छन् (रोमी ८:२८) भन्ने सत्यलाई तपाईंले कसरी बुझ्न सक्नुहुन्छ र त्यसबाट के सान्त्वना पाउनुहुन्छ?`