---
title: 'दुई महान् पापहरू'
date: 17/03/2025
---

येशूका आफ्नै वचनमा दुई सबभन्दा महान् आज्ञाहरू वा परमेश्वरका नीतिहरू के हुन् भनेर प्रस्तुत गरिएको छ। ती हुन् सारा हृदय वा मनले, दिमागले, आत्माले र शरीरले परमेश्वरलाई प्रेम गर्नु वा उहाँमाथि श्रद्धा राख्नु र एक आपसमा आफूहरूलाई जस्तै प्रेम गर्नु। जब येशूका कदमहरूमा कोही हिँड्छन् भने तिनीहरूले त्यो प्रेम देखाउँदा वा प्रभुका आदेशहरू पालन गर्दा केही न केही ठोस रूपमा त्याग गर्नुपर्ने हुन्छ। येशूलाई विश्वास गर्नु धर्म हो भनेर उहाँलाई धर्मका पर्खालहरूभित्र राख्नु येशूभक्तको निम्ति घातक हुन सक्छ। ती पर्खालहरू तोडेर जन समक्ष व्यावहारिक रूपमा प्रस्तुत गर्नु येशूको माग हो।

यदि परमेश्वरलाई प्रेम गर्नु र एक आपसमा प्रेम गर्नुचाहिँ सबभन्दा महान् दुई आज्ञाहरू हुन् भने सबभन्दा महान् दुई पापहरू के हुन त?

`पढ्नुहोस्: भजनसंग्रह १३५:१३-१९ पढ्नुहोस्। लोकले नै मानेको साधारण पाप लोकको निम्ति नभए तापनि परमेश्वरको सामु अघोर पाप के रहेछ भनेर ती पदहरूले कसरी खुलासा गरेका छन्?`

यस जीवनमा परमेश्वरलाई सर्वोपरी प्रेम गर्नु भन्ने महत्त्वपूर्ण धारणालाई पुरानो करारभरि जोडका तोडले निरन्तर रूपमा छरिरहेको छ (व्यवस्था ६:५)। परमेश्वरलाई प्रेम गर्नुको विपरित मूर्तिपूजा गर्नु हो। बाइबलमा मूर्तिपूजा गर्नु वा परमेश्वरलाई सर्प, कुकुर, ढुङ्गा आदिमा झारेर पूजा गर्न खोज्नु महापाप हो भनेर उल्लेख गरिएको छ।

`पढ्नुहोस्: जकरिया ७:९-१२मा परमेश्वरले केको घोर निन्दा वा विरोध गर्नुहुन्छ त्यो लेखिएको छ। लोकमा मान्यता पाएको तर परमेश्वरको निम्ति महापाप हुने कुराचाहिँ दुई आदेशहरूको विपरित किन छ?`

परमेश्वर प्रेमले नै भावित भएर मूर्तिपूजाको मात्र निन्दा गर्नुहुन्न; तर धर्मकै नाउँमा किन नहोस्, उहाँका जनहरूले व्यक्तिगत रूपमा होस् वा सामूहिक रूपमा होस्, एक आर्काले एक आर्कालाई गरिने दुर्व्यवाहार, अन्यायप्रति परमेश्वर क्रोधित हुनुभएको छ।

दुई महान् आज्ञाहरूलाई व्यवहारमा नल्याउने मानिसहरूका नीतिलाई परमेश्वरले विरोध गर्नुहुन्छ। परमेश्वरलाई प्रेम गर्नु र एक आपसमा प्रेम गर्ने नीति नै उहाँको नीति हो। यदि हामीले परमेश्वरलाई प्रेम गरेनौं र एक आपसलाई प्रेम गरेनौं भने परमेश्वरका आज्ञाहरूलाई पालन गर्न सक्दैनौं।

१ यूहन्ना ४:२०, २१मा स्पष्ट रूपमा बताइएको छ, “कसैले ‘म परमेश्वरलाई प्रेम गर्छु’ त भन्छ तर आफ्ना भाइको घृणा गर्छ भने त्यो मानिस फटाहा हो। आफूले देखेको भाईलाई प्रेम गर्न नसक्नेले आफूले नदेखेको परमेश्वरलाई उसले कसरी प्रेम गर्न सक्छ र? यो आज्ञा हामीले उहाँबाट पाएका छौं: जसले परमेश्वरलाई प्रेम गर्छु भन्छ उसले आफ्नो भाइलाई पनि प्रेम गर्नैपर्छ।”

`एक आपसमा प्रेम गर्नेबाट अलग रहेर परमेश्वरलाई प्रेम गर्न सकिँदैन भन्ने धारणालाई तपाईंले कस्तो व्याख्या गर्न सक्नुहुन्छ? यी दुई कुराको बीचमा रहेको नचुँडिने सम्बन्धलाई तपाईंले कसरी बुझ्नुहुन्छ?`