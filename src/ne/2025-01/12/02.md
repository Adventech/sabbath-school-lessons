---
title: 'दुई महान् आज्ञाहरू'
date: 16/03/2025
---

यस संसारमा भइरहेका अप्रिय गतिविधिप्रति हामी संवेदनशील हुनुपर्छ। व्यक्तिगत रूपमा होस् वा सामूहिक रूपमा होस्, यस संसारमा हामीले परमेश्वरको प्रेम र न्यायलाई देखाउनुपर्दछ। येशूले हामीलाई के आज्ञाहरू दिनुभएको छ त्यसमा मध्यनजर राखेर अगाडि बढिरहनु उचित देखिन्छ।

`पढ्नुहोस्: मत्ती २२:३४-४०मा एक जना शास्त्री वा बाइबलका गुरुले येशूकहाँ आएर प्रस्न गरेका थिए। त्यो प्रश्नको जवाफ येशूले कसरी दिनुभयो?`

येशूको आफ्नै वचनअनुसार “परमेश्वरलाई सारा हृदय वा दिलले, सारा प्राणले र सारा दिमागले प्रेम गर्नु” भनिएको प्रथम र सबभन्दा महान् आज्ञा हो। दोस्रोचाहिँ “तिम्रो छिमेकीलाई तिमी आफैलाई जस्तो प्रेम गर्नु” भनेर उहाँले भन्नुभएको छ। ती दुई आज्ञाहरू एक आपसमा अलग भएर बस्दैनन्। त्यसकारण, येशूले यो थप्नुहुन्छ, “यी दुई आज्ञाहरूमा सबै व्यवस्था वा धार्मिक विधिहरू र अगमवक्ताहरूका वचनहरू झुण्डिएका छन् (मत्ती २२:३७-४०)। ती दुवै आज्ञाहरू येशूले पुरानो करारबाट उतार्नुभएको थियो।

`पढ्नुहोस्: मत्ती २२मा शास्त्रीले सोधेका प्रश्नको उत्तरचाहिँ मत्ती १९:१६-२३मा धनी युवक शासकले सोधेका प्रश्नप्रति येशूको उत्तरसँग कसरी मिल्दछ?`

यहाँ के भइरहेको छ? त्यस मानिसलाई त्यसरी किन जवाफ दिनुभयो? हामी जो भए तापनि वा जुन प्रतिष्ठामा बसे पनि येशूका ती वचनहरूले हाम्रो जीवनमा कसरी असर पार्नुपर्दछ?

“त्यो धनी युवक शासक परिपक्व इसाई हुन सक्ने स्थितिलाई ध्यान दिएर येशूले सम्बोधन गर्नुभएको थियो। उहाँका वचनहरू ज्ञान बुद्धिले भरिएका थिए। झट्ट हेर्दा उहाँका शब्दहरू कठोर त देखिन्थे साथै उहाँको माग कडा देखिन्थ्यो। त्यस शासक युवकको मुक्तिको आशा केवल येशूका वचनहरू स्वीकारेर पालन गर्नु थियो। उसमा भएका धन र उसको उच्च आधिकारले उसको चरित्रमा उसलाई थाहै नदिईकन दाग लाग्न सक्ने सम्भावना थियो। यदि आफ्नो धन र प्रतिष्ठालाई कायमै राख्न चाहेमा उसले परमेश्वरका स्नेहहरूको अनुभव गर्न सक्दैनथ्यो। परमेश्वरको नीतिमा नचलेर अलिकति वा धेरै धन थुपार्ने उसको प्रवृत्तिले उसको नैतिक बल गिर्दथ्यो र उसमा भएको जाँगर पनि खुम्चिन्थ्यो। यस संसारमा आफ्नो भाउ, इज्जत, प्रतिष्ठा मात्रै खोज्ने बानीलाई हृदयमा पोषाइराखियो भने त्यसले उसलाई नै डुबाउँथ्यो। मानिसका अगाडि ती असलै देखिए तापनि अन्तमा आएर तिनीहरू अनिश्चित र बेकारका हुन्छन्।”–एलेन जी. ह्वाइट, द डिजाएर अभ एजेज्, पृ. ५२०।

`त्यस धनी शासकलाई जस्तो, हामीसँग भएका सबै थोकहरू बेच भनेर त हामीलाई आह्वान नगर्ला, तर हामीसँग के थोकहरूमा झुण्डिरहने बानी छ जसले हामीलाई अनन्तको नाशमा लान सक्छ?`