---
title: 'थप जानकारी'
date: 21/03/2025
---

एलेन जी. ह्वाइटको द डिजाएर अभ एजेजको पृ. २८१-२८९को “द शबाथ” भन्ने अध्याय पढ्नुहोस्।

“येशूलाई फसाउन यहूदी धर्मगुरुहरूले पठाएका सुराकीहरूले भिडको सामु सवाल जवाफ गर्न आँट गर्न सकेका थिएनन्। किनकि उहाँका वचनले तिनीहरू नै फस्नेछन् भनेर तिनीहरूलाई थाहा थियो। उहाँले केवल सत्य मात्र बोल्नुभएको थियो भनेर तिनीहरूलाई थाहा थियो। बाटोमा मुर्च्छा परिरहेको मानिसलाई राहत दिनुको सट्टा धर्म, जात र परम्पराको नाउँमा उसलाई त्यसै छोड्नु यहूदी पुजारी र लेवीले उचित ठानेका थिए। तर अमुक पशु खाल्डोमा पर्दा उसको मालिकबाट जस पाउन उसलाई उद्धार गरिन्थ्यो। धर्म र जातको नाउँमा मानिसलाई भन्दा अमुक पशुलाई ठूलो स्याहार गर्थ्यो। तर परमेश्वरको स्वरूपमा बनिएको मानिसलाई तिनीहरूले बेवास्ता गर्न पल्केका थिए। धर्मको नाउँमा झुटो व्यवहार वा आचरण गर्नेको ज्वलन्त उदाहरण यस घाइते भएर बाटोमा परेको व्यक्तिप्रति चासो नदेखाएकोले देखाउँछ। आचरण नै परमोधर्म भनेर सबै धर्महरूले सिकाए तापनि त्यसलाई व्यवहारमा नउतार्नु नै सबै झुटा धर्महरूको जग हो भनेर बुझ्नुपर्दछ। परमेश्वरभन्दा आफूलाई माथि उचाल्ने र अरूहरूलाई दबाएर आफूलाई उच्च पार्ने मानव प्रवृत्तिले गर्दा मानिस पशुभन्दा पनि निच ठहरिन पुगेको छ। [मानिस पशु हो भन्ने विज्ञानले सिकाउँदा सदव्यवहारमा नचल्ने मानिसले पशुकै बेइज्जत गरिरहेको हुन्छ–अनुवादक]। प्रत्येक धर्म जसले सृष्टिमा इज्जत देखाएको मानिसबाट इज्जत खोस्दछ वा लड्छन्, त्यो झुटो धर्म हो। ख्रीष्टमा मानिसको गौरवलाई पुनर्स्थापित गर्न अग्रसर हुनु प्रत्येक येशूभक्तको कर्तव्य हो। प्रत्येक देखावटी र झुटो धर्मले मानव आवश्यकताप्रति बेवास्ता गर्ने, उसलाई दुःख दिने र उसको अधिकारलाई खोस्न सिकाउँदछ। येशूका सुसमाचारको सन्देशले मानवलाई अत्यन्तै अमूल्य स्थानमा राख्दछ किनकि मानिस येशूका रगतले किनेको जीव हो। मानिसको दुःख, कष्ट र पीडाप्रति संवेदनशील र कोमल हुन ख्रीष्टले सिकाउनुहुन्छ। प्रभुले नै यो वाचा गर्नुभएको छ, ‘म मान्छेलाई निखुर सुनभन्दा दुर्लभ र ओपीरको सुनभन्दा पनि अझ अप्राप्य वा बहुमूल्य बनाउनेछु।’” यशैया १३:१२।

“येशूले धर्मका गुरु वा फरिसी पण्डितहरूलाई शबाथमा असल गर्नु ठिक छ कि खराब गर्नु ठिक छ, बचाउनु ठिक छ कि मार्नु ठिक छ भनेर सोध्नुहुँदा तिनीहरू नाजवाफ भएका थिए। यदि तिनीहरूले जवाफ दिए तिनीहरूकै दुष्ट चालहरूको भन्डाफोर हुन्थ्यो। येशूप्रति अति घृणा, रिस, इबी देखाएर ती धर्मगुरुहरूले उहाँलाई मार्न खोजेका थिए। उहाँले मानिसहरूलाई उद्धार गर्नुभएको थियो र भिडहरूलाई खुशी दिनुभएको थियो। येशूलाई नै शबाथमा मार्न तिनीहरूले उचित ठानेका थिए। उहाँले कष्टमा परेको मानिसलाई निको पारेर उसलाई राहत दिँदा ती धर्मका मतियारहरूले उहाँप्रति घोर आपत्ती देखाएका थिए। मानिसहरूलाई प्रेम गर्नु र करुणा देखाउनुभन्दा धर्मी हुनु भनेको त हत्या गर्नु रहेछ भनेर ती धर्मगुरुहरूले सोचेका थिए। परमेश्वरको पवित्र दिनमा करुणा र दया देखाउनु ती धर्मका मतियारहरूका निम्ति अमान्य थियो।” द डिजाएर अभ एजेज, पृ. २८६, २८७।

**छलफलको लागि प्रश्नहरू**:

`मानिसहरूका दुःखलाई बेवास्ता गर्ने प्रत्येक धर्म झुटो कसरी हुन सक्छ? हाम्रो चर्चमा र समुदायमा पनि त्यस झुटोमा नपर्न हामी कसरी सजग हुने?`

`मेरो छिमेकी को हो? तपाईंको छिमेकी को हो? धर्म, संस्कार, जाति आदिले खडा गरेका सिमा वा परिधिलाई प्रेमले उत्साहित भएर हामीले कसरी तोड्न सक्छौं जसले गर्दा हामी ख्रीष्टको अनुसरण गर्ने हुन्छौं?`

`यदि परमेश्वरले न्याय र दयालाई प्रेम गर्नुहुन्छ भने परमेश्वरको सम्मत हामी कसरी चल्न सक्छौं? येशूले जुन कुरा व्यवस्थाको गहन कुरा भन्नुभएको थियो, सो कुरामा बढी लाग्न हामी कसरी अग्रसर हुनुपर्दछ?`

`जब हामी न्यायको बारेमा सोच्छौं तब त्यो न्याय हामीले अरूहरूलाई कतिको प्रेम गर्छौं भन्ने कुरामा आधारित हुन्छ भनेर कसरी बुझ्ने? विशेष गरेर दबिएका र निराशमा परेकाहरूको सक्रिय रूपमा सेवा गर्ने येशूको आह्वानलाई हामीले कसरी आत्मसात गर्ने? हेर्नुहोस्, मत्ती २५:३१-४६को सन्दर्भलाई लिएर अरूहरूप्रति हाम्रो व्यवहार कस्तो हुनुपर्दछ?`