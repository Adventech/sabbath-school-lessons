---
title: 'मेरो छिमेकी को हो?'
date: 20/03/2025
---

येशूले दुई महान् आज्ञाहरूको घोषणा गर्नुभएपछि एक जना शास्त्रीले आएर उहाँलाई सोधेका थिए, “मेरो छिमेकी को हो त?” (लूका १०:२९)। उनले येशूका सामु आफूलाई धर्मात्मा ठहऱ्याउन खोजेका थिए। उनको प्रश्नको जवाफ दिँदै सबैलाई चकित पार्ने प्रख्यात अर्तीकथा उहाँले भन्नुहुन्छ। उहाँले असल सामरीको कथा भनेर तत्कालिन् यहूदी समाज, यहूदी धर्म र प्रतिष्ठित वर्गका मानिसहरूको इज्जतमा ठूलो धक्का त भएको थियो नै। [अझ उहाँले नै असल सामरी भन्नुभएन। यो “असल” बाइबलका अनुवादकहरूले थपेका हुन्। येशूले केवल “सामरी” मात्र भन्नुभएको थियो। उहाँले त्यस सामरीलाई असल वा खराब भनेर मूल्याङ्कन गर्नुभएको थिएन। निःसन्देह उसको कामले गर्दा ऊ असलको पङ्तिमा उभिन पुगेको थियो–अनुवादक]।

`पढ्नुहोस्: असल सामरीको अर्तीकथा लूका १०:२५-३७मा पढ्नुहोस्। मानव इतिहासभरि परमेश्वरका अगमवक्ता वा दूतहरूले दया देखाऊ, न्याय गर, सबै खालका अन्यायहरूलाई रोक भनेर बुलन्द आवाज उठाइरहेका छन्। राजनैतिक धारणा, जात, लिङ्ग, वर्ण, उमेर, सांस्कृति, संस्कार, समाज र धर्मको नाउँमा गरिने अनेक किसिमका अन्याय, अत्याचार, दमन येशूका निम्ति मान्य छैन भनेर त्यस अर्तीकथामा कसरी खुलेआम देखाइएको छ?`

येशू न्यायको बारेमा केवल भाषण छाँट्न मात्र आउनुभएन तर न्याय दिलाउन नै आउनुभएको थियो। अगमवक्ताहरूले न्यायको बारेमा तिब्र चाहना गरेका थिए, र उहाँले नै त्यसलाई पूरा गर्नुभएको थियो (यशैया ६१:१, २को सन्दर्भमा लूका ४:१६-२१ हेर्नुहोस्)। उहाँ सबै युगका र सबै राष्ट्रहरूका चाहना हुनुहुन्छ। तर विशेष गरेर तिनीहरूका निम्ति हो जसले अन्यायबाट उन्मुक्ति पाउन चाहनुपर्ने आवश्यकतालाई महसुस गर्दछन्।

येशू शत्रुरूपी शैतानको विपरित हुनुहुन्थ्यो। शैतानले परमेश्वरको अधिकार र सिंहासनलाई हडप्न खोजेको थियो। आजको समाज वा राजनैतिक क्षेत्रमा अत्याधुनिक हतियारहरू उत्पादन गरेर एकले अर्कोलाई दबाउन सक्नु नै बहादुर भनेर मान्यता पाएको हुन्छ। त्यसको विपरित येशूले आफूलाई होच्याउनुभएर पाप, अन्याय र अत्याचारका शिकारमा परेकाहरूसँग पहिचान गर्नुभयो। उहाँले प्रेमकै नीतिलाई अवलम्बन गर्नुभएर शैतानलाई परास्त गर्नुभएको थियो। प्रेममा आफूलाई सुम्पिनुभएर उहाँले न्यायलाई स्थापना गर्नुभएको थियो। परमेश्वरलाई विश्वास गर्ने र उहाँका नीतिहरूमा चल्नेलाई उहाँले नै निर्दोष ठहऱ्याउनुहुन्छ। येशूले व्यवस्थाको न्याय, दया, करुणाका गरिमामय नीतिहरूलाई उचाल्न आह्वान गर्नुभएको थियो। त्यसलाई हामी सेभेन्थ-डे एड्भेन्टिस्टहरूले कसरी उचालिराख्ने?

भजनसंग्रह ९:८, ९मा उहाँले यो घोषणा गर्नुभएको छ, “उहाँले धार्मिकतासित संसारको न्याय गर्नुहुन्छ, उहाँले निष्पक्षतासित मानिसहरूमाथि शासन गर्नुहुन्छ। ९ थिचोमिचोमा परेकाहरूका निम्ति परमप्रभु किल्ला हुनुहुन्छ, कष्टको समयमा एउटा शरणस्थान।” त्यसरी नै भजनसंग्रह १४६ले यो थप्दछ, “उहाँले अत्याचारमा परेकाहरूका पक्षमा न्याय दिनुहुन्छ, र भोकाहरूलाई भोजन दिनुहुन्छ। परमप्रभुले कैदीहरूलाई मुक्त गरिदिनुहुन्छ। परमप्रभुले अन्धाहरूका आँखा खोलिदिनुहुन्छ। परमप्रभुले दबिएकाहरूलाई उठाउनुहुन्छ। परमप्रभुले धर्मीजनलाई प्रेम गर्नुहुन्छ। विदेशीहरूलाई परमप्रभुले रक्षा गर्नुहुन्छ! अनाथ र विधवालाई उहाँले सँभाल्नुहुन्छ, तर दुष्टहरूका युक्तिहरू उहाँले विफल पार्नुहुन्छ। परमप्रभुले सदासर्वदा राज्य गर्नुहुनेछ, ए सियोन, तिम्रा परमेश्वरले पुस्तौँ-पुस्तौँसम्म राज्य गर्नुहुनेछ।”

समाजमा थिचोमिचोमा परेकाहरू, आवश्यकतामा जाकिएकाहरू, दबिएकाहरू, हेपिएकाहरू, तिरस्कृत, दलित वर्गहरू, दुःख, कष्ट र पीडा भोगिरहेकाहरूलाई हामीले सेवा गर्नुपर्छ भनेर परमेश्वरले सिकाउनुभएका ती उपदेशहरू कस्ता स्पष्ट छन् भनेर हामी येशूभक्तहरूले आत्मसात गर्नुपर्दैन र?

`आवश्यकतामा वा रनभुल्लमा परेकाहरूकहाँ हामी जानुपर्छ भनेर येशूका जीवन र सेवाकार्यबाट हामी कसरी सिक्न सक्छौं? उहाँले जस्तो हामीले आश्चर्य कामहरू गर्न नसके तापनि हाम्रै क्षमताअनुसार सहयोग गरेर ती विपन्न र दुःखमा परेकाहरूको सेवा गरेर तिनीहरूको निम्ति हामी आश्चर्य कसरी हुन सक्छौं?`