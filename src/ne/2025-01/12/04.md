---
title: 'परमेश्वर न्यायप्रेमी हुनुहुन्छ'
date: 18/03/2025
---

परमेश्वरले न्यायलाई प्रेम गर्नुहुन्छ र अन्याय वा दुष्टलाई घृणा गर्नुहुन्छ भनेर बाइबलले बताउँदछ (भजनसंग्रह ३३:५; यशैया ६१:८)। यस संसारमा भइरहेका अन्याय र अत्याचारप्रति उहाँले गहिरो चासो राख्नुहुन्छ। अन्याय र अत्याचारका मारमा परेकाहरूको निम्ति उहाँको धार्मिकताको क्रोध दन्किन्छ। परमेश्वर दबिएका र विपिन्न वर्गका मानिसहरूका पक्षमा निरन्तर रूपमा बोलिरहनुभएको कुरा दुवै पुरानो र नयाँ करारमा उल्लेख गरिएको छ। अत्याचारी, शोषक, दमनकारीहरूको खिलाफमा परमेश्वरको धार्मिक क्रोध वर्षिरहेको हामी बाइबलमा पढ्छौं।

`पढ्नुहोस्: भजनसंग्रह ८२ अध्याय पढ्नुहोस्। यस संसारमा न्यायप्रति परमेश्वरको चासो छ भनेर यसले कसरी व्यक्त गर्दछ? अहिलेकै परिप्रेक्ष्यमा त्यसको अर्थ के हो?`

यस संसारका राजनैतिक शासकहरू, जो समाजमा अन्याय, अत्याचार र क्रूर छन् र अन्धकारका शक्तिहरू जसलाई मानिसहरूले भगवान भनेर सम्बोधन गर्छन्, तिनीहरूलाई नै यस अंशले औँल्याएको छ भनेर बाइबलका धेरै व्याख्याकारहरूले बुझेका छन्। यस संसारका भ्रष्ट न्यायधिसहरू र शासकहरूको पर्दा पछाडि नै ती दुष्ट वा शैतानका फौजहरूले काम गरिरहेका हुन्छन्। ती भ्रष्ट, अधर्मी र निष्ठुर शासकहरूलाई प्रश्न गरिएको छ, “तिमीहरू कहिलेसम्म अन्याय गर्छौ र दुष्टहरूको पक्षमा उभिरहन्छौ?” (भजनसंग्रह ८२:२)।

अझ तिनीहरूलाई यो आदेश दिएको छ, “गरिब र टुहुराहरूको पक्षमा बोल; आवश्यक र कष्टमा परेकाहरूको न्याय गर। दरिद्र, दबिएका, दलित र विपिन्न वर्गलाई उद्धार गर; निरङ्कुश, दुष्ट र अत्याचारीका हातहरूबाट तिनीहरूलाई भगाउ (भजनसंग्रह ८२:३, ४)। यहाँ र अरू ठाउँहरूमा पुरानो करारका अगमवक्ताहरूले न्याय गर भनेर उच्च स्वरले कराएको वा बुलन्द आवाज निकालेको पाइन्छ। यो आवाज परमेश्वरको न्यायको परिधिभन्दा बाहिर छैन। पुरानो करारभरिका अगमवक्ताका सन्देशहरूको केन्द्रबिन्दु नै न्याय गरेर चल भनेको पाइन्छ। जब येशू मानव अवतार लिनुभयो उहाँले पनि गरिब, दमनकारीका मारमा परेकाहरूको पक्षमा र अत्याचारीहरूको विरुद्धमा आवाज उठाउनुभएको थियो।

परमेश्वरलाई प्रेम गर्छु, उहाँका आज्ञाहरूलाई पालन गर्छु, उहाँका धर्ममा हिँड्छु भनेर दाबी गर्ने प्रत्येक भक्तलाई अन्याय गर्ने, अत्याचार गर्ने र अभावग्रस्त पार्नेहरूको खिलाफमा बुलन्द आवाज उठाऊ भनेर उहाँले आह्वान गर्नुभएको छ। धर्मात्माको खोलचाहिँ ओढ्ने तर समाजमा अन्यायमा परेकाहरूको पक्षमा नबोल्ने नीति उहाँको निम्ति अमान्य छ। मीका ६:८ र अन्त पनि परमेश्वरका जनहरूलाई यो आह्वान गरिएको छ, “ए मानिस, जे असल छ सो परमेश्वरले तिमीहरूलाई देखाउनुभएको छ। तिमीहरूबाट परमेश्वरको माग के हो त? न्यायमा हिँड, कृपालाई प्रेम गर र तिम्रो परमेश्वरका सामु विनम्र भएर हिँड।”

यो भावना बाइबलभरि गुञ्जिएको छ। येशू आफैले खोलेर भन्नुभयो, “यदि तिमीहरूले एक आपसमा प्रेम गर्छौं भने सबैले तिमीहरू मेरा भक्त वा चेलाहरू हौ भनेर चिन्नेछन्।” (यूहन्ना १३:३५; यसलाई १ यूहन्ना ४:८-१६सँग तुलना गर्नुहोस्)।

`यदि मीका ६:८लाई जानाजानी हाम्रा परिवार र चर्चहरूले व्यवहारमा उतारे, हाम्रो समाज कस्तो हुने होला? तपाईं जो हुनुभए तापनि, जहाँ हुनुभए तापनि, जे काम गर्नुभए तापनि ती नीतिहरूलाई उत्तम तरिकाले लागु गर्न कसरी प्रयास गर्न सक्नुहुन्छ?`