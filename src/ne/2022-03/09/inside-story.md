---
title: कथा
date:  26/08/2022
---

### आलोचकबाट चेला, ब्राजिल

_ब्रेनो_

ब्रेनो ब्राजिलको सालभादोर भन्ने गाउँमा हुर्केको थियो। उनको परिवारमा इसाई धर्म र टुनामुना गर्ने स्थानीय धर्मको मिसावट थियो। ब्रेनो सेभेन्थ-डे एडभेन्टिस्ट स्कूल पढ्न भर्ना भयो। स्कूलमा बाइबल क्लास हुन्थ्यो। त्यसबेला एक जना शिक्षकले उसको दिमागमा बाइबल पढ्ने इच्छा जगाइ दियो।

तर जब ब्रेनो युवाअबस्थामा पुग्यो तब ऊ बिद्रोही भएर निस्क्यो। स्कूलको परिसरबाट बाहिर गएर पार्टी र रक्सी खान थाल्यो। स्कूलको नियमप्रति उनलाई रिस उठ्न थालेको थियो। स्कूलले जे कुरामा पनि बन्देज लगाएको जस्तो उसलाई भएको थियो। केटीहरूले इयरिङ्ग लाउन पाउँदैनथ्यो। केटीहरू मिनिस्क्रट लगाउन पाउँदैनथ्यो। तिनीहरूले नङ्गमा पालिस पनि लगाउन पाउँदैनथ्यो। अझ स्कूलको चर्चमा केटाहरू केटीसँग बस्न पनि नपाउने। यो त उनलाई अचाक्ली नै भएको थियो। इसाईहरूले अपनाउने विभिन्न व्यवहारिक नीतिनियमहरूले उनलाई कुनै अर्थ लागेको थिएन। स्कूलका अधिकारीहरूसँग पनि उसको कचकच हुन्थ्यो।

जसोतसो उसले एडभेन्टिस्ट स्कूलमा हाइस्कूलको अध्ययन सिध्यायो। त्यसपछि चर्च पनि जान छोड्यो र बाइबल पनि पढ्न छोड्यो। ऊ चर्चको घोरबिरोधी र आलोचक हुन पुग्यो। उसले फूर्ति लगाएर आफ्ना साथीहरूलाई भन्थ्यो, "म जहाँ पनि जान तयार छु तर चर्चमाचाहिँ होइन।"

उसले नबुझेको बाइबलका अंशहरूलाई लिएर परमेश्‍वरसँग हाकाहाकी प्रश्‍न गर्न थालेको थियो। उसले चर्चको बदनाम गर्न थाल्यो र उसको एडभेन्टिस्ट केटी साथी पनि उसँग दिक्‍क भएर उसलाई छोड्यो।

हाइस्कूल सिध्याएको पाँच वर्षपछि एक दिन उसको हाइस्कूल साथी भिक्टोरले आफ्नो बप्‍तिस्‍मामा सरिक हुन निम्तो दियो। आफ्नो साथीले बप्‍तिस्मा लिएको दिन ब्रेनोको निम्ति कोशेढुङ्गा भएको थियो। बप्‍तिस्मा पछि भिक्टोरले एडभेन्टिस्ट पास्टरसँग ब्रेनोको चिनापर्ची गरायो। पास्टरले तुरन्तै ब्रेनो र भिक्टोरको निम्ति प्रार्थना गरे। त्यसपछि ब्रेनोलाई पास्टरले प्यारोसाथ अंकमाल गरे चर्चको आराधना कार्यक्रममा आउन अनुरोध गरे। बप्‍तिस्मापछि ब्रेनो सोचमग्न भयो। पास्टरको प्रार्थना र न्यानो अभिभादनले उसको हृदय छोएको थियो। ऊ चर्चमा फर्किन चाह्यो।

तब साबथको आराधनामा ब्रेनो चर्चमा फर्क्यो। त्यहाँ उसले पहिलो पल्ट परमेश्‍वरलाई भेट्टायो। पास्टरका प्रवचनहरूले उसले परमेश्‍वरको प्रेम भेटेको थियो। उसले ख्रीष्टको बारेमा, उहाँको अनुग्रह र सुसाचारको बारेमा झन झन सिक्न थाल्यो। ब्रेनोको ज्ञानचक्षु उघारिएको थियो, र वर्षौँको नकारत्मक सोचहरू बिलाएर गयो। चर्चका अरू सदस्यहरूले पनि उसलाई न्यानो र प्रेमिलो व्यवहार गरेको उसले महसुस गर्‍यो। उसलाई नचिनेतापनि चर्चका सदस्यहरूले उसलाई न्यानो अभिवादन दिएको थियो। ती सदस्यहरूमा साबथ प्रवचनमा सिकाएको परमेश्‍वरको प्रेम प्रतिबिम्बित भएको उसले अनुभव गर्‍यो।

चर्चमा फर्केको केही समयमा नै ब्रेनोले पास्टरसँग बाइबल अध्ययन गर्न थाल्यो। अनि कोभिड-१९को महामारीको बीचमा विशेष साबथको दिनमा उसले बप्‍तिस्मा लियो।

अब उसले बुझ्यो कि उसको साथीको बप्‍तिस्माको दिनमा उसलाई किन बोलायो। त्यसले गर्दा उसको जीन्दगी सधैँको निम्ति परिवर्तन भयो।

"ख्रीष्टले मेरो जीवन पूरै परिवर्तन गर्नुभयो। छोटो समयमा नै म आलोचकबाट येशूको चेला बन्न पुगेँ। मेरो आफ्नै कुनै असल कामले होइन तर परमेश्‍वरको चाहना असल, सिद्ध र रमाइलो छ।" ब्रेनोले आफ्नो हर्ष पोखायो।

_-आन्ड्र्यु मेकचेस्नी_