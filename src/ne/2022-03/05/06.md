---
title:  अत्यधिक तापक्रम वा राप
date:  28/07/2022
---

हामीलाई ख्रीष्टको स्वरूप, चरित्र र स्वभावमा परिणत गर्न वा पुनर्स्थापित र शुद्ध  गर्न प्रभुले अनेकौँ अग्निवाण वा अग्नि अस्त्रहरू प्रयोग गर्नुहुन्छ भनेर यस पुस्तकमा हेरिरहेकाछौँ। ती वाणहरूलाई हेरेर कतिपय मानिसहरूले प्रभुको बारेमा गलत चित्रण गर्दै उहाँ निष्ठुर, अस्तित्वविहिन, र दासलाई दवाउन र काममा लगाउने कठोर मालिक हुनुहुन्छ भनेर सोच्दछन्। र यस संसारमा परमेश्वर नै छैन भनेर उहाँबिना जीवन बिताउन प्रायजसो मानिसहरू रुचाइरहेका हुन्छन्। कतिले यो पनि भन्दछन्, "परमेश्वर हुनुहुन्छ। हामीमा केही राम्रो भएको उहाँ चाहनुहुन्छ। तर दु:खकष्ट र परीक्षाका उदाहरणहरूले उहाँले हामीलाई माया गर्नुहुन्छ र वास्ता गर्नुहुन्छ भनेर देखाउँदैन।  यथार्थमा हेर्ने हो भने कतिपय मानिसहरूको धारणामा उहाँ बुली वा कमजोरलाई दवाइ राख्‍ने साँढे जस्तै हुनुहुन्छ भनेर र बेलाबेलामा हामीले केही गर्न नसक्ने परिस्थितिहरू खडा गरेर दु:खदिने कामहरू गर्नुहुन्छ भनेर उहाँप्रति नकारात्मक कुराहरू सोच्दछन्, लेख्दछन् र सुनाउन पनि रुचाउँछन्।

यो कुरो सत्य हो कि यस पापले प्रदुषित, धर्म, राजनैतिक, सामाजिक आदिले जताततै भरिभराऊ भएको संसारमा जेजे भइरहेको छ त्यो केवल अलिकतिमात्र बुझ्न प्रयास गर्न सक्छौँ। तर स्वर्गमा हामीले धेरै कुराहरू बुझ्ने छौँ। यस मामिलामा पावलले यसरी खुलाउँछन्, "यसकारण तोकिएको समयभन्‍दा अघि न्‍याय नगर, कसैको मूल्याङ्कन नगर,  प्रभु आउञ्‍जेल पर्ख। उहाँले अँध्‍यारोमा लुकेका कुराहरूलाई प्रकाशमा ल्‍याउनुहुनेछ, र मानिसका हृदयका अभिप्रायहरू प्रकट गरिदिनुहुनेछ। तब हरेक मानिसले परमेश्‍वरबाट आफ्‍नो प्रशंसा पाउनेछ।" १ कोरिन्थी ४:५ र "अहिले हामी ऐनामा जस्‍तै धमिलोसँग देख्‍छौं, तर त्‍यस बेलाचाहिँ छर्लङ्ग देख्‍नेछौं। अहिले म थोरै मात्र बुझ्‍दछु, त्‍यस बेलाचाहिँ पूरै बुझ्‍नेछु, जसरी म पनि पूर्ण रूपले चिनिएको छु।" १ कोरिन्थी १३:१२।

तर अहिले हामी प्रभु हाम्रो साथमा हुनुहुन्छ, हामीलाई वास्ता गर्नुहुन्छ, हामीले बुझ्नै नसकिने परिस्थितिहरूको सामना गर्नुपरेतापनि भन्ने कुरामा प्रतिवद्धता जनाइरहनु अत्यन्तै अनिवार्य छ। हामीलाई असुविधा होला, अप्ठ्यारो होला र दिमागमा अनेकौँ भाँडभैलो होला तर प्रभुको उपस्थितिलाई कहिल्यै पनि नभुलौँ।

यस मामिलामा यशैयाले बढो व्यवहारिक ढँगले प्रस्तुत गरेका छन्। प्रभु आफैले स्पष्ट पार्नुभएको छ कि उहाँकै जनहरू आगो र पानी भएर जानेछन्। यी चित्रणले उहाँ जनहरू अत्यधिक खतरा पार गर्नुपर्छ भनेर देखाउँछ। इस्राएलीहरू डरलाग्दो लालसागर र उर्लन्दै गरेको यर्दन नदीहरू वास्तविकरूपमै पार गर्न वाध्य भएका थिए। तर ती सबैबाट तिनीहरूलाई नयाँ जिवनमा लग्न सघाएको थियो। ती खतराहरूबाट तपाईँलाई सुरक्षा दिनुहुनेछ भनेर उहाँबाट अपेक्षा गर्नुपनि होला। हामीलाई सबै ठिक, ठिक र सजिलो बाटोबाट लानुहुन्छ भनेर पनि ढुक्क होऔँला। तर भजन २३ अनुसार जीवनमा कठिन र डरलाग्दो परिस्थितिहरू आएतापनि प्रभुका जनहरू डराउन र तिनीहरूले दवाउन आवश्यक छैन किन तिनीहरूको साथमा उहाँ निरन्तररूपमा हुनुहुन्छ।

`यशैया ४३:१-७ केलाएर पढ्नुहोस्। आगो र पानीबाट प्रभुका जनहरू जानुपर्दा उहाँले कुनकुन तरिकाहरूद्वारा सहयोग र सान्त्वना दिनुहुन्छ, सो लेख्‍नुहोस्। तपाईँको दिमागमा त्यसको चित्रण कस्तो छ? तपाईँकै निम्ति अरू प्रतिज्ञाहरू तपाईँको दिमागमा कसरी आउँदछन्?`

प्रभुले हामीलाई अग्निज्वालाबाट पार गराउनुहुँदा उहाँले प्रयोग गर्ने तीन तरिकाहरू हामीले हेरेर सार निकाल्न सक्छौँ। पहिलो त हामीमा आउन अत्यधिक राप र ज्वाला हामीलाई नाश गर्न होइन तर हामीमाभएको पापलाई नाश गर्न हो। दोस्रोमा, हामीलाई प्रयोग गरिने अग्निअस्त्र वा आगोका ज्वालाहरूले हामीलाई तहसनहस र दयनीय बनाउन होइन तर उहाँको स्वरूपममा जसरी सुरुमा ढालिएको थियो त्यही स्वरूपमा ढाल्न प्रयोग गर्नुहुन्छ। तेस्रोमा, ती परिस्थितिहरूमा प्रभु हामीबाट टाढा हुनुहुन्न। उहाँले हामीलाई निरन्तररूपमा कोमल र स्याहार गर्नुहुन्छ। उहाँले हामीलाई कहिल्यै पनि एक्लो छोड्नुहुन्न। हामीलाई जे भएतापनि वा मृत्यु नै हामीमाथि खनिएतापनि उहाँ हाम्रो साथमा हुनुहुन्छ।

`प्रभुका क्रियाकलाप र चरित्रको बारे देहायका केही पदहरूले तपाईँलाई के सिकाउँदछ? हेर्नुहोस् भजनसंग्रह १०३:८-१८,  मत्ती २८:२०, १ कोरिन्थी १०:१३ र  १ पत्रुस १:३-९।`

`के तपाईले माथिका पदहरूको वास्तविकतालाई आफ्नो जीवनमा अनुभव गर्नुभएको छ?`