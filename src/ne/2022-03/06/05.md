---
title:  आमूल मौलिक परिवर्तन, समर्पण वा प्रतिवद्धता
date:  03/08/2022
---

येशूले आफ्ना चेलाहरू र आम जनता जसले उहाँलाई विश्वास गर्ने र नगर्नेहरूलाई तिनीहरूले अपनाउनुपर्ने एउटा नीति सुनाउनुभयो,  "यदि तिम्रो दाहिने आँखाले तिमीलाई पाप गर्न लाउँछ भने त्‍यसलाई निकालेर फालिदेऊ, किनभने तिम्रो सम्‍पूर्ण शरीर नरकमा फालिनुभन्‍दा बरु तिम्रा अङ्गहरूमध्‍ये एउटा गुमाउनु तिम्रो निम्‍ति हितकारी हुन्‍छ।" मत्ति ५:२९।

`होइन, यो उहाँले के भन्न खोज्नुभएको हो? के उहाँको त्यो वचन आमूल मौलिक परिवर्तन गर्ने खालको छ? के त्यो जरैदेखि हल्लाउने उग्रसुधारवादी वचनहरू भएको महसुस गर्नुहुन्छ?`

उग्रसुधारवादी वा जरैदेखि हल्लिने गरि मानसिक र आत्मिक मौलिक आमूल परिवर्तन गर्न आदेश दिएको नीतिले येशूभक्तको जीवन कठिन बनाउन होइन। हामी, हाम्रा संस्कार, समाज, सोचबिचार आदिहरू हामीमा हुनुपर्ने प्रभुको योजनाबाट बिचलित भएका छौँ, उहाबाट हराइरहेकाछौँ। कतिपय मानिसहरू आफै अचम्म मानेर सोच्दछन् र अचानक दिमाग जगाउँछन्, "प्रभुबाट म त्यतिको टाढा कसरी जान सकेँ होला?" तर जवाफ त जहिले पनि त्यही हुन्छ, एकै पल्ट त होइन, अलि अलि गरेर वा एक एक कदमबाट पछि हट्दै प्रभुबाट खस्किरहेका हुन्छौँ।

येशूले के भन्न खोज्नुभएको छ, मत्ती ५:२९,३०मा फेरि पढ्नुहोस् , "यदि तिम्रो दाहिने आँखाले तिमीलाई पाप गर्न लाउँछ भने त्‍यसलाई निकालेर फालिदेऊ, किनभने तिम्रो सम्‍पूर्ण शरीर नरकमा फालिनुभन्‍दा बरु तिम्रा अङ्गहरूमध्‍ये एउटा गुमाउनु तिम्रो निम्‍ति हितकारी हुन्‍छ। तिम्रो दाहिने हातले तिमीलाई पाप गर्न लाउँछ भने त्‍यसलाई काटेर फालिदेऊ। किनभने तिम्रो सम्‍पूर्ण शरीर नरकमा जानुभन्‍दा बरु तिम्रा अङ्गहरूमध्‍ये एउटा गुमाउनु तिम्रो निम्‍ति हितकारी हुन्‍छ।"  येशूले यहाँ विशेषत शारीरिक यौन कामबासनालाई सम्बोधन गर्दै त्यो नीति भन्नुभएको थियो, “तिमीहरूले यसो भनेको सुनेका छौ, ‘तैंले व्‍यभिचार नगर्‌।’  तर म तिमीहरूलाई भन्‍दछु, जसले कोही स्‍त्रीलाई कामवासनाको इच्‍छाले हेर्दछ, त्‍यसले अघिबाटै आफ्‍नो हृदयमा त्‍यससँग व्‍यभिचार गरिसकेको हुन्‍छ।" मत्ती ५:२७-२८। तर उहाँले भन्नुभएका नीतिहरूमा केवल यौनबासनामात्र होइन अरू पाप र खराब तत्वहरूलाई पोषिराख्‍ने प्रवृत्ति वा मानिसको चाहनालाई पनि सम्बोधन गर्नुभएको थियो। यदि ती नीतिहरू हामीले प्रयोग गर्न सक्यौँ भने ख्रीष्टमा बढ्ने अरू आयामहरूमा पनि लागु हुन्छ।

`मत्ती ५:२९, ३०मा के निर्णायक कदम चाल्न येशूले हामीलाई भनिरहनुभएको छ? के हामी शारीरिकरूपमा आँखा, हात आदि काटेर अङ्गभङ्ग होस् भन्ने उहाँको चाहना हो त?`

शारीरिकरूपमा अङ्गभङ्ग गरेर हामी धर्मात्मा हौँ भनेर देखाउन सकोस् भन्ने नियत येशूको कहिल्यै पनि होइन। बरु हाम्रा दिमागहरूलाई हामीले नियन्त्रणमा राखौँ र त्यसले शरीरलाई पनि नियन्त्रणमा राखोस् भन्ने उहाँको चाहना हो। दिमागले शरीरलाई नियन्त्रणमा राख्न कतिपय समयमा ठूलो मोल चुकाउनुपर्ने हुन्छ। हामी प्रार्थना गरौँ र हामीमा भएका पापी प्रवृत्तिहरू प्रभुबाट हटाइयोस भनेर प्रार्थना गर्न पनि येशूले सिकाउनुभएको होइन। कहिलेकाहीँ प्रभुले उहाँको अनुग्रह र सदाशयता अपनाएर त्यो काम त गर्नुहुन्छ नै। तर प्रायजसो हाम्रै सक्रियतामा मौलिक, आमूल परिवर्तन गरि कतिपय कुराहरूलाई त्यागेर उहाँप्रति समर्पित होऔँ भन्ने उहाँ चाहनुहुन्छ। कतिपय समयमा केही गर्न नचाहेतापनि, आनकानी गरेर आफूलाई मनपर्ने पापलाई खेलाइरहनु चाहेतापनि, हाम्रै भावना, प्रतिष्ठा आदिमा धक्‍का परेतापनि हामीले नै के गरौँ भन्ने आत्मनिर्णय गर्नु आवश्यक छ। कतिपयको निम्ति त्यो कस्तो गार्‍हो र कठिन हुनसक्छ होला! तर जतिजति हामी ठिक निर्णयहरू गर्दछौँ त्यतित्यति हामी बलियो हुँदै जान्छौँ र हामीलाई पापमा फसाउने तत्वहरू कमजोर हुँदै जान्छ।

हाम्रा वरिपरि अनेकौँ आवाजहरू छन्। कहिलेकाहीँ कुनै कठिन परिस्थितिहरू पठाउनुभएर ती आवाजहरूतिर ध्यान दिन लगाउनु हुन्छ। हामी प्रभुबाट टाढा गइरहेका छौँ भनेर थाहा पाउन कतिपय समयमा अग्निज्वालामा पनि पर्न सक्दछौँ। आमूल परिवर्तन गर्न र उहाँको बोलाहत वा आवाजतिर फर्किन हाम्रो पिताको योजना पनि हुनसक्छ।