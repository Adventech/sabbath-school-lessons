---
title:  प्रभुमा आनन्द हुन सिक्नु
date:  08/09/2022
---

> <p></p>
> "परमप्रभुमा आनन्‍दित होऊ, र उहाँले तिम्रो मनोरथ पूर्ण गर्नुहुनेछ।  आफ्‍नो मार्ग परमप्रभुलाई सुम्‍प, उहाँमा नै भरोसा राख, अनि उहाँले यो गर्नुहुनेछ" भजनसंग्रह ३७:४-५।

भजन ३७:४,५ अचम्मको प्रतिज्ञा हो। तपाईँले जे चाहनुहुन्छ सो तपाईँले पाउनुभएको कल्पना गर्नुहोस्। तर हाम्रा हृदयका चाहनाहरू परमेश्वरमा आनन्दित पार्ने कुराहरूमा आधारित भयो भने कस्तो होला? त्यसकारण प्रभुमा आनन्दित हुनु भनेको के हो त?

भजन ३७:१-११ पढ्नुहोस्। कुन परिवेशमा भजन ३७:४,५ लेखिएको हो सो हामीलाई अचम्म पार्न सक्छ। दाउदलाई परिपरि घेर्ने मानिसहरू परमप्रभु र उनको विरुद्धमा लागिरहेका थिए। जब मानिसहरूले हाम्रो खिलाफमा काम गर्दछन् तब तिनीहरूलाई ठिक पार्नुपर्छ भन्ने भावनाले हामी जुरमुराउँछौँ। तिनीहरूलाई भौतिक कार्यवाही गरियो भने हामीलाई सन्तोष पनि हुनसक्छ। तर दाउदको प्रस्ताव फरक छ।

**त्यस परिस्थितिमा, भजन ३७का देहायका पदहरूले परमप्रभुका मानिसहरूलाई के सरसल्लाह दिन्दछन्?**

`भजन ३७:१`

`भजन ३७:५`

`भजन ३७:७`

`भजन ३७:८`

`भजन ३७:४`

`फेरि पढ्नुहोस्। माथि उल्लेखित पदहरूलाई मध्यनजरमा राख्दै प्रभुमा आनन्द हुनु भनेको के हो?`

विभिन्न तरिका, शैली र भावनाहरूद्वारा परमप्रभुमा भरोसा राख्‍नु भनेर दाउदले बारम्बार दोहोर्‍याउँछन्। परमप्रभुमा भरोसा तथा विश्वास राख्‍नु कुनै दिमागको चलखेल होइन, तर येशूका अनुयायीहरूलाई शारीरिक, मानसिक, नैतिक र आत्मिकरूपमा सक्रिय अदृष्य तत्व हो। परमप्रभु तपाईँको परमप्रभु हुनुभएकोले झर्को नमान्नुहोस्। तपाईँको निम्ति काम गरिरहनुभएको छ, त्यो पनि अहिले नै। मोबाइल चार्ज गरेको जस्तै तपाईँले आफूलाई अपार शक्तिसँग जोडेर चार्ज हुनु आवश्यकता छैन र समस्याहरू आफ्नै बुद्धिले सुल्झाउनु पर्छ भन्ने छैन। तपाईँको सम्पूर्ण जीवन र आयामहरूको सर्वेसर्वा स्वर्गमा रहनुहुने परमपिता हुनुहुन्छ। उहाँमाथि भरोसा राख्‍नुहोस्, धर्मको नाउँमा आंशिक होइन तर धर्मसँग सम्बन्ध नभएको शिशु र आमाको सम्बन्ध जस्तै।

यही सन्दर्भमा दाउदले परमप्रभुमा आनन्द, आल्हादित र प्रसन्न हुनु भनेर लेख्‍दछन्। परमप्रभुमा आनन्द हुनुको अर्थ हामी त्यस्तो मानसिकताको स्तरमा हुनु हो कि उहाँमाथि सिद्ध, उत्तम, उत्कृष्ट, अच्युत, परिपक्‍व, दोषरहित भरोसा राख्‍नु हो। यदि हामी यस सच्चिदानन्दको स्तरमा हाम्रो आत्मिक जीवन रह्‍यो भने हामीलाई कुनै पनि तत्वले हामीमा भएको शान्तिलाई हल्लाउन सक्दैन, किनकि परमप्रभु हामीमा हुनुहुन्छ र उहाँ काम गरिरहनुभएको छ। उहाँको प्रशंसा र स्तुति गर्न सक्छौँ र उल्लास भएर हँसिलो पनि हुनसक्छौँ किनकि कसैले पनि उहाँको मुकाविला गर्न सक्दैन। जब हामी त्यो गर्न सिक्यौँ भने हाम्रा हृदयहरूले चाहना गरेका तत्वहरू पाउन सक्दछौँ जुन प्रिय परमप्रभुले हामीलाई दिन चाहनुहुन्छ। उहाँको राज्य र हामीलाई अत्यन्त फाइदा हुने कुरो उहाँले नै दिनुहुन्छ।

`परमप्रभुमा आनन्द हुन तपाईँ कसरी सिक्न सक्नुहुन्छ? केही समय यस विषयमा प्रार्थना गर्नुहोस्। यसलाई वास्तविकतामा परिणत गर्न उहाँको अगुवाइ खोज्नुहोस्।`