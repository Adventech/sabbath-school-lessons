---
title:  हामीलाई पिताका योजनाहरू
date:  10/08/2022
---

`सबै जना आशालाई खोजिरहेका छन्। आशाको निम्ति जताततै मानिसहरू यताउति दगुर्दछन्। आशामै जीउनको निम्ति यो गर्छन् त्यो गर्छन्। तर सही, र मानिसलाई जागृत बनाइराख्ने आशा कहाँ पाउने त? कतिपयको निम्ति मित्रको मुस्कुराहतमा आशा पाएको हुन्छ। कतिको निम्ति आर्थिक सुरक्षा र समृद्धि र स्थायी सुखी परिवारमा आशा बढाइरहेको हुन्छ। वास्तविकरूपमा तपाईँलाई चाहिने साहस, उत्साह, आशा कहाँ खोज्नुहुन्छ?`

विदेशमा बन्धक, दासत्वको जीवनको मारमा परेका, आफ्ना घर, परिवार, देश सम्पत्ति गुमाएर आशा हराइरहेका इस्राएलीहरूलाई यर्मियाले लेखेका थिए। भजनका लेखकले अत्यन्तै मार्मिक तवरले तिनीहरूको हालतलाई यसरी चित्रण गरेका छन्, "

१. बेबिलोनका नदीहरूका किनारमा बसेर, सियोनको स्‍मरण गर्दा हामी रोयौं।

२. त्‍यहाँका बैँसका रूखहरूमा हामीले आफ्‍ना वीणाहरू झुण्‍ड्यायौं।

३. किनकि हामीलाई कैद गरेर लानेहरूले त्‍यहाँ हामीलाई गीत गाउन लाए, र हामीलाई सास्ती दिनेहरूले हामीबाट आनन्‍दका गीतको माग गरे। तिनीहरूले भने, “हाम्रा निम्‍ति सियोनका गीतमध्‍ये एउटा गीत गाओ।”

४. बिरानो देशमा परमप्रभुका गीत हामी कसरी गाउन सक्‍छौं? " भजनसंग्रह १३७:१-४। तिनीहरूका हृदयहरू छियाछिया भएतापनि तिनीहरूमा भएका आशालाई किन त्याग्नुहुन्न भन्ने कारणहरू तिनीहरूको समक्ष यर्मियाले प्रस्तुत गरेका थिए।

`यर्मिया २९:१-१०मा तिनीहरूमा हुनुपर्ने आशाका कारणहरू के थिए भनेर उल्लेख गरिएको छ।`

यस अंशमा आशाका तीन उल्लेखनीय स्रोतहरू समावेश भएको छ। पहिलो त आफ्ना जनहरूलाई आशा नत्याग्नु भनेर प्रभुले आफ्ना जनहरूलाई आह्वान गर्नुहुन्छ। तिनीहरूको खराब अवस्था अचानक वा असुनियोजित वा बिना योजना थुपारिएको होइन। प्रभु आफै यसरी प्रष्ट गर्नुहुन्छ, "यरूशलेमबाट बेबिलोनमा आफूले अर्थात् उहाँलेनै निर्वासन गरी लगेका सबैलाई सर्वशक्तिमान्‌ परमप्रभु, इस्राएलका परमेश्‍वर सम्वोधन गर्नुहुन्छ'" यर्मिया २९:४। खराब र आततायी परिस्थितिहरूले तिनीहरूलाई घेरेतापनि प्रभुको हत्केलाबाट यहूदा फुट्किएको छैन।

दोस्रोमा, आफ्ना जनहरूले किन आशा त्याग्नुहुन्न भनेर उहाँले भन्नुभएको कारण त त्यस विषम परिस्थितिमा पनि उहाँले तिनीहरूको निम्ति काम गर्न सक्नुहुन्छ। "मैले तिमीहरूलाई निर्वासित गरेको सहरको भलो चिताओ, र त्‍यसको निम्‍ति परमप्रभुसित प्रार्थना गर। किनभने त्‍यसको उन्‍नति भएकोमा नै तिमीहरूको उन्‍नति हुनेछ।” यर्मिया २९:७।

तेस्रो, तिनीहरूले आशा किन त्याग्नुहुन्न भने उहाँले तोकिएको समयमा तिनीहरूलाई छुटाएर आफ्नै देशमा ल्याउनुहुनेछ: "परमप्रभु यसो भन्‍नुहुन्‍छ, “बेबिलोनको निम्‍ति सत्तरी वर्ष पूरा भएपछि म तिमीहरूकहाँ आउनेछु, र तिमीहरूलाई यस ठाउँमा फर्काएर ल्‍याउनेछु भनी मेरो कृपालु प्रतिज्ञा म पूरा गर्नेछु।" यर्मिया २९:१०। तिनीहरूको विगतको समयको नियन्त्रण उहाँको हातमा थियो, अहिलेको अवस्था पनि उहाँकै हातमा छ र भविष्य पनि उहाँकै नियन्त्रणमा छ भनेर व्याख्या गर्दै अत्यन्तै मार्मिक, कोमल र सौन्दर्यात्मक शैलीले आफ्ना जनहरूलाई यो सन्देश दिनुहुन्छ: "११ किनभने जुन योजनाहरू मैले तिमीहरूका निम्‍ति बनाएको छु, ती म जान्‍दछु,” परमप्रभु भन्‍नुहुन्‍छ। “ती तिमीहरूका उन्‍नतिको निम्‍ति हुन्‌, नोक्‍सानीको निम्‍ति होइनन्‌, तिमीहरूलाई आशा र भविष्‍य दिनलाई। १२ तब तिमीहरू मकहाँ आउनेछौ, र मलाई प्रार्थना गर्नेछौ, र म तिमीहरूको प्रार्थना ध्‍यानसित सुन्‍नेछु। १३ जब तिमीहरूले आफ्‍ना सारा हृदयले मलाई खोज्‍नेछौ, तब तिमीहरूले मलाई खोजेर पाउनेछौ। १४ तिमीहरूले मलाई भेट्टाउनेछौ,” परमप्रभु भन्‍नुहुन्‍छ,” र कैदबाट म तिमीहरूलाई फर्काइल्‍याउनेछु। मैले तिमीहरूलाई निर्वासन गरेर पठाएका सबै जाति-जातिहरू र ठाउँ-ठाउँहरूदेखि म तिमीहरूलाई जम्‍मा गर्नेछु,” परमप्रभु भन्‍नुहुन्‍छ, “र जुन ठाउँदेखि मैले तिमीहरूलाई निर्वासन गरेर पठाएको थिएँ, त्‍यही ठाउँमा म तिमीहरूलाई फेरि फर्काइल्‍याउनेछु।” यर्मिया २९:११-१४।

`ती प्रतिज्ञाहरू केवल के पौराणिक इतिहासका इस्राएलीहरूको निम्तिमात्र हो र? के हामीसँग सरोकार नै छैन र? जब ती वचन वा प्रतिज्ञाहरू पढ्नुहुन्छ तब तपाईँको आफ्नै नाउँ त्यहाँ राखेर तपाईँको निम्ति पनि हो भनेर आत्मसात् गर्न खोज्नुहोस्। तपाईँले बर्तमान जुनसुकै खराब परिस्थितिमा हुनुभएतापनि ती प्रतिज्ञाहरूलाई प्रयोगमा ल्याउन कोशिश गर्नुहोस्।`