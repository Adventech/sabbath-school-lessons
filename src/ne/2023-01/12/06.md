---
title:  पुरस्कारमा नजर राखेर दौडमा भाग लिनु
date:   23/03/2023
---

जब पावलको आत्मिक जीवन पूरै परिवर्तन भए तब उनी ख्रीष्टको काममा पूरै समर्पित भए। उनको शिक्षा र तिक्ष्ण दिमागले गर्दा सांसारिक दृष्टिकोणमा उनी सफल व्यक्ति हुनसक्थे। मोशाले जस्तो उनले पनि परमेश्‍वरका विश्‍वासी भक्तजनहरूसँग येशूको निम्ति दु:खकष्ट पाउन निर्णय गरे। उनी धेरै पिटाइमा परेका थिए, उनलाई ढुङ्गाहरूले हिर्काएर मार्न खोजेका थिए। उनी धेरैपल्ट जेलनेल खपेका थिए। उनी जहाजको दुर्घट्नमा परेका थिए। भोक, ठण्डी र अरू धेरै पीडादायी कष्टहरू उनले भोगेका थिए। यो विवरण उनले २ कोरन्थी ११:२४-३३मा लेखेका छन्। ती सबै आततायी सङ्कटहरू उनले कसरी भोग्न सकेका थिए।

`देहायका पदहरू पढ्नुहोस्। आफू परमेश्‍वरको बालक हुँ भन्ने आत्मज्ञानले जुनसुकै परिस्थितिमा पनि निष्ठावान र आस्थावान हुन पावललाई कसरी बल मिलेको थियो? हेर्नुहोस् रोमी ८:१२-२१।`

जुन दाम र पुरस्कारको मूल्य मान्यता पावलले राखे त्यो पाउन दु:खकष्ट, पीडा र मृत्युको मुखमा परेर सहनै परे पनि उनी ख्रीष्टको निम्ति कष्ट भोग्न जोशिलो भएको थिए। झ्यालखानाबाट नै उनले लेखे: "मैले यी सबै अघिबाटै प्राप्‍त गरिसकेको छु, अथवा म अघिबाटै सिद्ध भइसकेको छु भनेर त होइन, तर ती कुराहरूलाई पक्रनको निम्‍ति म अघि बढ़िरहेको छु जुन कुराको निम्‍ति ख्रीष्‍टले मलाई पक्रनुभयो! भाइ हो, मैले यी सब पक्रिसकेको छु भनी म ठान्‍दिनँ, तर म एउटा काम गर्दछु, कि पछाडिका कुराहरू बिर्सेर र अगाडिका कुराहरूतिर जोड़सँग लम्‍कँदै ख्रीष्‍ट येशूमा परमेश्‍वरको स्‍वर्गीय बोलावटमा पाइने पुरस्‍कारको निम्‍ति निशानातिर म जोड़सँग अगि बढ्दछु।" फिलिप्पी ३:१२-१४।

`१ तिमोथी ६:६-१२ पढ्नुहोस्। यो हामीले अगावै हेरिसकेका छौँ, तैपनि यस अंशको विषयको सन्दर्भमा फेरि पढ्नु राम्रो हुन्छ। यसमा के निर्णायक सन्देश छ विशेष गरेर येशूका भक्तहरू हौँ भनेर हामी दावी गर्नेहरूको निम्ति?`

बाइबलको दृष्टिकोणमा  भौतिक र आर्थिकरूपमा फलिफाप र उन्नती गर्नु भनेको तपाईँको आवश्यकतालाई पुर्‍याउनु हो। तर पैसा वा धनसम्पत्तिमात्र थुपार्ने लक्ष्यमा बाँच्नुहुँदैन। पावलले आफूलाई चाहेको सबै थोकको लागि परमेश्‍वरको प्रतिज्ञा फिलिप्पी ४:१९मा यसरी दावी गर्छन्, "मेरा परमेश्‍वरले आफ्‍नो महिमामा उहाँको सम्‍पत्तिअनुसार तिमीहरूको हरेक खाँचो ख्रीष्‍ट येशूमा पूरा गरिदिनुहुनेछ।" फिलिप्पी ४:१९। आखिरमा, फलिफाप वा धनमा सम्पन्न हुनु भनेको तपाईँमा भएका थोकहरूले परमेश्‍वरप्रति धन्यवादी हुनु र सबै थोक उहाँको भरोसामा छोड्ने प्रवृत्तिमा लाग्न जागृत भएर बस्नु हो।

आफ्ना जनहरूलाई सांसारिक धनसम्पत्तिले सम्पन्न गराउनुहुनेछ भनेर परमेश्‍वरले प्रतिज्ञा गर्नुभएको छैन। अझ उहाँले यो ठोकुवा गर्नुभएको छ कि उहाँको धार्मिकतामा जीउने सबै जना कष्ट भोग्नुपर्नेछ। तर यस संसारको धनसम्पत्ति, इज्जत, मानमर्यादा, प्रतिष्ठा भन्दा उत्तम कुरो उहाँले उपलब्ध गराउनुभएको छ। उहाँले भन्नु हुन्छ, "तिम्रो आवश्यकताहरू सबै म पुर्‍याउनेछु। तिमी जहाँ गएतापनि म तिमीसित हुनेछु।" अनि अन्तमा आएर उहाँका निष्ठावान, आस्थावान जाहरूलाई सत्य सम्पत्ति, जिम्मेवारी र अनन्त जीवन दिनुहुनेछ। यो भन्दा गजको इनाम अरू के होला?

आफूलाई मारिनेछ भनेर थाहा पाएर आफ्नो जीवनको अन्तमा उनले यो भन्न बल पाएका थिए, "किनभने, म त बलिको रूपमा अर्पण हुन लागेको छु, र मेरो बिदाइको बेला आएको छ।  मैले उत्तम लड़ाइँ लड़ेको छु। मैले दौड सिद्ध्याएको छु। मैले विश्‍वासलाई बचाइराखेको छु। अब उप्रान्‍त मेरो निम्‍ति धार्मिकताको मुकुट राखिएको छ, जो धार्मिकताका न्‍यायाधीश प्रभुले त्‍यस दिन मलाई दिनुहुनेछ, र मलाई मात्र होइन, तर उहाँको पुनरागमन प्रिय मान्‍नेहरू सबैलाई दिनुहुनेछ।" २ तिमोथी ४:६-८। परमेश्‍वरको अनुग्रहले हामी सबै जनाले पावलले भनेको अनुसार दावी गर्न सकौँ र उनको निश्‍चयपनामा हामी पनि सहभागी हुन सकौँ।