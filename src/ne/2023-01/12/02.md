---
title:  इमान्दारिता र विश्‍वसनियता देखाउनले पाउने इनाम
date:   19/03/2023
---

`देहायका पदहरू पढ्नुहोस्। ती पदहरूले हामीलाई के सिकाउँदछ र त्यसको हाम्रो प्रतिक्रिया कस्तो हुनुपर्दछ वा सुन्नेमात्रै कि पालन पनि गर्ने वा आत्मसात् गर्ने? हेर्नुहोस्, हिब्रू ११:६; प्रकाश २२:१२; यशैया ४०:१० र यशैया ६२:११।`

परमेश्‍वरप्रति निष्ठावान, आस्थावान र विश्‍वाससाथ खट्ने वा आफूले पाएको शिक्षादीक्षामा हिँड्ने उहाँका भक्तजनहरूलाई दिने इनाम अरूहरूले पाउनेभन्दा विशेष वा भिन्न छ। त्यस इनाममा अरूहरूसाथै आत्मिक थोकहरू पनि समावेश भएको छ। त्यो बुझ्न हामीहरूको मरणशील र सिमित दिमाग भन्दा अपार छ। "धर्मी वा धार्मिक जीवनमा रहनेहरूले पाउने इनाम कुनै पनि मानवीय भाषामा व्याख्या गर्न सकिँदैन अर्थात् व्याख्या गर्ने प्रशस्त  शब्दहरू नै छैन। त्यसलाई देख्‍नेलाईमात्र थाहा दिइन्छ। परमेश्‍वरले तयार पारिरहनुभएको स्वर्गको महिमा कस्तो हुन्छ भनेर कुनै पनि सिमित दिमाग भएको मानिसले बुझ्न सक्दैन।"-एलेन जी ह्वाइट, द ग्रेट कन्त्रोभर्सी, पृ. ६७४।

डाँडामा दिनुभएको सुरुको उपदेशमा येशूले सात थरिका मिजास वा मनस्थिति भएका मानिसहरूलाई श्यावास दिनुभएको थियो अर्थात् धन्यका हुन् भनेर आशिष दिनुभएको थियो। ती श्यावास अर्थात् धन्यहरूलाई उहाँले यसरी समाप्‍त गर्नुभएको थियो, “धन्‍य हौ तिमीहरू, जब मानिसहरूले मेरो खातिर तिमीहरूको निन्‍दा गर्नेछन् र सताउनेछन्, र झूटा बोलेर तिमीहरूका विरुद्धमा सब किसिमका खराब कुरा भन्‍नेछन्। तब रमाओ, र अत्‍यन्‍त खुशी होओ, किनभने स्‍वर्गमा तिमीहरूको इनाम ठूलो हुनेछ। किनभने यसरी नै तिमीहरूभन्‍दा अघिका अगमवक्ताहरूलाई तिनीहरूले सताएका थिए।" मत्ती ५:११-१२। हिब्रू ११ मा विश्‍वासका धरोहरहरूको नामको सूची प्रस्तुत गरेपछि लेखकले अर्को अध्यायमा येशू किन क्रूसमा मर्न तयार हुनुभयो भनेर उल्लेख गर्दछन्, "यसकारण यतिका साक्षीहरूको ठूलो बादलले हामीलाई घेरिराखेको हुनाले, हरकिसिमका बोझा र हामीलाई सजिलैसित अल्‍झाउने पापलाई पन्‍छाएर हाम्रा सामुन्‍ने राखिदिएको दौड धैर्यसाथ दौडौं। हाम्रा विश्‍वास सुरु गर्नुहुने र पूरा गर्नुहुने येशूलाई हेरौं, जसले उहाँको सामुन्‍ने राखिदिएका आनन्‍दको निम्‍ति अपमानलाई केहीजस्‍तो नठानी क्रूसको कष्‍ट भोग्‍नुभयो, र परमेश्‍वरको सिंहासनको दाहिनेपट्टि विराजमान हुनुहुन्‍छ।" हिब्रू १२:१-२। 

विश्‍वास तथा आस्थालाई प्रयोग गरेर चल्नु भनेको कामद्वारा मुक्ति पाउने होइन। हामीमध्ये वा बाइबलमा कुन् पात्रहरू छन् जसको चरित्र परमेश्‍वरको निगाहा पाउन योग्य र असल थियो? अहँ, कोही पनि छैन र न थियो पनि। क्रूसको सम्पूर्ण विषयबस्तुन नै त्यो हो। यदि हाम्रो धर्मकर्म, असल काम, परोपकारीय र उदार हृदय भएर दानदक्षिणा आदि दिएर मुक्ति पाउने भए येशू क्रूसमा कहिल्यै पनि चढ्नुहुनेछैन। तर हामीले पाउने मुक्तिको स्रोत परमेश्‍वरको अनुग्रह हो। "तर अनुग्रहबाट हो भने यो कर्मको आधारमा होइन, नत्रता अनुग्रह अझ अनुग्रह नै रहनेथिएन।" रोमी ११:६। हामीले पाउने इनाम वा पाइरहेका इनामहरू केवल परमेश्‍वरले हाम्रो निम्ति के गर्नुभयो र हामीमा के गर्नुहुन्छ त्यसको क्रियाकलापले पाउने हो।

`अनुग्रहद्वारा पाइने मुक्ति र धर्मकर्मको आधारमा पाइने इनामको बीचमा के भिन्नता छ ? यसबारे केलाएर चिन्तन गर्नुहोस् ।`