---
title:  परमेश्‍वरका परिवारको निम्ति उपलब्ध भएका स्रोत र साधनहरू
date:   03/01/2023
---

आफ्ना सन्तानहरूलाई परमेश्‍वरको सबभन्दा ठूलो उपहार येशू ख्रीष्ट हुनुहुन्छ। उहाँले हामीलाई क्षमा दिनुभएर शान्ति दिनुहुन्छ। हाम्रो दैनिक जीवनलाई चाहिने अनुग्रह र आत्मिक वृद्धि र अनन्त जीवनको आशा पनि उहाँले नै दिनुहुन्छ।

“किनभने परमेश्‍वरले संसारलाई यस्‍तो प्रेम गर्नुभयो, कि उहाँले आफ्‍ना एकमात्र पुत्र दिनुभयो, ताकि उहाँमाथि विश्‍वास गर्ने कोही पनि नाश नहोस्, तर त्‍यसले अनन्‍त जीवन पाओस्।" यूहन्‍ना ३:१६। तर त्यो अनन्त जीवन पाउन एउटा सर्त छ। "तर जतिले उहाँलाई ग्रहण गरे र उहाँको नाउँमाथि विश्‍वास गरे, उहाँले तिनीहरूलाई परमेश्‍वरका सन्‍तान हुने अधिकार दिनुभयो।" यूहन्‍ना १:१२। 

सबै उपहार वा बरदानको आधाराशीला मुक्ति हो वा मुक्तिको अनुभव हो। यो उपहार बिना परमेश्‍वरले दिनुहुने सबै थोकको अर्थ नै के छ र? यो संसारको तितो सत्य नै यो छ कि हामीसँग जे छ एक दिन हामी मरेपछि ती सबै हाम्रो निम्ति सखाप हुनेछन्। त्यतिमात्र नभएर हामीलाई सम्झिने सबै जना पनि बितेर जानेछन् र हामीले जतिसुकै असल काम गरेपनि ती बिर्सिनेछन्। त्यसकारण, हाम्रो जीवनको प्राथमिकतामा सुसमाचारको बरदान सर्वोपरी राख्‍नुपर्दछ। येश ख्रीष्ट र उहाँको क्रूस हाम्रो सबै सोचबिचारहरूको केन्द्रविन्दु हुनुपर्दछ।

यद्यपि, मुक्तिको साथै हामीलाई अरू धेरै थोक पनि दिनुहुन्छ। गाँस, बास र कपासको निम्ति चिन्ता गर्नेहरूलाई सान्त्वना दिँदै येशूले भन्नुहुन्छ, "पहिला परमेश्‍वरको राज्य र उहाँको धार्मिकताको खोजी गर,अनि ती सबै थोकहरू तिम्रो निम्ति थपिदिनेछन्" (मत्ती ६:३३ रूपान्तरित)।  याद गर्नुहोस्, परमेश्वरको राज्यमा विधान छ, त्यो दश आज्ञा हो, र चौथो आज्ञामा छ दिन काम गर्नु भन्ने उहाँको सल्लाह होइन आदेश छ।

`देहायका पदहरू पढ्नुहोस्। हाम्रो दैनिक आवश्यकताहरूको निम्ति उहाँले  के उपलब्ध गराउनुभएको छ?  हेर्नुहोस् भजनसंग्रह २३:१; भजनसंग्रह ३७:२५ र फिलिप्पी ४:१९।`

आफू स्वर्गमा जानुभन्दा अघि येशूले आफ्ना चेलाहरूलाई सान्त्वना दिन पवित्र आत्माको  बरदान स्वर्गबाट पठाउनुहुनेछ भनेर प्रतिज्ञा गर्नुभएको थियो। “तिमीहरूले मलाई प्रेम गर्छौ भने मेरा आज्ञाहरू पालन गर्नेछौ। र म पितासँग बिन्‍ती गर्नेछु, र उहाँले तिमीहरूलाई अर्को सल्‍लाहकार दिनुहुनेछ, र उहाँ तिमीहरूसँग सदासर्वदा रहनुहुनेछ। यिनी सत्‍यका आत्‍मा हुनुहुन्‍छ, जसलाई संसारले ग्रहण गर्न सक्‍दैन, किनभने संसारले उहाँलाई न त देख्‍छ न चिन्‍छ। तिमीहरू उहाँलाई चिन्‍छौ, किनभने उहाँ तिमीहरूसँग वास गर्नुहुन्‍छ, र उहाँ तिमीहरूमा रहनुहुनेछ।" यूहन्‍ना १४:१५-१७। "जब उहाँ, अर्थात् सत्‍यका आत्‍मा आउनुहुनेछ, तब उहाँले तिमीहरूलाई सबै सत्‍यतामा डोर्‍याउनुहुनेछ। उहाँ आफ्‍नो तर्फबाट बोल्‍नुहुनेछैन। उहाँले जे सुन्‍नुहुन्‍छ, त्‍यही बोल्‍नुहुनेछ, र हुन आउने कुराहरू तिमीहरूलाई घोषणा गरिदिनुहुनेछ। उहाँले मेरो महिमा गर्नुहुनेछ, किनभने जे मेरो हो, त्‍यो मबाट लिएर तिमीहरूलाई सो घोषणा गरिदिनुहुनेछ। जे-जति पितासँग छन्, ती मेरा हुन्। यसैकारण मैले भनें, जे मेरो हो त्‍यो मबाट लिएर आत्‍माले तिमीहरूलाई घोषणा गरिदिनुहुनेछ।" यूहन्‍ना १६:१३-१५। 

अनि पवित्र आत्माले नै परमेश्‍वरका सन्तानलाई अचम्मका आत्मिक बरदान वा दक्षताहरू दिनुहुन्छ (१ कोरन्थी १२:४-११ हेर्नुहोस्)।

छोटकरीमा भन्नुपर्दा जुन परमेश्‍वरमा हामी जिउँछौँ, चल्दछौँ र जसमा हाम्रो जीवनको अस्तित्व छ (प्रेरित १८:२८), जु परमेश्‍वरले सबैलाई जीवन दिनुहुन्छ, सास वा प्राण दिनुहुन्छ र सबै आवश्यकताहरू दिनुहुन्छ (प्रेरित १७:२५), त्यही परमेश्‍वरले हामीलाई अस्तित्वमा ल्याउनुभएको छ, मुक्ति दिने प्रतिज्ञा गर्नुभएको छ, हामीलाई चाहिने भौतिक आशिषहरू दिनुभएको र आत्मिक बरदानहरू दिनुभएको छ। हामी र हामीसँग भएका यावत थोक र दक्षताहरू हाम्रो निम्तिमात्र होइन अरूहरूको हितको निम्ति पनि प्रयोग गरोस् भन्ने परमेश्‍वरको चाहना छ। फेरि, हामीमा जे भौतिक सम्पत्तिहरू छन्, जुनसुकै बरदान, दक्षता, शिप र खुबीहरू छन् तिनीहरूको लागि परमेश्‍वरसँग ऋणी हुनुपर्दछ र हामीमा भएका ती थोकहरू कसरी प्रयोग गर्छौँ सो परमेश्‍वरबाट पाएका हौँ प्रमाणित गरिरहेका हुन्छौँ।