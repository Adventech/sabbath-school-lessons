---
title:  परमेश्‍वरको परिवारमा सहभागी
date:   31/12/2022
---

### मूल पदहरू 
गलाती ३:२६,२९; भजन ५०:१०-२१; १ इतिहास २९:१३,१४; फिलिप्पी ४:१९; १ यूहन्ना ५:३ र मत्ती ६:१९-२१।

> <p>यस अध्यायको मूल सार पद</p>
> "हेर, पिताले हामीलाई कस्‍तो किसिमले प्रेम गर्नुभएको छ, कि हामी परमेश्‍वरका सन्‍तान भनी कहलिएकाहरू हौं, र साँच्‍चै हौं पनि।" १ यूहन्‍ना ३:१। 

हामी येशूका भक्तहरू भएको हैशियतले हाम्रो परमेश्‍वरसँगको  सम्बन्धमा एक अचम्मको जिम्मा हामीलाई उहाँले सुम्पन्नु भएको  छ। यस संसारमा हुने उहाँको गतिविधिमा सहभागी हुन र प्रवन्धक हुन उहाँले हामीलाई जिम्मेवारी दिनुभएको छ। मानव इतिहासकै सुरुमा परमेश्‍वरले आदम र हव्वालाई अति असल र खोटरहित पृथ्वीलाई व्यक्तिगत हेरचाह गर्न स्पष्टरूपमा जिम्मा लगाउनुभएको थियो (उत्पत्ति २:७-९,१५)। विभिन्न पशुपंक्षीहरूलाई नाउँ दिने काम अर्‍हाउनुभएर, बगैँचाको हेरचाह गर्न लगाउनुभएर र पृथ्वीमा सन्तानहरूले भरियोस् भन्ने आशिष दिनुभएर, परमेश्‍वरको निम्ति काम गर्ने उद्देश्यले हामीलाई सृष्टि गरिएको हो भनेर उहाँले थाहा दिनुभएको थियो।

परमेश्‍वरले हामीलाई विभिन्न स्रोत र साधनहरूले आशिष दिनुभएको छ। तिनीहरूको सुरक्षित गर्न, संभार गर्न र व्यवस्थित गर्न हामीलाई उहाँले जिम्मावाल खटाउनुभएको छ। उहाँले हामीलाई दिनुभएको अभिभारामा मेहनत वा परिश्रम गर्ने, पैसा जम्मा गर्ने, चेकहरू लेख्‍ने, विद्युतीय माध्ययमबाट पैसाको कारोबार गर्ने, आर्थिक आयव्यय अर्थात् बजेट बनाउने, साबथ बिहान दशांस र भेटीहरू ल्याउने आदि समावेश भएको छ। हाम्रो आवश्यकता पूरा गर्न, अरूहरूको आवश्यकताहरूलाई सहयोग गर्न र परमेश्‍वरको काममा प्रगति गर्न उहाँले दिनुभएको स्रोत र साधनहरू प्रयोग गरोस् भनेर उहाँले हामीलाई उत्साह दिनुहुन्छ। यो अचम्मको छ। धर्मको नाउँमा घरबार सबै छोडेर बनवास जाऊ, गरिब र नाङ्गो हुन सिक, जोगी होऊ, बिहाबारी नगर जस्ता शिक्षाहरूको बिपरित परमेश्‍वरले हामीलाई बिहाबारी गर, घरजम गर, उहाँले दिनुभएको छोराछोरीहरू हुर्काउ, उहाँको निम्ति भवनहरू बनाऊ, र आउने पुस्ताहरूलाई शिक्षित बनाऊ भन्ने जिम्मा परमेश्‍वरले नै हामीलाई दिनुभएको छ।

परमेश्‍वरको परिवारको भाग भएर वा त्यसमा सहभागी भएर परमेश्‍वरले हामीलाई के अवसर र उत्तरदायित्व दिनुभएको छ सो यस अध्यायमा हामी नियाल्नेछौँ।