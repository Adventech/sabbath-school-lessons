---
title:  परमेश्‍वरको परिवारको सदस्यहरूका उत्तरदायित्वहरू
date:   04/01/2023
---

हामीले पाएका आत्मिक र अस्थाइ भौतिक आशिषहरू र दक्षता तथा खुबीहरूप्रति हामी सबै जना आनन्दित हुन्छौँ र खुशी पनि छौँ। त्यसको साथै हामी परमेश्‍वरको परिवारका सदस्यहरू हौँ भन्ने आत्मज्ञानले हामीलाई सान्त्वना मिलिरहेको हुन्छ।

देहायका पदहरूको अर्थ के हो र त्यसलाई हामीले कसरी व्यवहारमा उतार्दछौँ? हेर्नुहोस्, व्यवस्था ६:५ र मत्ती २२:३७-४०।

यथार्थमा भन्ने हो भने परमेश्‍वरलाई "सारा हृदयले, र आफ्‍नो सारा प्राणले, र आफ्‍नो सारा समझले" कसरी प्रेम गर्ने? यो रोचक पनि छ कि त्यसको जवाफ हामीलाई बाइबलले  नै दिँदछ। यसमा दिएको जवाफ त मानिसले अपेक्षा गरेको अनुसार नभएको भने पनि हुन्छ।

`बाइबलको अनुसार स्वर्गमा रहनुहुने परमेश्‍वर पितासँग हाम्रो प्रेम सम्बन्ध हुनुपर्दछ तर त्यो प्रेम हामीले कसरी उचित तवरले गर्ने? अर्थात् उहाँलाई हामी प्रेम गर्छौँ, उहाँमाथि हाम्रो अगाढ आस्था र निष्ठा छ भनेर कसरी देखाउने? हेर्नुहोस्, व्यवस्था १०:१२-१३ र १ यूहन्‍ना ५:३।`

व्यवस्था पालन गर्ने? विधिको शासन मान्ने? परमेश्‍वरका दश आज्ञाहरू पालन गर्ने? दुर्भाग्यवस धेरै इसाईहरूले दश आज्ञाहरू खारेज भयो र त्यसलाई मान्नु जरुरत छैन भनेर सिकाउँदछन्।अझ विशेष गरेर चौँथो आज्ञा पालन गर्नेलाई त कतिपय इसाईहरूले नै विधिवादी वा परम्परावादी भनेर आरोप पनि लगाउँछन्। परमेश्‍वरलाई प्रेम गरे भइ हाल्छ नी र आफ्ना छिमेकीहरूलाई आफू जस्तो प्रेम गरे भइ हाल्छ नी भनेर ती इसाईहरूले दावी त गर्छन्।  तर परमेश्‍वर आफ्नो वचनमा स्पष्ट हुनुहुन्छ, हामीले परमेश्‍वरलाई प्रेम गर्छौँ र हाम्रा छिमेकीहरूलाई प्रेम गर्छौँ भनेर प्रमाणित गर्न उहाँका आज्ञाहरू पालन गरेर देखाउनुपर्दछ। दश आज्ञामा परमेश्वर र छिमेकीलाई कसरी प्रेम गर्ने भनेर आचारसंहिता तोकिएको छ।

"परमेश्‍वरको प्रेम यही हो कि हामीले उहाँका आज्ञाहरूलाई पालन गर्दछौँ" (१ यूहन्ना ५:३ रूपान्तरित)। हामीले परमेश्‍वरलाई प्रेम गरेकै कारणले हामी उहाँका आज्ञाहरूलाई शिरोपर गरेर चल्दछौँ। जब हामी उहाँका आज्ञाहरू पालन गर्छौँ तब हामीले परमेश्‍वरको प्रेमलाई अनुभव गर्न सक्दछौँ।

मत्ती ७:२१-२७मा येशूले बुद्धिमान र मूर्ख मानिसले घर बनाएको अर्तीकथा भन्नुभएको थियो। उहाँका वचन सुन्ने र पालन गर्ने भनेको बुद्धिमानले आफ्नो घर बलियो चट्टानमा बनाएको जस्तै हो। तर परमेश्‍वरको वचन सुन्न त सुन्छ तर पालन नगर्ने वा सुने भइहाल्छ नी किन पालन गर्नुपर्ने भन्ने मनस्थिति हुने मानिस मूर्ख निर्माणकर्तासँग तुलना गरिएको छ। बचनचाहिँ सुन्ने तर पालन नगर्ने मानिस बालुवामा घर बनाउने जस्तो हो। तब हुरीबतास पानीको बाढी आयो तब त्यो घर ध्वस्त भयो। दुवै बुद्धिमानी र मूर्खले परमेश्‍वरको वचन त सुन्यो तर जीवन र मृत्यु तिनीहरूले पालन गर्ने र नगर्नेमा भर परेको थियो।

`परमेश्‍वरलाई प्रेम गर्नु र उहाँको व्यवस्था वा दश आज्ञालाई पालन गर्नुको बीचमा के सम्बन्ध छ? सोच्नुहोस् । परमेश्‍वरप्रति को प्रेम त्यसरी किन व्यक्त गरिन्छ? दश आज्ञाहरू पालन गर्दा हामीले परमेश्‍वरलाई प्रेम गर्छौँ भनेर कसरी प्रकट हुन्छ? (साथै उहाँका आज्ञाहरू पालन नगर्दा कस्ता कस्ता परिणामहरू आफूले भोग्नुपर्छ त्यो पनि सोच्नुहोस्) ।`