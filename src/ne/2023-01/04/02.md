---
title:  दिने प्रेरणा
date:   22/01/2023
---

परमेश्‍वरले नै हामीलाई पहिला प्रेम गर्नुभएकोले उहाँलाई हामी प्रेम गर्छौँ। उहाँले हामीलाई अचम्मको उपहार जो येशू हुनुहुन्छ दिनुभएकोमा उहाँप्रति आभारित हुँदै हामीले गच्छे अनुसार दिँछौँ। यथार्थमा हामीलाई भनिएको छ, "हामीहरूका भेटीहरू परमेश्‍वरलाई आवश्यक छैन। हामीहरूको उपहार, भेटी, दान आदिले उहाँलाई पोषाउन सक्दैनौँ न त उहाँलाई धनी नै बनाउन सक्छौँ। भजनका लेखकले भनेका छन्: 'सबै थोक तपाईँबाट नै आउँछ, र हामीले तपाईँलाई जे दिन्छौँ त्यो तपाईँकै हो र हामी फर्काउँछौँ।' यद्यपि उहाँका दया र आशिषहरूको सराहना देखाउन् भनेर उहाँ चाहना गर्नुहुन्छ। जब हामी स्वार्थ त्यागका प्रयासहरूमा लागेर हामीले पाएका आशिषहरू अरूलाई पनि फैलाउँछौँ तब उहाँप्रति आभारित भएको देखाउँछौँ। हामी परमेश्‍वरप्रति कृतज्ञ छौँ र उहाँलाई प्रेम गर्छौँ भनेर प्रकट गरेर देखाउनु सम्भावना त्यो भन्दा अरू छैन। हामीले पाएका आशिषहरू अरूहरूलाई पनि उपलब्ध गराएर उहाँप्रति देखाउने प्रेमको बिकल्प अरू उहाँले दिनुभएको छैन।"-एलेन जी ह्वाइट, काउन्सिल अन स्टुवार्डशिप, पृ. १८बाट रूपान्तरित।

जब येशूलाई "हाम्रो" पैसा समर्पण गर्छौँ तब खास गरेर हाम्रो उहाँ र अरूहरूसँगको प्रेम बलियो हुन जान्छ। त्यसकारण हामीसँग भएको पैसा असल काम गर्न वास्तविक शक्ति हुनसक्छ। येशूले धेरै विषयहरूमा चर्चा गर्नुभएको थियो। अरू विषय जस्तै पैसा र धनसम्पत्तिको बारेमा चर्चा गर्न उहाँले धेरै समय दिनुभएको थियो। मत्ती, मर्कूस र लूकाको प्रत्येक छ पदहरूमा एउटा पद पैसाको बारेमा उहाँले चर्चा गर्नुभएको थियो। सुसमाचारबाट पाइने असल सन्देश त यो छ कि पैसाको लोभ र पैसालाई दुरुपयोग गर्ने प्रवृत्तिबाट हामीलाई परमेश्‍वरले जोगाउनुहुन्छ।

`यदि हामीले परमेश्‍वरको आज्ञा पालन गरेर चल्यौँ भने उहाँले के गर्छु भनेर वचन दिनुभएको छ? के परमेश्‍वरका प्रतिज्ञाहरूलाई हामीले दावी गर्नु हाम्रो तर्फबाट स्वार्थपना हो त? हेर्नुहोस्, देहायका पदहरू, मत्ती ६:३१-३४ र व्यवस्था २८:१-१४।`

परिश्रम गर, आफ्नो हातले मेहनत गर भन्ने परमेश्‍वरको दश आज्ञाको एक आज्ञा हो, जसमा लेखिएको छ, "तिमीहरूले छ दिन काम गर्नु।" हामीले गरेको काममा परमेश्‍वरले आशिष दिनुहुन्छ जसको फलस्वरूप हामीमा प्रसस्त आयआर्जन हुन्छ वा धनसम्पत्ति थुप्रिन्छ। जब तिनीहरूबाट निश्‍वार्थ वा त्याग गरेर परमेश्‍वरलाई राजीखुशी भेटीहरू चढाउँछौँ तब हामी उहाँको मार्गमा हिँडिरहेका छौँ भन्ने प्रमाणित गर्दछ। भेटीहरू दिने योजना अत्यन्तै गहिरो आत्मिक अनुभव हुन सक्छ। हाम्रो सम्पूर्ण जीवन हाम्रा परमप्रभु परमेश्‍वरलाई समर्पित गरेकाछौँ भन्ने तथ्यलाई हामीसँग भएको पैसालाई परमेश्‍वरको नाउँमा कसरी सदुपयोग गर्छौँ र उहाँलाई दिन्छौँ भनेर व्यक्त गरेर देखाउँछौँ। अङ्ग्रेजी भाषामा एउटा कहावत छ, "जहाँ हाम्रो मुख छ त्यहाँ हाम्रो पैसा राखिनुपर्दछ।" तपाईँले परमेश्‍वरलाई विश्‍वास गर्छु वा माया गर्छु भन्नुहोला तर तपाईँ उदार भएर दिनुभएको भेटीहरूले तपाईँको दावी साँच्चिकै हो कि होइन भनेर देखाउँछ। यदि हामीले दावी गरेको अनुसार चल्यौँ भने परमेश्‍वर र अरूहरूप्रति हामीले गर्ने मायामा पनि बल पुग्दछ।

जब हामीले परमेश्‍वरलाई व्यक्तिगतरूपमा भरोसा राख्‍दछौँ तब हामी भेटीहरूपनि दिने गर्छौँ। हाम्रो आवश्यकता र हामीलाई के उत्तम छ त्यो उहाँले निरन्तररूपमा उपलब्ध गराउनुहुन्छ भन्ने कुरामा हामी विश्‍वस्त भएर बस्दछौँ। ख्रीष्टमा हामी मुक्ति पायौँ भन्ने आश्‍वासनमा हामी प्रतिवद्ध छौँ भनेर निष्ठा देखाउन हामीले दिने भेटीहरूले प्रमाणित गर्दछ। कतिपय आस्थाहरूले सिकाएको अनुसार हाम्रा भेटीहरू परमेश्‍वरलाई खुशी पार्न वा उहाँको माया हामीलाई देखाउन दिने होइन। बरू, विश्‍वासद्वारा ख्रीष्टलाई ग्रहण गर्न पाएकोमा र हामीलाई चाहिने मुक्ति र प्रसस्त अनुग्रह उहाँबाट पाइरहेकोले उहाँप्रति आभारित भएर हृदयदेखि नै गदगद भएर भेटीहरू हामी बहाउँछौँ।

`२ कोरन्थी ९:६,७मा प्रभुले हामीलाई के भनिरहनुभएको छ? "मनमा शङ्‍कल्प गरेर दिनु" भन्नुको अर्थ के हो? दिलैदेखि हँसिलो भएर दिन हामी कसरी सिक्ने?`