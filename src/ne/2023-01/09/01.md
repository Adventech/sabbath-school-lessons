---
title:  लोभी हुनुबाट सतर्क
date:   25/02/2023
---

### मूल पदहरू
यशैया १४:१२-१४, एफिसी ५:५, यहोशू ७, यूहन्ना १२:१-८, प्रेरित ५:१-११ र १ कोरन्थी १०:१३ ।

यस अध्यायको मूल सार पद: "उहाँले तिनीहरूलाई भन्‍नुभयो, “होशियार रहो, सबै किसिमका लालचबाट जोगिने काम गर, किनकि मानिसको जिन्‍दगी उसको धन-सम्‍पत्तिको प्रशस्‍ततामा रहँदैन ।”  लूका १२:१५ ।

लोभ गर्नु वा लालच गर्नु भनेको के हो त? यो आफूसँग नभएको धन सम्पत्ति र आफ्नो नभएको तर अरूहरूको धनसम्पत्ति वा उपलब्धीहरूको तिब्र चाहना गर्नु नै लोभ लालच को एउटा प्रमुख परिभाषा हो। आफूचाहीँ केही नगर्ने, आफ्नो शिप, काम गर्ने अवसरलाई गुमाएर बस्ने तर अरूहरूको उन्नतिमा लोभ गर्ने प्रवृत्ति पापको एउटा फल हो। परमेश्‍वरको सामु लोभलालच गर्नु भनेको महापाप हो, किनकि यसैभित्र झुठ बोल्ने, गद्दारी गर्ने, चोर्ने, हत्या गर्ने, छलकपट गर्ने, अरूसँग खेलबाड गर्ने जस्ता मानवीय दुर्गुणहरू समावेश भएको हुन्छ। आफ्नो महान् नैतिक नीति अर्थात् दश आज्ञामा यस सम्बन्धी चेतावनी दिनु भएको छ। यस स्वभावमा मानिस भएन भने मानिसहरूको जीवन सुखमय र संतुष्ट हुन्छ। त्यसकारण, प्रस्थान २०:१७मा उहाँले यसरी किटान गर्नुभएको छ: “आफ्‍नो छिमेकीका घरको लालच नगर्नू। आफ्‍नो छिमेकीकी पत्‍नीको लालच नगर्नू, आफ्‍नो छिमेकीको कमारा, कमारी, गोरु, गधा वा त्‍यसको कुनै पनि थोकको लालच नगर्नू।”  

लोभलालचलाई बाइबलमा धेरै महापापमा गनिएको छ। यो यस्तो पाप हो जसले गर्दा मानिसहरू परमेश्‍वरको राज्य वा स्वर्गमा जान सक्दैन न त अहिले नै येशूले भन्नुभएको अनुसार स्वर्गको राज्यको अनुभूत गर्न सक्छ। पावल मार्फत प्रभुले यो चेतावनी हामीलाई दिनुभएको छ: "अधर्मीहरू परमेश्‍वरका राज्‍यको हकदार हुँदैनन् भन्‍ने के तिमीहरूलाई थाहा छैन? धोका नखाओ– अनैतिकहरू, मूर्तिपूजकहरू, व्‍यभिचारीहरू, समलिङ्गीहरू, पुरुषगामीहरू, चोरहरू, लोभीहरू, मतवालाहरू, निन्‍दा गर्नेहरू, लुटाहाहरू परमेश्‍वरका राज्‍यको हकदार हुनेछैनन्। तिमीहरू कोही यस्‍तै थियौ, तर तिमीहरू धोइयौ, पवित्र पारियौ, प्रभु येशू ख्रीष्‍टको नाउँमा हाम्रा परमेश्‍वरका आत्‍माद्वारा निर्दोष ठहराइयौ।" १ कोरिन्थी ६:९-११। 

मूर्तिपूजा, व्यभिचार र जीउलाई मास्ने प्रवृत्तिको सगैँ लोभ पनि राखिएकोमा हामीले के भन्ने? हामीले व्यभिचार नगरौँला, मूर्ति पूजा नगरौँला र शरीरलाई कामबासनामा नफसाऔँला तर लोभलालच गर्‍यौँ भने हामी मूर्ति पुजा गरेको, व्यभिचारमा फसेको र कामबासनामा लिप्ट भएकै पङ्क्तिमा हुन्छौँ यदि हामीमा लोभ गर्ने प्रवृत्ति भएमा। लोभ गर्नु कतिको खराब रहेछ भन्ने विषयको केही उदाहरणहरू यस अध्यायमा हेर्नेछौँ साथै त्यसलाई हामीले कसरी सम्हाल्ने भनेर पनि हामी नियाल्नेछौँ।