---
title:  थप जानकारी
date:   10/02/2023
---

परमेश्‍वरले अब्राहमलाई आशिष दिनुभएर करारको आफ्ना भाग पूरा गर्नुभएको थियो । अब्राहमले यस संसारमा धनसम्पत्ति थुपारेर र आफ्नै सहर निर्माण गरि शासकवर्गमा नपरि परमेश्‍वरको सम्मान गरेका थिए। "जुन सम्पत्ति वा जायजात आफ्ना जनहरूलाई परमेश्‍वरले प्रतिज्ञा गर्नुभएको थियो त्यो यस संसारमा थिएन । यस पृथ्वीमा आफ्नै जग्गा भन्ने थिएन। "तिनलाई त्‍यस ठाउँमा जायजात त परै जाओस्, पाइला राख्‍ने ठाउँसम्‍म पनि दिनुभएन।" प्रेरित ७:५ । उनीसँग धेरै धनदौलत त थियो तर परमेश्‍वरको महिमाको निम्ति र अरू मानिसहरूको हितको निम्ति उनले प्रयोग गरेका थिए; तर यो संसार उनको घर हो भनेर उनले ठानेन् । मूर्तिपूजा गर्ने आफ्ना देशका मानिसहरूबाट निस्कन परमेश्‍वरले उनलाई आह्वान गर्नुभएको थियो । कनान देश उनको निम्ति अनन्तको राज्य हुनेछ भनेर परमेश्‍वरले प्रतिज्ञा गर्नुभएको थियो । तर न त उनले न त उनका छोराले न त उनका नातीले त्यो  देशमा रजाइँ गर्न पाएका थिए । जब आफ्नो मृत्युको समयमा गाड्ने चिहानको आवश्यक भएको थियो उनले कनानीहरूसँग जग्गा किनेका थिए । प्रतिज्ञा गरिएको देश उनले पाएको भन्दा केवल माखपेलाको गुफामा भएको पत्थरको चिहानमात्र थियो।"-एलेन जी ह्वाइट, पाट्रियार्क एण्ड प्रोफेटस्, पृ. १६९ बाट रूपान्तरित । 

यस संसारमा हामी रहँदा बस्दा हामी धनसम्पत्ति र मोजमज्जा गर्ने प्रलोभनमा फस्न सक्छौँ। हाम्रो चाहनालाई पर्खिरहन बलियो विश्‍वासलाई व्यवहारमा ल्याउने आवश्यकता हुन्छ । "फारोको भव्य र रवाफिलो दरवार र सम्राटको राजगद्दी मोशाको निम्ति लालायत थिए; तर उनलाई थाहा थियो कि पापमा डुवेर मोजमज्जामा लाग्ने प्रवृत्तिले परमेश्‍वरलाई विर्सिने संस्कार भव्य राजकीय महलहरूमा हुन्छन् । उनले भव्य दरवारभन्दा अपार, राजाको श्रीपेच भन्दा पनि अपार महान् सम्मान परमेश्‍वरले आफ्ना सन्तहरूलाई दिनेमा आँखा लगाएका थिए । उनी त्यस राज्यमा रहन चाहेका थिए जहाँ पापको दाग हुनेछैन । पापलाई जित्‍नेहरूको शिरमा कहिल्यै नाश नहुने मुकुट स्वर्गको राजाले पहिराउनुहुने उनले विश्‍वासद्वारा देखेका थिए । यही विश्‍वासले गर्दा पृथ्वीको भव्य महल र सम्मान छोडेर निम्न र विपन्न वर्ग र मानिसहरूको आँखामा छारो भएको  जनतासँग आफ्नो पहिचान गर्न पुगेका थिए । पापको दासत्वमा रहनुको सट्टा परमेश्‍वरको आज्ञा पालन गर्ने निर्णय उनले गरेका थिए ।"-पाट्रियार्क एण्ड प्रोफेटस्, पृ. २४६बाट रूपान्तरित ।

**चिन्तनमनन**:

`जब येशू आउनुहुन्छ तब हामीसँग भएको सम्पत्ति के हुनेछ? पत्रुसले यसरी जवाफ दिन्छन्, "तर प्रभुको दिन त चोरजस्‍तै गरी झट्टै आउनेछ, जसमा आकाशचाहिँ ठूलो आवाजसाथ बितिजानेछ, तत्त्वहरू आगोको रापले पग्‍लिनेछन्, र पृथ्‍वी र त्‍यसमा भएका सबै थोक भस्‍म हुनेछन्।" २ पत्रुस ३:१०। अझ येशू आउनुहुँदा अघि नै ती सम्पत्ति के हुनसक्छ? हेर्नुहोस्, "तर आफ्‍नो निम्‍ति स्‍वर्गमा धन-सम्‍पत्ति थुपार, जहाँ कीराले वा खियाले नष्‍ट पार्दैन, र चोरले पनि चोर्दैन।" मत्ती ६:२०। त्यसकारण जे छ त्यो उचित दृष्टिकोणमै राखिराख्‍नु किन जरुरी छ?`

`धनसम्पत्तिको मोहमा परेर धोखामा पर्नेको बारेमा येशूले चेतावनी दिनुभएको थियो (मर्कूस ४:१९)। उहाँले यहाँ के भनिरहनुभएको छ? धनसम्पत्तिले हामीलाई कसरी धोखा दिनसक्छ?`

`उजाड मरुभूमिमा विद्रोह गर्ने दासहरूको साथ भाग्नुभन्दा  मिश्र देशमै रहनु मोशाको निम्ति किन उचित देखिन्छ? चिन्तनमनन गर्नुहोस्। आखिरमा उनलाई के भयो जसले गर्दा मिश्र देश छोडेर दासहरूको साथमा लाग्न निर्णय उनले गरे?`