---
title:  जक्‍कै वा जखायस
date:   15/02/2023
---

जक्‍कै अत्यन्ती धनी यहूदी थिए। यहूदीहरूले घृणा गरेका रोमी सरकारको निम्ति उनले कर असुल्ने काम गर्दथे। जक्‍कैमात्र होइन अरू कर असुल्नहरूले निर्धारित करभन्दा धेरै कर लिन्थे। यही परिवेशमा जक्‍कैलाई जनताले घृणा गर्थ्यो र उनलाई पापी भनेर सम्बोधन गरिएको थियो।

जक्‍कै यरिहोमा रहन्थे। यो बन्दव्यापारको थलो थियो। जक्‍कै र येशूको भेटघाट कुनै अचानक वा संयोग थिएन। येशूको बारेमा सुनेकोले जक्‍कैको दिमागमा केही आत्मिक सत्यहरू घुसेका थिए र आफ्नो जीवन परिवर्तन गर्न चाहेका थिए। उनले येशूको बारेमा धेरै सुनेकोले उहाँलाई भेट्न धेरै उत्सुक भएका थिए। येशू र उहाँका चेलाहरू त्यस दिन यरिहोमा आउने समाचार उनले सुनेको हुनुपर्छ। येशूको गलिलबाट यरिहोमा जानु आवश्यक थियो। यो यरुशलेममा आफू खुशी जाने अन्तिम यात्रा थियो। जक्‍कैको बारेमा  येशूलाई पहिला नै थाहा थियो भन्ने कुरो उहाँले उनलाई सम्बोधन गरिएका शब्दहरूले देखाउँदछ।

`लूका १९:१-१० पढ्नुहोस्। धनी युवा शासक र जक्‍कैसँग येशूले देखाउनु भएको अनुभवमा के भिन्नता छ? (अझ अचम्म त येशूले जक्‍कैलाई आफ्नो काम छोड र आफ्नो श्रीसम्पत्ति बेचेर मेरो पछि लाग पनि भन्नुभएन-अनुवादक)।`

दुवै जखायस र धनी शासकमा एउटै कुरो साझा थियो। दुवै धनी थिए; दुवैले येशूलाई भेट्न चाहेका थिए र दुवैले अनन्त जीवन चाहेका थिए। तर तिनीहरूको बीचमा भएका समान्तर यहीँ रोकिन्छ। 

जखायसले आफ्नो सम्पत्तिको आधा भाग गरिबलाई दिनेछु भनेर सार्वजनिक घोषणा गरे जुन येशूले ग्रहण गर्नुभयो। यसले उनको हृदय सत्यरूपमा परिवर्तन भएको थियो भनेर देखाएको थियो। आफू खुशी गरिबलाई दान दिन्छु भनेर उनले हृदयदेखि नै व्यक्त गरेकोले उनको घरमामात्र होइन उनको हृदयमा पनि येशू भित्रिनु भएको थियो भनेर देखाउँदछ। येशूले जखायसलाई यो भन्नुभएन, माफ गर्नु जखायस, धनी शासकलाई राखेको सर्त पनि तिमीलाई लागु हुन्छ।कि सबै थोक त्याग कि त केही पनि नत्याग। तिम्रो आधा सम्पत्ति दिने कुरालाई म मान्यता दिन्न। तर यहाँ जखायसले के देखाएका थिए भन्ने आभास हामीलाई मिल्छ त्यो थियो धनी युवा शासकलाई जस्तो उनको निम्ति धन भगवान थिएन। उनले धनलाई तिरस्कार त गरेको थिएन,बरु मनै पराएका थिए। येशूले जखायसलाई  विशेष गरेर के के सुनाउनुभयो सो हामीलाई थाहा छैन, यद्यपि गरिबलाई पैसा बाँड्ने कुरो पहिलै जखायसको मुखबाट सुनिएको थियो। त्यसको विपरित धनी युवा शासकलाई विशेष गरेर सबै त्याग भनेर येशूले भन्नु भएको थियो। किनभने धनले त्यस शासकलाई नाश गर्नेछ भन्ने कुरो येशूलाई थाहा भएको हुनुपर्छ। धन कमाउनु, धन थुपार्नु आफै अभिशाप होइन तर जखायस जस्तो कुनै पनि धनाद्यले धनप्रतिको मनस्थितिलाई बुझ्नु आवश्यक छ। धनको पछि लाग्नुमात्रले खतराहरू उत्पन्न गर्छ भन्ने कुरो सबैले बुझ्नु आवश्यक छ। आफ्नो धनप्रति आफ्नो पूर्ण नियन्त्रण भएको जखायसले देखाएका थिए जुन धनी युवा शासकले देखाएनन्।

जब येशूबाट धनी युवा शासक फनक्‍क फर्के तब तिनीहरूको स्वामीले तिनीहरूलाई सुनाउनुभएको यो वचनप्रति तिनीहरू चकित भएका थिए " आफ्नै धनमात्र भरोसा राख्‍ने धनी मानिसहरू परमेश्‍वरको राज्यमा पस्न कस्तो कठिन छ! तिनीहरू चकित भएर एक आपसमा कुरा गरे, 'तब कसले मुक्ति पाउन सक्दछ र? अब तिनीहरूले येशूले भन्नु भएको सत्यको प्रमाण देखेका थिए, 'जुन कुरो मानिसहरूको निम्ति असम्भव छ त्यो कुरो परमेश्‍वरको निम्ति सम्भव छ।' मर्कूस १०:२४,२६; लूका १८:२७।  परमेश्‍वरको अनुग्रहले धनी मानिस पनि परमेश्‍वरको राज्यमा पस्न सक्छ भन्ने कुरा तिनीहरूले बुझे।"- एलेन जी ह्वाइट, द डिजाएर अभ एजेज्, पृ. ५५५बाट रूपान्तरित।