---
title:  येशूको जीवन र सेवाकार्य
date:   12/02/2023
---

आफ्नो सुरुको सार्वजनिक सेवाकार्यमा येशूले गलिल क्षेत्रको नाजरथमा यात्रा गर्नुभएको थियो। यो उहाँको गाउँघर थियो र स्थानीय मानिसहरूले उहाँको काम र आश्‍चर्य कामको बारेमा सुनेका थिए। उहाँको चलन अनुसार येशूले प्रत्येक साबथ सिनिगगमा जानुहुन्थ्यो। एक साबथ, येशू आधिकारिक धर्मगुरु वा रब्बी नभएतापनि सिनिगगको एउटा अगुवाले उहाँलाई यशैयाको पुस्तकको मुठ्ठा दिए र त्यहाँबाट पढ्न अर्‍हाए। येशूले यशैया ६१:१,२ पढ्नुभएको थियो।

`येशूले यशैया ६१:१,२ पढ्नुभएको थियो। त्यस अंशसँग तुलना गरेर लूका ४:१६-१९ पढ्नु होस् (लूका ७:१९-२३ पनि पढ्नुहोस्)। यही विशेष पदहरू येशूले किन पढ्नुभयो होला? यशैयाका ती पदहरूमा मसीहको बारेमा सम्बोधन गरेको कसरी  देखिन्छ? ती पदहरूले मसीहको कामको बारेमा कसरी प्रकट गर्दछ?`

त्यसबेलाका धर्मगुरुहरूले कष्ट पाउने मसीहको बारेमा दिएको भविष्यवाणीहरूलाई वास्ता गरेका थिएनन्। बरु ख्रीष्टको दोस्रो आगमनको महिमालाई मात्र तिनीहरूले लक्षित गरेका थिए।   मसीह आउनुहुनेछ जसले इस्राएलीहरूलाई आक्रमणकारी र रोमीहरूबाट उद्धार गरेर यहूदी धार्मिक राज्य स्थापना गर्नुहुनेछ भनेर  त्यसबेलाका धर्मगुरुहरूले भविष्यवाणीलाई गलत व्याख्या गरेर सिकाएका थिए। तर जब येशूले मसीहको खास काम के हुनेछ भनेर यशैया ६१:१,२लाई उतारेर सिकाउँदा यहूदी धर्मगुरु र  श्रोताबर्गहरूको निम्ति ठूलो धक्‍का भएको थियो।

गरिबहरूलाई भ्रष्ट सरकारी कर्मचारीहरू, कर लिनेहरू, व्यापारवर्गहरूले दमन नीति अपनाएर व्यवहार गर्दथे। आफ्नै छिमेकीहरू विपन्न वर्ग छ भने पनि सम्पन्न यहूदीहरूले हेप्दथे। गरिब हुनु परमेश्‍वरको श्राप हो भनेर मानिसहरूले हेर्दथे। तिनीहरूको दुर्भाग्य अवस्था तिनीहरूकै गलत र पापको कारणले भएको थियो भनेर जनमानसमा विश्‍वास थियो। यस किसिमको मनस्थितिले अड्डा जमाएका मानिसहरूले गरिब र तिनीहरूको दर्दनाक अवस्थाप्रति कमै सहानुभुति दिँदथे।

तैपनि गरिबप्रतिको येशूको प्रेम नै उहाँ मसीह हुनुहुन्छ भन्ने महान् प्रमाण थियो। यो प्रमाण येशूले बप्‍तिस्मा दिने यूहन्नालाई दिनुभएको जवाफबाट हामी पाउन सक्छौँ। यसबारे मत्ती ११:१-६मा यसरी लेखिएको छ, "आफ्‍ना बाह्रै चेलाहरूलाई आदेश दिइसक्‍नुभएपछि येशू त्‍यहाँबाट तिनीहरूका सहरहरूमा सिकाउन र सुसमाचार प्रचार गर्नलाई जानुभयो। यूहन्‍नाले ख्रीष्‍टका कामहरूको चर्चा झ्‍यालखानमा सुने, र आफ्‍ना चेलाहरूलाई उहाँकहाँ यो कुरा सोध्‍न पठाए,  “के आउनेवालाचाहिँ तपाईं नै हुनुहुन्‍छ, कि हामीहरू कोही अर्काको प्रतीक्षा गरौं?”  येशूले तिनीहरूलाई भन्‍नुभयो “तिमीहरूले सुनेका र देखेका कुराहरू यूहन्‍नालाई भनिदेओ,  अन्‍धाहरूले दृष्‍टि पाउँछन्, र लङ्गड़ाहरू हिँड्दछन्। कुष्‍ठरोगीहरू शुद्ध पारिएका छन्। बहिराहरू सुन्‍न सक्‍ने भएका छन्। मरेकाहरू जीवित भई उठेका छन्, र दरिद्रहरूलाई सुसमाचार प्रचार गरिँदैछ।धन्‍य हो त्‍यो, जसले मबाट बाधा पाउँदैन।”  

"येशूका आफ्नै चेलाहरूले जस्तै ख्रीष्टको राज्यको बारेमा बप्‍तिस्मा दिने यूहन्नाले बुझेका थिएनन्। उहाँले दाउदको सिंहासनलाई आफ्नो हातमा लिने अपेक्षा गरेका थिए। तर जब समय बित्दै जाँदा मुक्तिदाताले कुनै राजकीय अधिकार लिन वा राजनैतिक शक्तिको निम्ति उहाँले कदम चाल्नुभएन तब यूहन्ना अन्यौलमा परेका थिए र उनी बिचलित भएको थिए।"-एलेन जी ह्वाइट, द डिजाएर अभ एजेज्, पृ. २१५बाट रूपान्तरित।

`धर्म भनेको धर्मकर्म गरेर शुद्ध र चोखो हुने होइन बरू आफूसँग र अरूहरूसँग असल सम्बन्ध राख्‍नु हो भनेर याकूबले याकूब १:२७मा यसरी व्यक्त गर्दछन्, "परमेश्‍वर र पिताको अगाडि शुद्ध र पवित्र धर्म यही हो: अनाथ र विधवाहरूलाई तिनीहरूको कष्‍टमा हेरचाह गर्नु, र आफूलाई संसारबाट निष्‍कलङ्क राख्‍नु।" याकूब १:२७। हाम्रो विश्‍वासलाई कस्तो प्राथमिकता दिनुपर्छ भनेर उपर्युक्त पदले हामीलाई कसरी बुझाउन खोजिएको छ?`