---
title:  विश्‍वासमा एकता
date:   27/09/2023
---

`एफिसी ४ मा येशूलाई विश्‍वास नगर्ने जनहरूको अनुसरण गरेर चल्ने क्रियाकलाप रोक भनेर पावलले आह्वान गर्दछन्। बरू येशूभावनामा भावित भएर चलुन् भन्ने उनको आग्रह थियो। ती के हुन्?`

चर्चका सदस्यहरूले एक आपसमा हेरबिचार गर्नुपर्छ भनेर पावलले एफिसी ४ अध्याय सुरु पनि गर्छन् अन्त्य पनि गर्छन् (एफिसी ४:१-३,३२)। ती दुई आग्रहको बीचमा चर्चमा एकताको निम्ति एक आपसमा पालन पोषण हुनुपर्छ भनेर पावलले कडा अडान लिन्छन्। त्यो अडान उनले सात "एकहरूको" सूची बनाएर प्रस्तुत गर्दछन्: एउटै शरीर, एउटै आत्मा, एउटै आशा, एउटै प्रभु (येशू ख्रीष्ट),  एउटै विश्‍वास तथा आस्था, एउटै बप्‍तिस्मा, एउटै परमेश्‍वर र पिता (एफिसी ४:४-६)। यदि हामी कोही पनि सेभेन्थ-डे एडभेन्टिस्ट भनेर दावी गर्छौँ वा विश्‍वास गर्छौँ भने हामी सबै जना  सातवटा आत्मिक एकहरूले बाँडिनुपर्दछ। अनि हामी एकताको सूत्रमा छौँ भनेर प्रमाणित गर्दछौँ। एकता हुनु भनेको ईश्‍वरीय ज्ञान (थियोलोजी)को निश्‍चयिता भएतापनि त्यसलाई व्यवहारिकमा उतार्न परिश्रम गर्नुपर्दछ। त्यसकारण हामी हरदम "शान्‍तिको बन्‍धनमा पवित्र आत्‍माको एकता कायम राख्‍न प्रयत्‍न गर्नुपर्छ।" एफिसी ४:३।  यदि हामी इमान्दारी भएर हामी येशूका एउटै शरीरका अङ्ग हौँ भनेर स्वीकार्दै त्यस शरीरलाई स्वस्थ राख्‍न सक्रिय भयौँ हामी एक भएको आभास् पाउनेछौँ (एफिसी ४:७-१६)। चर्चको प्रत्येक सदस्यमा कुनै न कुनै बरदान वा दक्षता हुन्छ। चर्चको सदस्यहरूले आफूहरूसँग भएको दक्षता वा बरदानहरूलाई उपयोग गरेर येशूको शरीररूपि चर्चलाई बलियो र स्वस्थ बनाउनुपर्दछ (एफिसी ४:७,१६)। प्रेरित, अगमवक्ता, सुसमाचार प्रचारक, पास्टर , र शिक्षकहरू हुन बरदान पाएकाहरूबाट चर्चका सबै सदस्यहरूले फाइदा लिन सक्नुपर्दछ (एफिसी ४:११,१२)। चर्चका ती दक्ष वा उपहार पाएका जनहरू चर्चको नसा र तन्तुहरू हुन्। तिनीहरूले चर्चलाई एकतामा राख्‍ने काम गर्दछन्। तिनीहरूले नै गरेर हामी येशू ख्रीष्टमा बढ्छौँ, जो शरीरको शिर हुनुहुन्छ (एफिसी ४:१३,१५)।

फेरि त्यसै बखत पावलले तिनीहरूलाई यो बताउँछन्, "यसरी हामी छालले अगि-पछि हुत्त्याइएका, धार्मिक-सिद्धान्‍तको प्रत्‍येक बतासले र मानिसहरूका जालझेल, धूर्तता र फट्याइँले यताउता उड़ाइएका बालकहरूजस्‍ता नहोऔं। बरु प्रेमसित सत्‍य बोल्‍दै हरेक कुरामा हामी उहाँसम्‍मै, अर्थात्‌ ख्रीष्‍टसम्‍मै बढ्‌दैजाऔं, जो शिर हुनुहुन्‍छ।" एफिसी ४:१४-१५। सुरुको चर्चमा पनि  चर्चलाई टुक्राउन धुर्त र फताहा र देखावटी इसाईहरू वा अगुवाहरूले चर्चलाई पिरोलेको थियो भनेर पावलको त्यस कथनबाट स्पष्ट गर्दछ। अहिलेको जस्तै त्यसबेला पनि विश्‍वासीहरूको बीचमा आफ्नो भाउ खोज्ने प्रवृत्ति, आन्तरिक संघर्ष, मतभेदहरू थिए भनेर पावलका एफिसी र अरू पत्रहरूले खुलासा गरेको छ।

पावलले विश्‍वासीहरूको बीचमा सौहार्दता कायम राख्‍न अन्तिम हार्दिक आग्रह यसरी गर्छन्, "जसरी परमेश्‍वरले ख्रीष्‍टमा तिमीहरूलाई क्षमा गर्नुभयो, त्‍यसरी नै एउटाले अर्कालाई क्षमा गरेर तिमीहरू एक-अर्काप्रति कोमल मनका र दयालु होओ।"

एफिसी ४:३२। पहिलाको जस्तो कठोर र निर्दयी हुन छोड्नु भनेर पावलले विश्‍वासीहरूलाई आग्रह गर्दछन् (एफिसी ४:१७-२४)। रिस उठ्ने मिजास र एक आपसमा कडा र चित्त दु:ख्‍ने खस्रो बोलीलाई हटाएर त्यसको ठाउँमा यस्तो बोलिवचन हुनुपर्दछ कि चर्चको एकताको निर्माण होस् र एक आपसलाई अनुग्रह बाँड्न सकुन् भन्ने उनको तिब्र चाहना थियो (एफिसी ४:२५-३१)।

हुन त एकताको बारेमा जोर दिएको यस अध्याय पढ्न त्यसबेला सजिलो हुन्छ जब सबै थोक शान्ति हुन्छ। तर जब हामी एक आपसमा भाउ खोज्ने प्रवृत्तिले हामीलाई पिरोल्छ, डाह र ईष गर्छौँ, कचकच गर्छौँ, द्वन्द्वमा फस्छौँ र जन्मजात नै आलोचना गर्ने हुन्छौँ तब पावलको आग्रह हाम्रो निम्ति ज्यादै चुनौतीपूर्ण हुन्छ। के तपाईँहरूले ख्रीष्टको शरीर भएर एकताको अनुभव गरिरहुनभएको छ, जुन एकताको निम्ति येशू मर्नुभयो?

`स्थानीय र विश्‍वभरी चर्चको एकताको निम्ति हामीले कुन कुन तरिकाहरूले सहयोग गर्न सक्छौँ? चर्चको  एकतालाई कायम राख्‍न हामीले आआफ्नो क्षेत्रबाट र आआफ्नो खुबी अनुसार प्रयास गर्नु किन महत्त्वपूर्ण छ?`