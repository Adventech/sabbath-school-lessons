---
title:  प्रार्थना र धन्यवाद अर्पण
date:   09/07/2023
---

एफिससका विश्‍वासीहरू येशूप्रतिको आस्थामा र एक आपसप्रतिको प्रेममा द्रुत गतिमा अगाडि बढिरहेकाछन् भन्ने खबर सुनेपछि (टाइकिकसले सुनाएका होलान्, एफिसी ६:२१,२२), कसरी तिनीहरूको निम्ति पावलले प्रार्थना गरेका थिए भनेर पावलले नै बताउँदछन्।

`एफिसीको पत्रमा पावलले दुई प्रार्थनाहरू उल्लेख गरेका छन्। त्यहाँ उल्लेख गरिएका दुई सन्देशहरूमा के दुई विषयबस्तुहरू उनले बाँड्दछन्? हेर्नुहोस्, एफिसी १:१५-२३ र एफिसी ३:१४-२१।`

कहिलेकाहीँ हाम्रो प्रार्थना उराठलाग्दो हुन सक्छ। हाम्रो यो चुनौती वा त्यो समस्याप्रति कहिलेकाहीँ गनगन गरेर प्रार्थना गर्ने बानी हाम्रो हुन्छ। एफिसीहरूलाई सुनाएको वचनमा धन्यवाद भनेको प्रार्थनाको मातृभाषा हो पावलले सुनाएको पाइन्छ। परमेश्‍वरका आशिषहरूलाई हामी जम्मा गर्छौँ र तिनीहरूको निम्ति उहाँलाई हामी धन्यवाद चढाउँछौँ। जुनसुकै कठिन परिस्थितिमा पनि परमेश्‍वरले हाम्रो निम्ति काम गरिरहनुभएको छ भनेर हामी आभास पाइरहेका हुन्छौँ र हामीलाई आमूल परिवर्तन गर्ने गरि उहाँको उपस्थिति भएकोमा हामी उहाँको स्तुति र प्रशंसा गर्दछौँ। येशूको अनुग्रह र उहाँको उच्च शक्तिप्रति (एफिसी १:२०-२३) आनन्द मनाउँदै हाम्रा घेरामा रहेका विश्‍वासीहरूमाथि उहाँको आशिषको प्रभावको निम्ति उहाँलाई धन्यवाद चढाउँछौँ। यहाँ पावलले भन्न खोजेको जीवनलाई आमुल परिवर्तन गर्ने प्रार्थनाको रहस्य उनले बताउँछन्: स्तुति, प्रशंसा र धन्यवादको साँचो नै प्रार्थना हो।

पावलले यो पनि भन्दछन्, "मेरो प्रार्थनामा तिमीहरूलाई सम्‍झना गर्दै तिमीहरूका निम्‍ति धन्‍यवाद दिन म थामिन्‍नँ" ( एफिसी १:१६; अनि फिलिप्पी १:३; १ थेस्सोलिनिकी १:२ र १ थेस्सोलिनिकी ५:१६-१८)।

रोक्दै नरोकि निरन्तर प्रार्थना गरिरहनु भनेको वास्तविक अर्थमा के हो (१ थेस्सोलिनिकी ५:१७)? त्यसको अर्थ चौबिसै घन्टा घुँडा टेकेर प्रार्थना गरिरहने भनेको त होइन होला? त्यसको अर्थ त यो हो कि, हामी परमेश्‍वरको शक्ति र उहाँको उपस्थितिप्रति सजग हुँदै हाम्रा हृदयहरू खुला राखेर हामी जीवनलाई अघि बढाउँदै जान्छौँ। उहाँलाई धन्यवाद दिने वातावरण र परिस्थितिलाई खोजिरहने क्रम जारी राख्‍ने हो। हाम्रो जीवनमा सामना गर्नुपर्ने विभिन्न विषयहरूलाई समाल्न परमेश्‍वरको उपस्थितिको तयारी भइरहने हो, जीवनमा आउने अनेकौँ मोडहरूमा उहाँको सल्लाह माग्दा त्यसको जवाफ कसरी दिनुभयो भन्ने कुराको अनुभव गरिरहने हो। यसको अर्थ परमेश्‍वरबाट अलग भएर बस्ने होइन, तर उहाँसँगै मिलेर सक्रिय हुने हो। जहिले पनि उहाँको अगुवाइको निम्ति हाम्रा हृदय, दिमाग र भावनाहरूलाई खुला राख्‍ने हो।

कतिपय समयमा हामी येशूका चेलाहरू हौँ भनेर राम्रोसँग देखाउन औपचारिक प्रार्थना गर्छौँ, त्यो पनि हाम्रो अनुकूलमा। तर पावलको फरक दृष्टिकोण छ। एफिससका विश्‍वासीहरूको निम्ति गम्भिर भएर आफूले प्रार्थना गरेको र तिनीहरूको निम्ति धन्यवाद गरिरहेको (एफिसी १:१६, १:३-१४) र तिनीहरूको निम्ति पहल गरिरहेको भनेर उनले बताउँछन् (एफिसी १:१७-२३; एफिसी ३:१४-२१)। पावलको निम्ति प्रार्थना जीवनको केन्द्रविन्दु हो, येशूमा विश्‍वासी जीवन बिताउने क्रममा प्रार्थना जीवनको जग हो। माथिका पदहरूले प्रार्थनाको जल्दोबल्दो विषयलाई बुझाउन खोजिएको छ। प्रार्थनाको बारेमा समर्पित पावलको ज्ञानको आधारमा हामी प्रत्येकले हाम्रो प्रार्थनाको सेवामा ध्यान पूर्‍याउनु पर्छ भनेर हामीलाई आह्वान गरिएको छ।

`प्रार्थनामा परमेश्‍वरलाई सधैँ धन्यवाद दिनु किन जरुरी छ? तपाईँको जीवनमा के छ जसले परमेश्‍वरलाई धन्यवाद दिन अग्रसर गराउँछ?`