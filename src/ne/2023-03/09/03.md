---
title:  ज्योतिका सन्तान भएर हिँड्नु
date:   21/08/2023
---

> <p></p>
> "कसैले तिमीहरूलाई खोक्रा कुराले धोका नदेओस्‌, किनकि ती कुराको कारणले अनाज्ञाकारीहरूमाथि परमेश्‍वरको क्रोध पर्छ।" एफिसी ५:६।

पश्‍चाताप वा पछुताउ र लाजै नमानिसको विभिन्न पापहरूमा आशक्त हुनेहरूको पहिचान पावलले गर्दछन्। ती पापहरूमा कामवासनामा लिप्‍त भएर विभिन्न अनेतिक यौन सम्पर्क गर्ने, अशुद्ध र खराब जीवनशैली अपनाउनु र लोभमा पर्नु हो (एफिसी ५:५)। उनले आफ्नो भावना ठाडै व्यक्त गर्दछन्: संसारमा दुई थरीका मानिसहरू छन्। एक थरी ख्रीष्टमा छन् र भविष्यको राज्यमा सहभागी हुन आफूलाई योग्य बनाइरहेका हुन्छन्, र अर्को यस संसारको अस्थायी जीवनको निम्तिमात्रै बाँचिरहेका हुन्छन् र अनन्त जीवनको केही मतलब राख्‍दैन र इन्द्रियतृप्‍ति तिनीहरूको लक्ष्य हो (एफिसी ५:५)। अब क्रिश्‍चियन भनाउँदाहरू नै सामाजिक र संस्कारको मान्यताको लहैलहैमा लागेर कामबासनामा लाग्नु ठिकै छ भन्ने खोक्रो शिक्षा र दर्शनहरूमा लाग्न सक्छन् भन्ने कुरामा पावलले आफ्नो चिन्ता व्यक्त गर्दछन्। यस्तो धोखामा पर्नु युगको  अन्तको न्यायमा परमेश्‍वरको क्रोधमा सहभागी हुनसक्छ, जुन परमेश्‍वरका आज्ञाहरूलाई सरासर इन्कार गरेर दुष्ट काममा लाग्नेहरूमा पर्दछ (एफिसी ५:६)।

"परमेश्‍वरको क्रोध" भन्ने वाक्यांश चुनौतीपूर्ण छ। परमेश्‍वरको क्रोध मानिसको रिसाउने मिजास भन्दा फरक छ (एफिसी ४:३१)। परमेश्‍वर सहनशील, धैर्य र धार्मिक वा उचित तथा न्यायोचित हुनुहुन्छ। तर जब मानिसहरू बारम्बार परमेश्‍वरको नीतिको विरुद्धमा चलेर जिद्दी गर्दै खराब, दुष्ट र बहुलठ्ठीपनामा चलेर आफ्नो शारीरिक, मानसिक र आत्मिक तथा भावनात्मक जीवनलाई दुरुपयोग गरेर आत्महत्याको बाटोमा लाग्छन् तिनीहरूप्रति परमेश्‍वरको क्रोध कुनै मानिसको झरङ्ग रिसाउने खालको हुँदैन। परमेश्‍वरको क्रोध भन्नाले बाइबलमा प्रेरणा गरिएर लेखेको अनुसार उहाँको आउने न्यायलाई सम्बोधन गर्छ (एफिसी ६:१२-१७, प्रकाश १६:१-१६, प्रकाश १९:११-१६)। यथार्थमा उहाँको आउने न्यायहरू उहाँका अनुग्रहको काम हो, किनकि मानिसहरू स्वभावैले क्रोधका सन्तान हुन् (एफिसी २:३) अर्थात् तिनीहरू उहाँको न्यायको अन्तर्गत रहन्छन्।

`पापी, अधर्मी, दुष्ट, छली र आफ्नो शरीरलाई आदर नगरि दुरुपयोग गर्नेहरूसँग सहभागी नहुनु वा सहकार्य नगर्नु भनेर पावलले विश्‍वासीहरूलाई किन अर्ती दिन्छन्? हेर्नुहोस्, एफिसी ५:७-१०।`

ज्योतिका सन्तान भएर हिँड र परमेश्‍वरलाई के मनपर्छ त्यसमा लाग्ने कोशिश गर भनेर पावलले अर्ती दिन्छन्। परमेश्‍वरलाई विश्‍वास नगर्ने वा रोटीको निम्तिमात्र बाँच्नेहरू शारीरिक कामवासना, अनैतिक यौन सम्पर्क, अशुद्ध वा फोहरी जीवन र लोभमा फसिरहन्छन्। विश्‍वासीहरूका लक्ष्य नै नाटकियरूपमा फरक हुन्छन्। तिनीहरू आफूलाई खुशी पार्ने र आफ्नो भाउ खोज्ने जीवन बिताउँदैन तर परमेश्‍वरलाई खुशी पार्ने जीवन बिताउँछन् (रोमी १२:१, २ कोरन्थी ५:९, हिब्रू १३:२१)। पावलले प्रयोग गरेका शब्द इयुरेस्टोस euarestos हो। यसको अर्थ खुशी पार्नेमात्र होइन जे स्वीकार्य छ त्यो गर्नु हो। विश्‍वासीहरूले येशूको स्वार्थत्याग र भाउ नखोज्ने निश्‍वार्थी मिजासलाई प्रतिविम्वित गरिरहेका हुन्छन्। एफिसी ५:२मा लेखिएको छ, "तिमीहरू प्रेममा चल, जसरी ख्रीष्‍टले पनि हामीहरूसँग प्रेम गर्नुभयो, र परमेश्‍वरको निम्‍ति सुगन्‍धित भेटी र बलिदान भएर आफैलाई हाम्रा निम्‍ति अर्पण गर्नुभयो।" एफिसी ५:२।

`पावलले भनेको अनुसार वर्तमान युगमा खोक्रो बोलीवचन वा शव्दहरू, लेखहरू, वाद र दर्शनहरू के के छन् जसबाट हामी टाढा हुनुपर्दछ?`