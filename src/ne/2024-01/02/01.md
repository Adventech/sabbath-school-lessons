---
title:  प्रार्थना गर्न हामीलाई सिकाउनुहोस्
date:   06/01/2024
---

### यस अध्यायका मूल पदहरू
भजन १०५:५, कलस्सी ३:१६, याकूब ५:१३, भजन ४४, भजन २२, भजन १३ र भजन ६०:१-५।

> <p>यस अध्यायको मूल सार पद</p>
> "एक समय येशू कुनै एक ठाउँमा प्रार्थना गरिरहनु भएको थियो। जब प्रार्थना गरी सक्नु भयो, उहाँका चेलाहरू मध्ये एकजनाले उहाँलाई भने, “यूहन्नाले आफ्ना चेलाहरूलाई प्रार्थना कसरी गर्नु पर्छ सिकाए। हे प्रभु हामीले पनि प्रार्थना गर्नुपर्छ, सिकाउनुहोस्।" लुका ११:१।

प्रार्थनाको बारेमा विभिन्न धर्म र इसाई धर्ममा पनि विभिन्न धारणाहरू छन्। ती आस्थाहरूमा कतिपयले प्रार्थना गर्नु भनेको कसैले रचिएको मन्त्र, जप, वाक्य वा पुकारहरू दोहोर्‍याइरहनु हो जुन व्यक्तिगत मानिसको भित्री हृदयबाट होइन। प्रार्थनालाई भित्री हृदयको पुकार भन्दा कुनै धर्मगुरु वा धार्मिक अगुवाले रचेका धार्मिक विधि वा उच्चारण पूरा गर्न औपचारिक प्रक्रियालाई निरन्तरता दिनु भनेर कतिपय मानिसहरूको धारणा छ। मानौँ, आज मैले केही मन्त्र, स्तोत्र वा उपासनाका वाक्यहरू उच्चारण गरे मैले आजको धार्मिक प्रक्रिया पूरा गरेँ भनेर तिनीहरूले ठान्दछन्। तर जब येशूका चेलाहरूले उहाँलाई प्रार्थना गर्न सिकाइ दिनुहोस् भनेर अनुरोध गरेका थिए त्यसको जवाफमा तिनीहरूले प्रार्थनाको बारेमा अत्यन्तै बहुमूल्य नीति पाएका थिए। तिनीहरूका जीवनमा येशूले सिकाउनुभएको प्रार्थना नै तिनीहरूका निम्ति ठुलो इनाम भएको थियो। परमेश्‍वरले बाइबलको मुटुमा वा मध्यभागमा प्रार्थनाको पुस्तक राखिदिनुभएको छ जुन भजनसंग्रह हो। यो पुस्तक केवल पौराणिक समयका मानिसहरूको निम्तिमात्र नभएर आज पनि हामीलाई कसरी प्रार्थना गर्ने भन्ने नीतिहरूलाई सिकाउन काब्यशैलीमा राखिएको छ। प्रारम्भिक युगदेखि नै परमेश्‍वरका जनहरूको जीवनमा प्रार्थनाले ढालिएको थियो। त्यसमा भजनसंग्रह बाहेक येशूले सिकाउनुभएको प्रार्थना पनि हो (१ इतिहास १६:७,९; नेहमिया १२:८; मत्ती २७:४६; मत्ती २७:४६; एफिसी ५:१९)। भजनहरूले परमेश्‍वरका जनहरूको यात्राको जीवनमा र उहाँसँगको सम्बन्धमा अघि बढ्न सहयोग गरेको थियो भनेर यस अध्यायमा हामीले नियाल्नेछौँ। भजनसंग्रह प्रार्थना हो भनेर हामीले बुझ्नुपर्दछ। यो धार्मिक दृष्टिकोणले महत्त्वपूर्ण त छ, तर यसमा ती आत्मज्ञानका दिव्यचक्षुहरू छन् जसले व्यक्तिगत र सामुहिक जीवनमा आत्मिक सम्पन्नता प्रदान गर्दछन्। ती भजनहरू आत्मसात गर्न सकिएमा व्यक्तिगत र सामुहिक जीवनमा परिवर्तन गर्न सक्दछ।

भजनसंग्रहको पुस्तकबाट प्रार्थनाहरू उतारेर चल्दा प्रभुका भक्तजनहरू सार्थक जीवन बिताउन सकेका थिए। तिनीहरूले आफ्ना प्रार्थनाको जीवन कसरी स्थापना गर्ने र अर्थमूलक प्रार्थनामा कसरी सफल पाउने भनेर त्यस भजनको पुस्तकले सहयोग गरेको थियो। यस अध्यायमा हामीले भजनसंग्रहको बारेमा ज्ञान पाउन हामीले निरन्तरता दिनेछौँ। विषेश गरेर कठिन परिस्थितिमा हामी गुज्रनुपर्दा ती भजनहरूले कसरी सहयोग गर्न सक्दछ भनेर हामीले नियाल्नेछौँ।