---
title:  भजनसंग्रहलाई प्रयोग गरेर आत्मिक र प्रार्थनाको जीवनको विकास गर्नु
date:   07/01/2024
---

`विश्‍वासीको उपासनाको अनुभवमा भजनसंग्रहको स्थान कस्तो छ? हेर्नुहोस्: भजन १०५:१-५; कलस्सी ३:१६ र याकूब ५:१३।`

भजनसंग्रहलाई हाम्रो जीवनमा घुसाउने एउटा सरल तरिका छ, त्यो हो दिन दिनै केही क्षणहरू भजनसंग्रहको केही न केही भाग पढ्न समर्पित हुने। भजनसंग्रहको अध्याय १ देखि अलिअलि भनेर पनि पढेर मनन गर्नु र त्यो पुस्तक पढ्दै जाँदा त्यसमा भएका मर्म र नीतिहरूलाई आत्मसात गर्नु। धर्मको नाउँमा स्तुती गर्ने नभएर दैनिक जीवनको क्रियाकलापमा त्यसको आदर्श तत्त्वहरूलाई व्यवहारमा उतार्न सकियो भने भजनसंग्रहको अर्थ हुन्छ। यो पुस्तक अर्थमूलक बन्छ यदि तपाईँ जुनसुकै परिस्थितिमा रहेतापनि त्यस परिस्थितिलाई सम्बोधन गर्ने भावनालाई व्यक्त गर्ने भजन तपाईँ पढ्नु हुन्छ। भजनसंग्रहका भजनहरू विभिन्न परिस्थितिको निम्ति रचिएका हुन्: व्यक्तिगत वा सामूहिक शोकमा डुवेको बेलामा पढ्ने भजनहरू, धन्यवादका भजनहरू, स्तुति गर्ने गीतहरू, परमेश्‍वरलाई आर्तनाद र बिन्ति सुनाउन भजनहरू, ज्ञानबुद्धि पाउने र परमेश्‍वरको अगुवाइ खोज्ने भजनहरू, ऐतिहासिक भजनहरू जसले इस्राएलीहरूको गाथा सुनाउँछन्, रिस, आक्रोस, प्रतिशोधका भावना व्यक्त गर्ने भजनहरू र यस संसारमा हामी यात्रीहरूमात्रै हौँ भनेर चित्रणहरू आदि। यस अध्ययनमा हामीले ती विषयबस्तुहरूलाई नियाल्नेछौँ र भजनसंग्रह कुन परिप्रेक्ष्यमा र परिवेशमा लेखिएको हो सो हेर्नेछौँ।

तब, भजनसंग्रह हामीले कसरी पढ्ने त?

पहिले त भजनसंग्रह सरसर्ती पढ्नुपर्छ। त्यसको साधारणतया अर्थ के हो वा के भन्न खोजेको हो सो चिन्तन गर्नुपर्छ र अनि प्रार्थना गर्नुपर्छ। भजनसंग्रहलाई समुच्च रूपमा हेर्दा त्यसमा विभिन्‍न पक्षहरू प्रतिबिम्बित भएको देख्‍नेछौँ: भजनसंग्रहका लेखकहरूले परमेश्‍वरलाई कसरी सम्बोधित गरेकाछन्, र तिनीहरूले गर्ने प्रार्थना वा उहाँसँग गरेका पुकारहरूको कारण। भजनका लेखकहरूले गरेका अनुभवहरू तपाईँका अनुभवहरूसँग कसरी मिल्दछन् र तपाईँका आफ्ना मर्महरू व्यक्त गर्न भजनले कसरी सहयोग गर्दछ त्यो सोच्न सकिन्छ। तपाईँको जीवनको अनुभवलाई ती भजनहरूले प्रतिध्वनी गरेको तपाईँले देख्‍दा तपाईँ अचम्म हुनेछ र भजनका लेखकहरू पनि तपाईँले जस्तै अनुभव गरेको रहेछ भनेर तपाईँले थाहा पाउनुहुनेछ।

यदि पढ्ने क्रममा तपाईँले केही चुनौतीहरूलाई सोच्नुपरे सोच्नुहोस्। हुनसक्छ, तपाईँ अहिले कुनै झुठो आश्‍वासन र आशाको भूमरीमा परिरहनुभएको छ र त्यसलाई सच्याउन भजनले भूमिका खेल्न चाहन्छ भने खेल्न दिनुहोस्। भजनमा लेखिएको सन्देश येशू ख्रीष्टको व्यक्तित्वसँग तुलना गरेर ध्यान गर्नुहोस्। उहाँले हामीलाई कालान्तरमा दिनुहुने मुक्ति वा अनन्त जीवनको निम्ति गर्नुभएको कामलाई भजनमा नियालेर हेर्नुहोस्। हामी सबैले यो थाहा पाउनुपर्छ कि बाइबलको प्रत्येक विषयबस्तु येशू ख्रीष्ट र उहाँको क्रूसको सन्दर्भमा हेर्नुपर्दछ।

फेरि, भजनमा लेखिएका प्रार्थनाका नयाँ नियतहरूलाई पनि हेर्नुहोस्। ती नियतहरूले तपाईँकै आशयहरूलाई कसरी सम्बोधन गर्छ त्यो पनि सोच्नुहोस्। तपाईँको व्यक्तिगत जीवनमा, तपाईँको चर्च र संसारको निम्ति भजनको पुस्तकमा व्यक्त गरेका भावना र निर्देशनहरू कतिको महत्त्व छ सो पनि सोच्नुहोस्। भजनमा व्यक्त गरेका व्याबहारिक शब्दहरू तपाईँको हृदय र दिमागमा राखून् भनेर परमेश्‍वरसँग प्रार्थना गर्नुहोस्। यदि तपाईँको परिचित मानिसको परिस्थितिसँग भजनमा व्यक्त गरेको भावनासँग मिल्छ भने उसको निम्ति प्रार्थना गर्नुहोस्। हामीले यो भन्‍न खोजेका छौँ कि भजनहरूमा जीवनका विभिन्‍न पक्षहरूलाई सम्बोधन गरिएको छ। हाम्रा बहु आयामिक जीवन समेतिएको भजन पढेर हामी आत्मिक रूपमा सम्पन्‍न हुन सक्दछौँ। ती भजनहरूले तपाईँलाई के भनिरहेको छ त्यसलाई हृदयमा सोस्न परमेश्‍वरसँग प्रार्थना गर्नुहोस्।

`"प्रचुर मात्रामा ख्रीष्टको वचन तिम्रो हृदयमा गाभियोस्" (कलस्सी ३:१६) भनेर पावलले सम्बोधन गरेको अर्थ के हो? सोच्नुहोस्। जब हामी बाइबल पढ्छौँ तब हाम्रो पहिलो र अन्तिम निर्णायक लक्ष्य त्यो हुनुपर्छ भनेर हामीले कसरी आत्मसात् गर्ने?`