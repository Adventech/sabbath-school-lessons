---
title:  दु:ख, कष्ट र समस्याहरू परेको समयमा राख्‍नुपर्ने भरोसा
date:   08/01/2024
---

यस संसारमा पाइला टेक्‍ने येशूभक्त भनेर किन दाबि नगरोस् उसले आफ्नो जीवनमा कुनै न कुनै तितो अनुभव नगर्ने कोही पनि हुन सक्दैन। दु:ख, कष्ट, पीडा, अन्यौल, बिछोड आदिको प्याला पिउनैपर्ने हुन्छ। ती कठिन र कष्टको समयमा परमेश्‍वर बादलभित्र लुकिरहेको जस्तो देखिन्छ, हामी सोच्दछौँ "त्यस समयमा परमेश्‍वर कहाँ हुनुहुन्छ, उहाँ के गर्दै हुनुहुन्छ? ती सबै आपद र बिपद उहाँले मलाई किन आउन दिनुभयो?" आदि। भजनसंग्रहको पुस्तकका लेखकहरूले आफ्नै अनुभव र पीडाहरूको वर्णन गरेर संसारमा अन्धकारमय जीवनमा होम्नुपर्ने परिस्थितिमा हामीमात्र होइन तिनीहरू पनि परेका थिए भनेर नलुकाइकन हाम्रो समक्ष प्रस्तुत गरेकाछन्। परमेश्‍वर प्रेमिलो हुनुहुन्छ भन्दैमा वा हामीले बप्‍तिस्माद्वारा चर्चको सदस्य लिँदैमा सबै थोक ठिक ठिक वा हाम्रै अनुकूलमा हुन्छ भन्ने छैन भनेर परमेश्‍वरले नै उहाँको प्रेरणाद्वारा उहाँका जनहरूले भोगेका दु:ख, कष्ट, पीडाका अनुभवहरू भजनको पुस्तकमा खुलेआम प्रस्तुत गरेको छ।

`भजन ४४ मा हाम्रो निम्ति के सन्देश छ? हामीलाई के भनिरहेको छ? सबै युगका ईश्‍वरभक्तहरूको निम्ति यो किन अति महत्‍त्‍वपूर्ण छ?`

चर्चमा गरिने सेवाकार्यहरूमा प्रायजसो भजनसंग्रहका केही भागहरू समावेश भएका हुन्छन्। कुन समयमा कस्तो भजन चुनिएर चर्चमा पढिन्छ त्यो औपचारिक नभएर अर्थपूर्ण हुन्छ। प्रायजसो त्यो भजनले हामी गुज्रिरहेको परिस्थिति र भावनालाई प्रतिबिम्बित गरेको हुन्छ। त्यसमा व्यक्त गरेका शब्दहरू व्यक्तिगत र सामुहिक प्रार्थनाहरू भएका हुन्छन्। हामीले व्यक्त गर्न नसकेका भावनाहरूलाई भजनले नै व्यक्त गर्दा हामी गुज्रिरहेका अन्धकार परिस्थितिहरूलाई व्यक्त गर्न हामी असमर्थ छौँ र हामीमा व्यक्त गर्न शब्दहरूको अभावलाई प्रस्तुत गरेको हुन्छ। कतिपय समयमा हामीले सामना गर्न नसक्ने दु:ख, कष्ट हामीमा आइपर्दा परमेश्‍वरले हामीलाई अन्याय गर्नुभएको वा उहाँले हामीलाई त्याग्नुभएको महसुस गर्दछौँ। त्यसबेला चाहे व्यक्तिगत उपासनामा होस् वा सार्वजनिक आराधनामा होस् हाम्रा परिस्थितिहरूलाई सम्बोधन गर्न हामीमा उचित शब्दहरू नभएको पाउँदछौँ।

त्यस नकारात्मक परिस्थितिमा हामी पर्दा आराधनाको समयमा के भनौँ के भनौँ भनेर प्रार्थना गर्न पनि आनकानी गर्न पुगेका हुन्छौँ। त्यसले गर्दा कतिपय समयमा चर्चमा आउने र आराधना गर्ने औचित्य नभएको हामी महसुस गर्न पुगेका हुन्छौँ। हाम्रा परमेश्‍वर पितालाई हृदयदेखि इमान्दार भएर खुला रूपमा व्यक्त गर्न असमर्थ भयौँ भने त्यसबेला हाम्रो आत्मिक जीवनमा नै धक्‍का पर्न सक्छ। हाम्रो जीवनमा उहाँको उपस्थिति नभएको महसुस गर्न पुग्दा कतिपय समयमा हामी हाम्रा भावनाहरूकै बन्धकमा परिरहेका हुन्छौँ। यसले गर्दा हामीलाई परमेश्‍वरमाथि भरोसा राख्‍ने र विश्‍वास गर्ने वातावरण वा मनस्थितिबाट बञ्‍चित हुन पुग्छौँ। जब हामी भजनसंग्रहबाट व्यक्तिगत र सङ्गतिमा प्रार्थना गर्न सिक्छौँ तब हामीले परमेश्‍वरबाट आश्‍वासन पाउँछौँ। हाम्रा अनुभवहरू हाम्रामात्रै नभएर भजनका लेखकहरूको पनि थिए र जुनसुकै परिवेशमा पनि तिनीहरू परमेश्‍वरमाथि कसरी अडिग हुन पुगेका थिए र तिनीहरूको निष्ठामा बलियै भएकोले हामी पनि बलियो हुनसक्छौँ भनि हामी ढुक्‍क हुन सक्छौँ।

हाम्रो जीवनलाई उजागर गर्ने भजनहरूमा भजन ४४ पनि एक उल्लेखनीय भजन हो। अजानमा मानिसहरू किन दु:ख, कष्ट र पीडा अनाहकमा किन भोगिरहेकाछन् भनेर त्यस भजनमा खुलेआम व्यक्त गरेका छन्। परमेश्‍वरलाई विश्‍वास गर्‍यो भन्दैमा यस संसारमा हामीलाई सबै थोक ठिक ठिक हुन्छ भन्ने ग्यारेन्टी हुँदैन। भजनहरूबाट नै उतारेर हामीले प्रार्थना गर्दा हामीले भोगिरहेको खराब परिस्थितिलाई खुलादिलले व्यक्त गर्ने स्वतन्त्रता भएको हामी अनुभव गर्न सक्छौँ। हामीले व्यक्त गर्न नसकेका वा व्यक्त गर्न आँट पनि नभएका शब्दहरूलाई भजनले नहिच्किच्याइ बोलिरहेको हामी पाउँछौँ। भजन 44:15-22।

भजन ४४ कसरी सुरु भएको छ त्यो हेर्नुहोस् त! विगतको समयमा परमेश्‍वरले उहाँ जनहरूको निम्ति कस्ता महान कामहरू गर्नुभएको थियो भनेर लेखकले याद गर्दै त्यो भजन सुरु गर्दछ। त्यसकारण, लेखकले आफ्ना धनु वा बाहुबलमा होइन (भजन ४४:६) तर परमेश्‍वरमा नै भरोसा राखेको छ भनेर आफ्नो प्रतिवद्धता जनाउँछ।

परमेश्‍वरमाथि भरोसा राखेतापनि र उहाँको निष्ठामा रहेतापनि उहाँका जनहरू अत्यन्तै महाकष्ट, सतावट र पीडा भोग्न वाध्य भएको हुन्छ। यद्यपि, यस परिस्थितिमा पनि भजनका लेखकले आफूलाई उद्धार गर्न परमेश्‍वरसँग चित्कार गर्दछन्। "तपाईँकै दया र अनुग्रहले हामीलाई उद्धार गर्नुहोस्" भनेर उहाँसँग बिन्तिभाउ गर्दछ (भजन ४४:२६)। त्यसको अर्थ अनेकौँ विषम् परिस्थितिमा पनि परमेश्‍वर र उहाँको प्रेमको वास्तविकताबाट लेखक बिचलित नभएको आभास दिन्छ।

`तपाईँको जीवनको बिगत समयमा परमेश्‍वरले कसरी सहयोग गर्नुभयो र उहाँको उपस्थितिको आभास तपाईँले पाउनुभएको थियो त्यसैलाई मध्यनजरमा राखेर आउने कठिन समयमा पनि उहाँ टाढा हुनुहुनेछैन भनेर तपाईँ कसरी विश्‍वस्त हुनसक्नुहुन्छ? तपाईँ उहाँबाट टाढा हुनुभएको अनुभव गर्नुभएतापनि उहाँ तपाईँबाट टाढा हुनुहुन्न भन्ने आत्मसात तपाईँले कसरी गर्ने?