---
title:  परमेश्‍वर न्यायकर्ता हुनुहुन्छ
date:   16/01/2024
---

`भजन ७५ पढ्नुहोस्। परमेश्‍वरप्रति आस्था नराख्‍ने, उहाँको अस्तित्वलाई सरासर स्वीकार नगर्ने दुष्ट र पापी मानिसहरू आफ्ना उपलब्धीहरू देखेर किन व्यर्थमा घमण्डमा फुल्दछन् वा रमाउँदछन्?`

सारा सृष्टिका सार्वभौम राजा र स्वामी हुनुभएको परमेश्‍वर विधिको शासन चलाउन कानुन, व्यवस्था वा विधिहरू दिने पनि हुनुहुन्छ (भजन ९९:७) र न्यायकर्ता हुनुहुन्छ (भजन ९८:९, भजन ९७:२)। यस संसारमा स्थापना गर्नुभएको विधिको शासनलाई दुष्ट, नास्तिक र अहङ्कारीहरूले निरन्तररूपमा चुनौती वा हाँक दिइरहेकाछन्। तर समय आउनेछ जब प्रभुले यस संसारलाई न्याय गर्नुहुनेछ र दुष्टको शासनलाई सदाको निम्ति अन्त्य गर्नुहुनेछ (भजन ७५:८-१०, भजन ९६:१३)।

विभिन्न प्रतिकहरूद्वारा दुष्टहरूको नाश हुनेछ भनेर भजन ७५ले प्रस्तुत गर्दछ। रातो मद्यले भरिएको कचौराले (भजन ७५:८) परमेश्‍वरको अत्याधिक क्रोधलाई प्रकट गर्दछ (यर्मिया २५:१५, प्रकाश १४:१०)। दुष्टहरूको सीङहरू भाँचिने छन् भन्नुको तात्पर्य तिनीहरूको शक्ति, अधिकार, फुर्ति र प्रभुत्त्वको अन्त हुनेछ भनेर चित्रण गर्दछ भने धर्मीहरूका सीङहरू उचालिनेछन् भनेर विश्‍वस्त गराएको छ (भजन ७५:१०)। परमेश्‍वरले "उचित समयमा" (भजन ७५:२) वा "तोकिएको समयमा" उहाँले न्याय गर्नुहुनेछ। यो कार्यकारिणी वा निर्णायक न्याय समयको अन्तमा हुनेछ भन्ने कुरा स्पष्ट छ (भजन ९६:१३, १ कोरन्थी १५:२३-२६)।

न्यायको एक भागमा प्रभुले मानिसहरूका नियतहरू जाँच्नुहुन्छ वा हेर्नुहुन्छ। यो भजन १४:२ले यसरी पुष्टि गर्दछ, यसले उत्पत्ति ६:५-८को प्रतिबिम्बित गर्दछ दुवै अंशहरूले यो देखाउँदछ कि परमेश्‍वरले आफ्नो न्यायलाई कार्यान्वयन गर्नुभन्दा अघि मानिसहरूको जीवनलाई जाँच्‍नुहुन्छ। कसकसलाई मुक्ति दिन सकिन्छ भनेर उहाँले हेर्नुहुन्छ। यो न्यायलाई कहिलेकाहीँ "छानबिनको न्याय" भनेर सम्बोधन गरिन्छ। त्यसबेला उहाँ धर्मीहरूको पक्षमा उभिनुहुन्छ र दुष्टहरूको भविष्यलाई निर्धारण गरिन्छ।

यो कसरी कार्यान्वयन हुन्छ त?

पहिलो त, परमेश्‍वरले उहाँका जनहरूलाई दुष्टहरूको हातबाट उद्धार गर्नुहुन्छ (भजन ९७:१०, भजन १४६:३) र नम्रहरूलाई मुक्तिका मुकुटहरू लगाइ दिनुहुन्छ (भजन १४९:४)। दोस्रोमा, पश्‍चात्ताप नगरेका दुष्ट र आतङ्ककारीहरूलाई सदाको निम्ति नाश गर्नुहुनेछ (भजन ९७:३)। कतिपय भजनहरूमा मानव निर्मित अनेकौँ हातहतियारहरू न्यायकर्ता परमेश्वरको विरुद्धमा प्रयोग गर्नु बेकार छ भनेर उल्लेख गरेका छन् (भजन ७६:३-६)। परमेश्वर क्षमा दिने प्रभु पनि हुनुहुन्छ तर दुष्टहरूका दुष्ट कामले गर्दा तिनीहरूलाई दण्ड दिनुहुन्छ (भजन ९९:८)। दुष्टहरूमात्र होइन परमेश्‍वरका जनहरूले पनि परमेश्‍वरलाई आफ्नो जीवनको लेखाजोखा दिनुपर्नेछ (भजन ५०:४, भजन १३५:१४)।

बाइबलका अरू अंशहरूमा व्यक्त गरेका त्यही विषय भजनसंग्रहमा उल्लेख गरेका छन्। परमेश्वरका जनहरूबाट न्याय सुरु हुनेछ र त्यो सारा जगतमा फैलिनेछ (व्यवस्था ३२:३६, १ पत्रुस ४:१७)। आफूलाई न्याय गर्न भजनका लेखकले चित्कार गर्दछन् तर त्यो न्याय परमेश्वरकै धार्मिकतामा आधारित भएर उनको पक्षमा गरून् भनेर उहाँमाथि भरोसा राख्‍दछन् (भजन ७:८-११; भजन १३९:२३,२४)।

`परमेश्वरको न्यायप्रणालीको अपेक्षा गर्दा त्यसमाथि आनन्दित हुनुपर्छ भनेर भजनसंग्रहका लेखकहरूले व्यक्त गर्दछन् (भजन ६७:४, भजन ९६:१०-१३, भजन ९८:४-९)। येशूको रगतले ढाकिएका जनहरूको निम्ति परमेश्वरले गर्नुहुने न्याय किन शुभसमाचार हो?`