---
title:  परमेश्‍वरले शासन गर्नुहुन्छ वा उहाँको प्रभुत्त्व सदा कायम छ
date:   15/01/2024
---

प्रभु सृष्टिकर्तामात्र नभएर त्यस गुणसँग टाँसिएको अर्को गुण छ, त्यो हो, उहाँ चक्रवर्ती सार्वभौम शासक वा प्रभु हुनुहुन्छ। परमेश्‍वरका ती दुई गुण वा स्वभावहरूलाई कहिल्यै अलग गर्न सकिँदैन वा फरक दृष्टिले हेर्न सकिँदैन। "परमेश्‍वरले राज गर्नुहुन्छ" (भजन ९३:१, भजन ९६:१०, भजन ९७:१ र भजन ९९:१) भन्ने घोषणा गम्भीर रुपमा भजनसंग्रहले व्यक्त गर्दछ। भजनसंग्रहभरी उहाँको त्यो सार्वभौम गुण सुनिन्छ र प्रतिध्वनी गर्दछ।

परमेश्‍वर आदर, सम्मान, राजकीयता र बल तथा शक्तिले सजिनुभएको छ (भजन ९३:१, भजन १०४:१)। तर उहाँलाई अन्धकार र बादलहरूले पनि घेरिरहेकाछन्। तर उहाँले आफूलाई "ज्योतिको वस्त्रले" ढाक्नुभएको छ (भजन १०४:२)। ती प्रतिकहरूले उहाँको राजकीय शक्ति, महिमा, वैभव, शोभा, तेजस्वी र यशलाई व्याख्या गर्दछन्। परमेश्‍वरको महान् विशेष गुण र चरित्रलाई बुझउन ती शब्दहरू प्रयोग गरिएका छन्। ती गुणहरू मानव समझभन्दा अपार छन्।

`भजन ९७ पढ्नुहोस्। परमेश्‍वरको प्रभुत्त्वलाई भजन ९७:२,१०ले कसरी वर्णन गरिएको छ? उहाँको प्रभुत्त्वको दायरा कति ठूलो छ? भजन ९७:१,५,९)।`

परमेश्वरले सृष्टि गर्नुभएका कामहरूले उहाँको प्रभुत्त्व कायम छ भनेर देखाउँछ भने (भजन ९६:५) उहाँ उद्धारकर्ता (भजन ९८:२) र न्यायकर्ता पनि हुनुहुन्छ (भजन ९६:१०)। सारा पृथ्वी र जगतभरी प्रभुले आफ्नो सत्ता कायम गरिराख्‍नुभएको छ (भजन ४७:६-९)। उहाँ राज्य सनातन वा अनन्तको छ। उहाँको शक्ति र राजकियता अतुलनीय छ (भजन ४५:६; भजन ९३:१,२; भजन १०३:१९)। उहाँको शासन दया, न्याय र धार्मिकतामा स्थापित भएको छ। उहाँले सृष्टि गर्नुभएको जगतमा उहाँले नै व्यवस्थित गर्नुहुन्छ र स्थायीत्त्व दिनु हुन्छ (भजन ९८:३, भजन ९९:४)। परमेश्‍वरको स्तुति र आराधना गर्न उहाँको शासनले दुवै स्वर्ग र पृथ्वीका आराधकहरूलाई एकताको सूत्रमा राख्‍नुहुन्छ (भजन १०३:२०-२२, भजन १४८)। धेरै भजनहरूले सबै मानव प्राणीहरू परमेश्‍वरको सार्वभौम शासनलाई स्वीकार गरून् भन्ने चाहना व्यक्त गरेकाछन् (भजन ९६:१०, भजन ९७:१, भजन ९९:१, भजन १४५:१३)।

अहिलेको परिप्रेक्ष्यमा सबै मानिस वा संसारका शासकहरूले परमेश्‍वरको आधिपत्य र अझै अस्तित्वलाई नै स्वीकार गरेका पाइन्दैन। मानिसको दुष्ट र आतङ्ककारी गतिविधिले निरन्तररूपमा परमेश्‍वरको शासनलाई हाँक दिइरहेको छ। तिनीहरूले परमेश्‍वरको अस्तित्वलाई स्वीकार नगर्ने र गिल्ला गर्नेमात्र होइन उहाँका जनहरूप्रति दमन नीति पनि अपनाइरहेका छन् (भजन १४:१, भजन ७४:३-२२)। केही दुष्ट मानिसहरूको सम्मुन्नताले परमेश्‍वरलाई चुनौती दिइरहेकाछन्। परमेश्वरका सहनशीलताले गर्दा दुष्टहरू अकमक त परिरहेकाछन्। तर भजनका लेखकहरूले परमेश्‍वरको सार्वभौम प्रभुत्त्व र उहाँका धार्मिक न्याय प्रणालीहरूमाथि आशा राखेको कारण तिनीहरू बिचलित भएको देखिँदैन (भजन ६८:२१, भजन ७३:१७-२०)। येशूको दोस्रो आगमनमा येशूको मुक्तिको सेवाकार्यले गर्दा उहाँको राज्यको उद्‍घाटन हुनेछ भनेर उहाँका जनहरू विश्‍वास गर्दै रमाइरहेका हुन्छन्। उहाँको आगमनपछि सारा दुष्ट र तिनीहरूका गतिविधिहरूको अन्त पनि हुनेछन् भन्‍ने कुरामा उहाँका जनहरू ढुक्‍क छन् (मत्ती १२:२६-२८, १ कोरन्थी १५:२०-२८)।

`"तिमीहरू जसले प्रभुलाई प्रेम गर्छौ, दुष्ट र खराबलाई घृणा गर!" (भजन ९७:१०)। परमेश्‍वरप्रति आशक्त भएकै कारण हामी खराब, दुष्ट तत्त्वहरूलाई किन घृणा गर्नुपर्छ? प्रभुप्रतिको प्रेम र दुष्टताप्रति घृणाको बिचमा एक आपसी कसरी सम्बन्ध छ?`