---
title:  परमेश्‍वरको सर्वोच्चता कायम
date:   13/01/2024
---

### यस अध्यायका मूल पदहरू
भजन ८; भजन १००; भजन ९७; भजन ७५; भजन १०५:७-१०; गलाती ३:२६-२९; भजन २५:१०।

> <p>यस अध्यायको मूल पद</p>
> "परमप्रभुले राज्‍य गर्नुहुन्‍छ, उहाँ महिमाले विभूषित हुनुहुन्‍छ, अनि शक्तिले सुसज्‍जित हुनुहुन्‍छ। पृथ्‍वीको जग सुदृढ़ छ, त्‍यो कहिल्‍यै डग्‍नेछैन।" भजन ९३:१।

यस संसारमा धेरै देवीदेवता, स्वामी, भगवान र जगतगुरु भनाउँदाहरूले आफूहरू पृथ्वी वा त्यसमा रहेका यावत थोकहरूको प्रभु वा शासक भनेर दावी गरेतापनि सृष्टिकर्ता, सनातन परमपरमेश्‍वर नै सर्वोच्च हुनहुन्छ र पृथ्वी र सारा जगतको शासक उहाँ नै र उहाँमात्रै हुनुहुन्छ भनेर भजनसंग्रहका लेखकहरूले जिकिर गर्दछन्। सृष्टिकर्ता परमप्रभु परमेश्‍वर यस संसारमा आफ्नो प्रभुत्त्व जमाउनुहुन्छ भन्ने धारणा हाम्रो विश्‍वासको जग हो र यसबाट कोही पनि बिचलित भएर अरूहरूलाई "भगवान" भनेर पुज्न बाइबलले अनुमति दिएको छैन (जसरी जन्मदिने आमाबाहेक अरू स्त्रीलाई जन्मदाता आमा भनेर सम्बोधन गरिँदैन)। प्रभुले नै सबै थोक सृष्टि गर्नुभयो र उहाँले नै सबै थोकलाई संभार गर्नुहुन्छ। यस पृथ्वी र सारा जगतका सार्वभौमिक राजा उहाँ नै हुनुहुन्छ। उहाँले यस संसारमा धार्मिकतामा, यथोचित र न्यायोचित प्रक्रियाले शासन गर्नुहुन्छ। उहाँका विधिहरू, आदेशहरू, दश आज्ञाहरू, निर्देशनहरू, कानुनहरू असल छन् र जसले तिनीहरूलाई पालन गर्छन् तिनीहरू खुशी र सुखी हुन्छन्। तिनीहरूलाई पालन गर्दा मानिसलाई जीवन पाउँदछ र मानिसको जीवन अर्थमूलक हुन्छ। परमप्रभु परमेश्‍वर उचित न्याय गर्ने न्यायधिस हुनुहुन्छ। यस संसारमा व्यवस्थित ढङ्गले चलिरहोस् भनेर उहाँले सुनिश्‍चित गर्नुहुन्छ। धर्मी, न्यायोचित र यथोचित बाटोमा हिँड्नेलाई उहाँले सम्मान गर्नुहुन्छ र इनाम दिनुहुन्छ तर दुष्ट, अधिर्मी, अन्यायी र आतङ्कारीलाई दण्ड दिनुहुन्छ। उहाँले उहाँकै समयमा ती प्रक्रियामा चल्नुहुन्छ तब हाम्रो चाहना र समयमा होइन।

यस संसार कसरी सुरक्षित तरिकाले चल्नुपर्छ भनेर देखाउन परमेश्‍वरले पौराणिक कालमा इस्राएलसँग करार बाँध्नुभएको थियो। यस संसारको वर्तमान र भविष्यको निम्ति विशेष भूमिका खेल्न उहाँले यहूदीहरूलाई खटाउनुभएको थियो। तिनीहरूकै माध्यमबाट अनन्त राज्य तथा मुक्तिको घोषणा गर्न अपेक्षा गरिएको थियो। इस्राएललाई आफ्नो विशेष निजी धन भनेर अङ्गिकार गर्नुभएको थियो। यस संसारमा भएका विभिन्न जात जाति, राष्ट्र र धर्महरूको बिचमा इस्राएल देश र त्यहाँका जनहरूलाई उहाँले असाध्यै मन पर्ने जाति बनाउनुभएको थियो। आफ्नो करार वा तिनीहरूसँग गर्नुभएको सम्झौता प्रति प्रभु प्रतिवद्ध हुनुहुन्छ। समय समयमा उहाँका जनहरूले उहाँलाई गद्दारी गरेतापनि, उहाँको खुलेआम विद्रोह गरेतापनि वा अस्वीकार गरेतापनि आफ्ना विश्‍वासी जनहरूलाई निरन्तर रुपमा हेरचाह गर्नुहुन्छ र आफ्नो करारमा कतिवद्ध हुनुहुन्छ।

प्रभुकै सार्वभौमिक शासनले गर्दा यस संसार अटल भइरहेको छ र सुरक्षित छ। यो आधारभूत सत्यलाई पाठकहरूले बुझोस् भन्ने भजनसंग्रहका लेखकहरूको लक्ष्य हो। संसारप्रति यो दृष्टिकोण नै तिनीहरूको प्रकासस्तम्भ भएकोले त्यसलाई मध्यनजर राखेर भजनका लेखकहरूले परमेश्‍वरको सेवा गर्न अविभाजित भएर दत्तचित्तमा लाग्न तिनीहरू समर्पित भएका थिए।