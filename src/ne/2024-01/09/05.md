---
title:  सनातन राजा जो अधिकार र शक्तिमा कोही प्रतिद्वन्द्वी छैन
date:   28/02/2024
---

`येशू ख्रीष्ट राजा वा ब्रम्हाण्डका अधिपति हुनुहुन्छ भनेर देहायका भजनहरूले कसरी स्पष्ट पार्दछ? हेर्नुहोस्, भजन २; भजन ११० ; भजन ८९:४, १३÷१७`

परमेश्वर मसीहका पिता भनेर गरेको चित्रणले राजाको राज्यारोहणलाई औँल्याउँछ। त्यसबेला राजा परमेश्वरको करारमा समावेश भएका थिए (भजन २:७, ‍भजन ८९:२६÷२८)। ख्रीष्टको पुनरुत्थान र उचाइमा राखिएको विवरणले नयाँ अनन्तको करारको सुरु र ख्रीष्टको राजकीय पुजारीपनको अवधारणालाई भजन २:७ औँल्याउँछ (प्रेरित १३:३३÷३९, हिब्रू १:५, हिब्रू ५:५)। परमेश्वरको दाहिने हातमा बस्नुभएको मसीहको चित्रणले उहाँलाई दिइएको सर्वोच्च सम्मान र अधिकारलाई औँल्याउँछ (भजन ११०:१, प्रेरित ७:५५,५६)। "अझ प्रभु र अभिषेक गरिएका शब्दहरूले दाउदको बंशबाट आउने मसीहलाई औँल्याउँछ, जो प्रभु आफै हुनुहुन्छ। जो व्यक्ति परमेश्वरको दाहिने हातमा बस्नुहुने प्रभु हुनुहुन्छ भने उहाँ मसीह नै हुनुहुन्छ। मसीह पनि दाहिने हातमा बस्नु भएको भनेर देखाउँछ (भजन ११०:१,५)।" जाक डोखान, अन द वे टु इम्मायुस (क्लार्कस्भिल, मेरिलाण्ड, लिडरस्, २०१२), पृ॰ २६,२७। अन्तमा आएर आफ्ना शत्रुहरूमाथि ख्रीष्टको पूर्ण बिजय हुनेछ। शत्रुहरूलाई पाऊदानमा राख्‍ने भन्ने चित्रणले पौराणिक मध्यपूर्वका राजाहरूले आफ्ना शत्रुहरूको घाँटीमा आफ्ना पाऊहरू राख्न जनाउँछ अर्थात् तिनीहरूमाथि पूर्ण अधिकार भएको देखाउँछ। तैपनि, ख्रीष्टको छडीले शत्रुहरूलाई आतङ्कित बनाउने होइन (भजन २:९, भजन ११०:२)।

छडी भन्नुको अर्थ जातिहरूका अगुवाले बोक्ने लठ्ठी हो। यसले त्यस जातिको अगुवा भनेर चिनाउँदथ्यो (गन्ती १७:२÷१०)। ख्रीष्टको छडी वा राजदण्ड सियोनबाट आउँछ किनभने उहाँ सियोनका मानिसहरूको प्रतिनिधित्व गर्नुहुन्छ। उहाँले बोक्नुहुने राजदण्डले उहाँ ईश्‍वरीय न्यायकर्ता हुनहुन्छ भनेर देखाउँछ। सारा खराब, दुष्ट र सैतानका फौजलाई अन्त्य गरेर येशूले राज गर्नुहुनेछ र उहाँसँग प्रतिस्पर्धा गर्ने त्यसबेला कोही हुनेछैन (प्रकाश २:२७, प्रकाश १२:५)। दुष्ट र क्रुर राजाहरूलाई पनि पश्‍चाताप गर्ने अवसर दिइएको हुन्छ ताकि तिनीहरूले मसीहमा आफूहरूलाई अर्पित गरून् (भजन २:१०÷१२)।

येशूको आखिरी विजयको ज्वलन्त चित्रण दानिएल ७मा येशूको दोस्रो आगमन हुनुभन्दा अघि दृश्यमा देखाइएको छ। यहाँ उच्च परमेश्वरका जनहरूको पक्षमा न्याय गरिएको देखाइएको छ (दानिएल ७:२२)। उहाँको राज्यको स्थापना हुन्छ र त्यो राज्य अनन्तको हुनेछ (दानिएल ७:२७)। क्रूसले गर्दा परमेश्वरको राज्य निश्‍चित भएको छ। राजालाई विश्‍वास गर्ने सबैलाई आशिष दिने प्रतिज्ञा गरिएको छ। मसीहको सार्वभौमसत्ताले गर्दा उहाँका जनहरू आनन्दित हुनेछन् र धर्मीहरूले राज्य गर्नेछन् (भजन २:१२, भजन ८९:१५÷१७)।

`अहिले दुष्ट, खराब र आतङ्ककारी तत्त्वहरूको बिगिबिगी छ तर एक दिन तिनीहरूको अन्त्य हुनेछ र तिनीहरूको न्याय गरिनेछ साथै पीडा र कष्टहरू बिलाएर जानेछ भन्ने आत्मज्ञान हुनु कतिको हलुको र रमाइलो छ? अहिले मानिसहरूको दृष्टिकोणले खराब तत्त्वको फलिफाप भएको देखिएतापनि एक दिन असलले खराबमाथि बिजय पाउनेछ भन्ने सत्य ज्ञानले हामीलाई कस्तो सान्त्वना दिनुपर्दछ?`