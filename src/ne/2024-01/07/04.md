---
title:  यदि तपाईँ प्रभुले मेरा अपराधहरूका लेखा राख्‍नुभएको भए
date:   13/02/2024
---

`पाप कतिको गम्भीर छ र पापीहरूको निम्ति आशा कसरी चित्रण गरिएको छ? भजन १३० पढ्नुहोस्`

यस भजनका लेखकले आफ्नो ठुलो पीडा वा वेदना व्यक्त गर्दछन्। यो वेदना आफ्नै र उनका जनहरूका पापहरूका कारणले भएको थियो (भजन १३०:३,८)। मानिसहरूका पापहरू कस्तो गम्भीर छन् भने तिनीहरूलाई परमेश्वरबाटै सधैँ अलग गर्ने परिस्थिति उब्जिन्छ (भजन १३०:३,८)। न्यायको दिनमा मानिसहरूका पापहरूको लेखा जोखा राखिनेछ भनेर बाइबलले बताउँदछ (दानिएल ७:१०, प्रकाश २०:१२)। पापीहरूका नाउँहरू जीवनको पुस्तकबाट हटाइनेछ भनेर पनि बाइबलमा उल्लेख गरिएको छ (प्रस्थान ३२:२२, भजन ६९:२८, प्रकाश १३:८)।

त्यसकारण, भजनका लेखकले क्षमाको निम्ति परमेश्वरसँग बिन्ति गर्दछन्। उहाँले क्षमा दिनुभयो भने पापहरूका लेखाजोखा उहाँले मेटिदिनुहुनेछ (भजन ५१:१,९; यर्मिया ३१:३४; मीका ७:१९)। लेखकलाई थाहा छ कि "स्वभावैले परमेश्वर रिसाउने बानी छैन। उहाँको प्रेम सदाकालको निम्ति छ। परमेश्वरको प्रेमप्रति सराहना नगर्ने वा अबमूल्यन गर्ने मानिसको चरित्रले गर्दा उहाँलाई रिस उठ्छ। त्यो रिस कसैलाई घाइटे गर्न होइन तर मानिसलाई निको पार्न हो। नाश गर्न होइन तर उहाँसँग करार बाँधिएका जनहरूलाई मुक्ति दिने उहाँको रिसको लक्ष्य हो (होशिया ६:१,२)।"÷हान्स के॰ लारोन्डेल, डेलिभरेन्स इन द सामस, (मिशिगन, फर्स्ट इम्प्रसनस, १९८३), पृ॰ १८०,१८१। परमेश्वरको रिसले उहाँले क्षमा गर्न तयार हुनुहुन्छ भनेर देखाउँछ। तिनीहरूलाई दण्ड दिन होइन। उहाँको क्षमाशीलताले मानिसहरूलाई उहाँप्रति श्रद्धा जगाउन प्रेरणा जाग्दछ (भजन १३०:४, रोमी २:४)। सत्य आराधना परमेश्वरको प्रेमिलो चरित्रप्रति सराहना वा तारिफमा निर्माण हुन्छ। तर डरले, दण्ड देला भनेर थुरथुर काम्दै परमेश्वरको आराधना गर्ने विद्या बाइबलमा छैन। परमेश्वरका जनहरू प्रभुमा नै पर्खन आह्वान गरिएको छ (भजन २७:१४, भजन ३७:३४)। हिब्रू भाषाको कावाह qawahको अक्षरस अर्थ तन्काउनु हो। हिब्रू भाषामा आशा भन्ने शब्द यही शब्दमा आधारित छ। त्यसकारण, परमेश्वरको निम्ति पर्खिनु भनेको डरले थुरथुर कामेर के होला भनेर आत्मसमर्पण गर्नु होइन। तर परमेश्वरको हस्तक्षेपको निम्ति आशालाई तन्काएर राख्नु हो। भजनका लेखकको आशा व्यक्तिगत सकारात्मक भावनामा आधारित नभएर परमेश्वरको वचनमा हो (भवन १३०:५)। विश्‍वासीहरू प्रभुमा पर्खनु बेकारको होइन। अन्धकार रातपछि परमेश्वरले उद्धार गर्ने बिहानी आउँछ।

भजनका लेखकको व्यक्तिगत बिन्तिमा सारा समूदायलाई समेतिएकोछ (भजन १३०:७,८)। कोही पनि मानिस टापु हुँदैन। व्यक्तिगत भलाइ अरू मानिसहरूबाट अलग गर्न सकिँदैन। त्यसकारण, प्रार्थना गर्दा आफ्नो लागि मात्र गर्दैन तर समाजकै हितको लागि गरिन्छ। हामी येशूभक्त भएको हैशियतले हामी समाजको एक भाग हौँ। जब समाजको एक भागले कुनै थोकले प्रभावित पार्छ भने सबैलाई प्रभावित पार्दछ।

`यो प्रश्‍नको बारेमा सोच्नुहोस्, " हे परमप्रभु, तपाईँले पापको लेखा लिनुभयो भने त, हे प्रभु, को खड़ा हुन सक्‍छ र? " भजन 130:3। व्यक्तिगत हिसाबले तपाईँको निम्ति त्यसको अर्थ के हो? यदि तपाईँका दोषहरूको लेखा राखियो भने अहिले तपाईँ कहाँ हुनुहुन्थ्यो होला?`