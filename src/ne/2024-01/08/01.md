---
title:  धार्मिक जीवनशैली अपनाउन ज्ञान, बुद्धि
date:   17/02/2024
---

### यस अध्यायका मुल पदहरू
भजन ११९:१÷१६, भजन ९०, यूहन्ना ३:१६, भजन ९५:७÷११, भजन १४१ र भजन १२८।

> <p>यस अध्यायको मुल सार पद</p>
> "हाम्रो आयु ठीकसँग गन्‍न हामीलाई सिकाउनुहोस्, र हामी बुद्धिको हृदय प्राप्‍त गर्न सकौं।" भजन 90:12।

परमेश्वरको अनुग्रहले नै हाम्रो पापको क्षमा हुन्छ भनेर हामीले हेर्‍यौँ। अनि चुर्ण हृदय भएको पापीले जब परमेश्वरबाट क्षमा पाउँछ उसको नयाँ हृदय सृजना हुन्छ भनेर पनि सिक्यौँ। यो व्यक्त कसरी विश्‍वासद्वारा जिउँछ भनेर पनि थाहा पायौँ।

क्षमा पाएर नयाँ जीवन बिताउनु भनेको के हो भनेर परमेश्वरले बाइबलमा बताउँछ। यो धार्मिक जीवन यापन गर्नु हो र कसरी त्यो यापन गर्ने भनेर बाइबलले नै सिकाउँदछ (भजन ११९:९÷१६)। कतिपय इसाईहरूले दश आज्ञाहरू नपढिकनै त्यसलाई पालन गर्दा मुक्ति पाइने होइन भनेर सिकाउँछन् र ती पालन गर्ने मानिसहरू विधिवाद हुन् भनेर आरोप लगाउँछन्। तर कसैले दश आज्ञालाई एक एक गरेर पढ्यो र त्यसलाई पालन गर्‍यो भने त्यो व्यक्ति विधिवाद वा परम्परावादी भएको मनस्थितिमा हुँदैन। ती नियमहरू जीवन यापन गर्ने नीतिहरू हुन् र तिनीहरूले परमेश्वरसँग घनिष्ठ सम्बन्ध राख्‍न लगाउँदछ। ती आज्ञाहरूलाई शिरोपर गरेर चल्दा पूर्ण आशिषित जीवन यापन गरिन्छ (भजन ११९:१,२, भजन १२८)।

तर, धार्मिक मानिस परीक्षा वा प्रलोभनहरूमा पर्दैन भन्ने होइन। कहिलेकाहीँ पापको धुर्त स्वभावले गर्दा परमेश्वरका भक्तजनहरू पापमा फस्दछन् (भजन १४१:२÷४)। येशूभक्तहरू कतिको विश्‍वासमा छन् वा विश्‍वासमा अटल छैन भनेर जाँच्‍न कहिलेकाहीँ परमेश्वरले नै परीक्षाहरू आउन दिनु हुन्छ वा परीक्षाहरू आउँदा उहाँले रोक्नुहुन्न। ती समयमा तिनीहरू परमेश्वरमाथिको विश्‍वासमा कतिको अटल छ भनेर स्पष्ट रूपमा प्रकट गर्दछ। यदि परमेश्वरले दिनुभएको नीतिनिर्देशनमा हिँड्यो भने परमेश्वरका जनहरूको विश्‍वास शुद्ध हुन्छ र तिनीहरूको परमेश्वरमाथिको विश्‍वास वा आस्था बलियो हुन जान्छ। बाइबलमा सिकाएको ज्ञान र बुद्धिले परमेश्वरसँग गतिशील, धार्मिक, न्यायोचित, उचित र सक्रिय जीवन बिताइन्छ। समय समयमा आउने परीक्षा, प्रलोभन र चुनौतीहरूको सामना गर्न सक्षम बनाउँछ। त्यसकारण, हाम्रा दिनहरू गन्न परमेश्वरसँग गरिने प्रार्थनाको अर्थ उहाँसँग ज्ञान, बुद्धि र आत्मज्ञानको हृदय सृजना गर्ने बिन्ति हो (भजन ९०:१२)। यस खालको प्रार्थनाले परमेश्वरसँग निरन्तर रूपमा बफादारी भएर हिँड्न समर्पित जीवन यापन गर्न अग्रसर गराउँछ।