---
title:  भजनसंग्रहको पुस्तक कसरी पढ्ने
date:   30/12/2023
---

### यस अध्यायका मूल पदहरू
१ इतिहास १६:७; नेहमिया १२:८; भजन २५:१-५; भजन ३३:१-३; रोमी ८:२६,२७ र भजन १२१:७।

> <p>यस अध्यायको मूल सार पद</p>
> "अनि उहाँले तिनीहरूलाई भन्नुभयो, 'जब म तिमीहरूसँगै थिएँ यी वचनहरू तिमीहरूलाई बोलेको थिएँ: मोशाको व्यवस्था र अगमवक्ता र भजनसंग्रहले मेरो बारेमा लेखेका भविष्यवाणीहरू पूरा हुनैपर्छ।' अनि तिनीहरूले धर्मशास्त्रहरू बुझोस् भनेर उहाँले तिनीहरूको समझशक्ति खोलिदिनुभयो।" लूका २४:४४,४५ रूपान्तरित।

युगौँ युगदेखि भजनसंग्रहको पुस्तक यहूदी र इसाईहरूको निम्ति प्रार्थनाको पुस्तक र भजनको पुस्तक भइरहेको छ। भजनसंग्रहका लेखकहरूले भजनहरूद्वारा आफ्नै शब्दहरूले परमेश्‍वरको बारेमा प्रवल वा प्रभावकारीरूपमा सम्बोधन गरेकाछन्। भजनसंग्रह कुनै मानिसले कुटीमा ध्यान गरेर आफ्नै सोचले रचिएको होइन। यो परमेश्‍वरबाटै उब्जिएका भजनहरू हुन्। लेखकहरूलाई उहाँको बारेमा विभिन्न भावनाहरू व्यक्त गर्न उहाँले नै तिनीहरूका बिचारहरूलाई प्रेरणा दिनुभएको थियो।

हो, तिनीहरूले जे लेखे सो प्रभुले नै प्रेरणा दिएर लेखेका थिए। त्यसैकारण, सबै धर्मशास्त्रमा जस्तै (२ पत्रुस १:२१) भजनसंग्रहद्वारा पनि परमेश्‍वरले उहाँका सेवकहरू र उहाँको पवित्र आत्माले हामीसँग बोल्नुहुन्छ। येशू, प्रेरितहरू र नयाँ करारका लेखकहरूले भजनसँग्रहबाट धेरै अंशहरू उतारेका थिए र तिनीहरूलाई धर्मशास्त्र भनेर सम्बोधन गरेका थिए (मर्कूस १२:१०; यूहन्ना १०:३४,३५; यूहन्ना १३:१८)। उत्पत्ति र रोमीका पुस्तकहरूलाई जस्तै भजनसँग्रहको पुस्तकलाई पनि परमेश्‍वरको वचन भनेर येशू र नयाँ करारका लेखकहरूले ठोकुवा गरेका थिए। पौराणिक इस्राएलका विभिन्न लेखकहरूले रचिएको हिब्रू भाषाको कविता भजनसंग्रह हो। त्यसकारण भजनसंग्रहले त्यसबेलाको संसारलाई प्रतिबिम्बित गर्दछ, तैपनि यसमा लेखिएका सन्देशहरू विश्‍वव्यापी र समयसापेक्षित छ। भजनसंग्रहलाई परमेश्‍वरको वचन भनेर ठोकुवा गरेर स्वीकार गर्नुपर्छ। यो कविताको लयमा लेखिएको हुनाले यसको कविता साहित्यको रसलाई पिउन सक्नुपर्छ। यस पुस्तकमा इतिहास कोरिएको छ, यसमा ईश्‍वरीय विज्ञान छ। यो प्रार्थनाको भावनामा लेखिएको छ। यसमा भएको मौलिक सन्देशहरूलाई बुझ्नुपर्दछ। हजारौँ वर्षदेखि आजसम्म यसमा व्यक्त गरिएका मर्महरू हृदयस्पर्सी छन्।