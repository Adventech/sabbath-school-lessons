---
title:  परमप्रभुको प्रतिक्षा गर्नु
date:   23/03/2024
---

### यस अध्यायका मुल पदहरू
भजन २७:१४; रोमी ८:१८÷२५; भजन १३१; मत्ती १८:३; भजन १२६; भजन ९२; मर्कूस १६:१÷८ र २ पत्रुस १:१९।

> <p>यस अध्यायको मुल सार पद</p>
> "परमप्रभुको प्रतीक्षा गर। बलिया होऊ, र तिम्रो हृदय साहसिलो होस्, र परमप्रभुकै प्रतीक्षा गर।" भजन 27:14।

भजनसंग्रहको पुस्तकको अध्ययनको अन्तिम भागमा हामी आइपुगेका छौँ। सृष्टिकर्ता महाराजा र न्यायकर्तासँग श्रद्धामय अनुभव गर्दै हामी आत्मिक यात्रा गर्‍यौँ। यस क्रममा हामीले विभिन्न विषयवस्तुहरूमा आँखा लगाउन पायौँ। परमेश्वरले गर्नुभएको र गर्नुहुने आनन्दमय उद्धार,क्षमा,मुक्तिका विषयहरूलाई हामीले हेर्‍यौँ। दु:ख, कष्ट, बिलाप र अफसोचको समयमा पनि हाम्रो जीवन उहाँमा समर्पित गरिरहनुपर्छ, उहाँको अनन्तको उपस्थितिका महिमित प्रतिज्ञाहरू र परमेश्वरको जगतव्यापी आराधनामा सहभागी हुने अपेक्षा पनि हामीले अध्ययन गर्‍यौँ। तर हाम्रो आत्मिक यात्राको अन्त्य भएको छैन। येशूको आगमनको आशामा रहेर हाम्रो यात्रा जारी नै छ। अन्तमा परमेश्वरको लक्ष्य पुरा हुने आशामा हामी अघि बढिरहेकाछौँ। भजनसंग्रहको पुस्तकबाट अन्तिम शब्द हामीमा गाभिनु पर्छ भने "प्रभुमा प्रतिक्षा गर" भन्ने नै हुनुपर्दछ।

परमेश्वरमा प्रतिक्षा गर्नु वा उहाँलाई पर्खनुको अर्थ केही नगरी हात बाँधेर बस्नु र समयलाई खेर फालेर बस्ने होइन। बरु उहाँमाथि पूरा भरोसा र आस्था राख्दै पूरै सक्रिय भएर उहाँको प्रतिक्षा गर्नु हो। परमेश्वरमा कतिको भरोसा र विश्‍वास छ भनेर देखाउन कुनै कुटीमा चुपचाप बस्ने नभएर क्रियाकलापद्वारा उहाँप्रतिको आस्था प्रकट गर्नु हो। हाम्रो अन्धकारमय संसार एक दिन सुनौलो र चहकिलो बिहानमा परिणत हुनेछ भनेर प्रभुमा प्रतिक्षा गर्दै जिउनुपर्दछ (भजन ३०:५, भजन १४३:८)। हाम्रो हृदयलाई त्यस आशाले बल दिन्छ। आशा र शान्तिले हाम्रो हृदय भरिराख्‍नुपर्दछ। प्रभुको कार्यक्षेत्रमा अझ बढि लगनशील भएर प्रसस्त कटानी गर्न हामी कडा परिश्रम गर्नुपर्दछ (भजन १२६:६, मत्ती ९:३६÷३८)। परमेश्वरमा पर्खँदा हामीलाई कहिल्यै पनि लज्जामा पर्नेछैनौँ। तर उहाँमा पर्खिनेहरूलाई उहाँले प्रसस्त इनाम दिनुहुनेछ किनभने उहाँका प्रतिज्ञाहरूमा प्रभु विश्‍वासिलो हुनुहुन्छ (भजन ३७:१÷११,१८,३४; ७१:१; ११९:१३७,१३८)।