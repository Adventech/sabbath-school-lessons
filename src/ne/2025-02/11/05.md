---
title:  हामान र शैतान
date:   11/06/2025
---

एस्तरको कथामा हामी हामानलाई भेट्छौं। हामान पद र शक्तिको भोको थियो। उसलाई साम्राज्यको उच्च पद दिएको थियो। यथार्थमा भन्ने हो भने सबै प्रान्तको मुख्य मन्त्री वा प्रधान मन्त्री उसलाई बनाइएको थियो (एस्तर ३:१)।

यदि हामीले इजकिएल २८:११-१५ र यशैया १४:१२-१५ पढ्यौं भने हामानको चरित्र लुसिफरको चरित्रसँग तुलना गरेर तिनीहरूमा भएका समान स्वभावहरू पहिल्याउन सक्छौं। परमेश्वरका जनहरूप्रति ती दुवै पात्रहरू विरोधी र आक्रामक थिए। तिनीहरूले सर्वोच्च परमेश्वरको अगाडि झुक्न चाहेका थिएनन्। शैतानका प्रभुत्व जमाउने नियत येशूलाई परीक्षामा पार्ने बेलामा देखिन्छ। उसले येशूलाई देशको सर्वोच्च शिखरमा लगेर यस संसारका राज्य र यशहरूलाई देखाएको थियो (मत्ती ४:८-११)। येशू ख्रीष्ट संसारका मानिसहरूका उपलब्धि र भौतिक संरचनाहरूलाई होइन मानिसहरूलाई उद्धार गर्न आउनुभएको थियो र तिनीहरू आफ्नै हो भनेर दाबी गर्नुभएको थियो। क्रूसमा मर्नुभएर त्यो दाबी उहाँले सकार्नुभएको थियो। येशू ख्रीष्ट हामीलाई उद्धार गर्ने आफन्त हुनुहुन्छ। संसारलाई उद्धार गर्न उहाँले उच्चभन्दा पनि उच्च मोल तिर्नुभएको थियो।

युगको अन्तको सङ्कटमा शैतान शक्तिबाट मात्तिने र संसारका मानव जगत्ले उसलाई ढोगाउन उसले प्रयास गर्नेछ भनेर प्रकाशको पुस्तकले देखाउँछ। उसका छलले संसारलाई मोहित पार्नेछ र पशुको पछि लगाउन उसले सबैलाई चकित पार्नेछ (प्रकाश १३:३, ४)। तर कतिपयले उसलाई ढोग्न चाहँदैनन्। तिनीहरूमाथि उसले बलजफती दमन नीति अपनाएर उसलाई ढोगाउन खोज्नेछ।

परमेश्वरका चुनिएका जनहरूमा एक जना मोर्दकैले उसलाई ढोग्न अस्वीकार गरेको हामानले महसुस गर्छ। त्यसले गर्दा ऊ रिसले जुर्मुरिएको थियो (एस्तर ३:५, ६)। मोर्दकैको कारणले उसका सम्पूर्ण जातिलाई यस पृथ्वीबाट सखाप पार्ने क्रूर निर्णय हामानले गरेको थियो।

`पढ्नुहोस्: एस्तर ३:१-१४; प्रकाश १२:१४-१७ र प्रकाश १३:१५ पढ्नुहोस्। ती परिच्छेदहरूमा के समान धारणाहरू प्रकट गरिएका छन्? परमेश्वरका बाँकी सन्तानको बारेमा यूहन्नाले गरेको चित्रणचाहिँ परमेश्वरका जनहरूको विषयमा हामानको धारणासँग कसरी मिल्दछ?`

यस संसारलाई शैतानले आफ्नै हो भनेर दाबी गरेको थियो। तर परमेश्वरका आज्ञा पालन गर्ने समूहले उहाँमाथि नै बफादार भएर उभिन्छन्; तिनीहरूको उपस्थितिले शैतानको प्रभुत्वको दाबीलाई अस्वीकार गर्दछ। “जब इसाई भनेर दाबी गर्ने सारा संसारका राज्यहरूमा शबाथ नै विशेष विवादको केन्द्रबिन्दु हुनेछ र थोरै अल्पमतले लोकप्रिय आइतबारलाई मान्न अस्वीकार गर्छन्, तब सारा संसारका सामु त्यो अल्पमत आँखाको छारो हुनेछ।”—एलेन जी. ह्वाइट, साइनस् अभ द टाइम्स, फेब्रुअरी २२, १९१०।

`तपाईंको आस्थालाई जाँच्ने साना कुराहरूको विषयमा सोच्नुहोस्। यदि तपाईंले साना कुराहरू भनेर तिनीहरूसँग सम्झौता गर्नुभयो भने ठूलो कुराहरूको सामना गर्नुपऱ्यो भने तपाईंले के गर्नुहुनेछ?`