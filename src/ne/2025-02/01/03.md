---
title:  आफू को हो भनेर मानिसहरूले बुझून् भन्ने परमेश्वरको चाहना हो
date:   31/03/2025
---

विदेशमा हुँदा विदेशको भाषा नजानेकोले वा हाम्रो भाषा नबुझ्नेसँग जरुरी कुरा गर्न वा बुझाउन नसक्दा हामी धेरै निराश हुन सक्छौं। हामीले के भन्न चाहेको हो हामीलाई थाहा छ, तर हामीलाई सुन्नेको भाषा हामीले नजानेकोले कुराकानी गर्न पनि व्यर्थ भएको हामी महसुस गर्छौं।

तर परमेश्वरको त झन् अर्कै समस्या भएको पाउँछौं। उहाँले यो भन्नुहुन्छ, “‘किनकि मेरा विचारहरू तिमीहरूका विचार होइनन्, र तिमीहरूका चाल मेरा चाल होइनन्,' परमप्रभु भन्नुहुन्छ। जसरी आकाश पृथ्वीभन्दा अल्गो छ, त्यसरी नै मेरा चाल तिमीहरूका चालभन्दा र मेरा विचार तिमीहरूका विचारभन्दा अल्गा छन्” (यशैया ५५:८-९)। हाम्रो भाषा परमेश्वरलाई थाहा नभएको त होइन, तर समस्या त हामीमा छ। उहाँलाई राम्रोसँग बुझ्न हाम्रो बौद्धिक क्षमता छैन, न हामीसँग पर्याप्त शब्दहरू नै छन्।

**पढ्नुहोस्: हाम्रो बुझाइको तुलनामा परमेश्वरको बुझाइ वा हाम्रो बारेमा उहाँलाई थाहा भएको कुरामा कतिको भिन्नता रहेछ भनेर देहायका पदहरूले हामीलाई कसरी देखाउँछन्?**

`भजनसंग्रह १३९:१-६`

`भजनसंग्रह १४७:५`

`रोमी ११:३३-३४`

`१ यूहन्ना ३:२`

सत्य के हो भने हामीले परमेश्वरको दिमागलाई पूर्ण रूपमा कहिले पनि बुझ्न सक्दैनौं। उहाँ सर्वज्ञानी र अनन्तको हुनुहुन्छ। सृष्टिको बारेमा हामीलाई मुस्किलले केही मात्र थाहा छ भने सृष्टिकर्ताको बारेमा हामीले राम्रोसँग कसरी बुझ्न सक्छौं र? हामी सक्दैनौं।

तर एउटा कुरो स्पष्ट छ, हामीले सबै थोक कहिले पनि बुझ्न नसके तापनि हाम्रो मुक्तिको निम्ति जे आवश्यक ज्ञान चाहिन्छ त्यो हामीले बुझ्न सक्छौं (२ तिमोथी ३:१४, १५)। जब आफ्ना श्रोताहरूलाई चेलाहरूले सुसमाचारको बारेमा व्याख्या गरे तब तिनीहरूले बारम्बार भविष्यवाणी पूरा भएको औँल्याएका थिए। भविष्यवाणीका लक्ष्यहरूमा एउटा मुख्य लक्ष्य नै मुक्तिको योजनालाई चित्रण गर्नु हो। हो, अन्तमा आएर एक वा अर्को कारणले बाइबलको भविष्यवाणीले हामीलाई येशूतिर औँल्याउनैपर्छ र सारा मानव जगत्को मुक्तिको निम्ति उहाँले गर्नुभएको प्रतिज्ञा प्रकट गर्नैपर्छ।

सारा सृष्टिका प्रभु (कलस्सी १:१६; यूहन्ना १:१-३) यस पृथ्वीमा झर्नुभएको थियो। अनि प्रत्येक मानव प्राणीका पापहरूका निम्ति उहाँ आफै क्रूसमा बलि हुनुभएको थियो। मानिस जतिसुकै पतित वा खस्केको किन नहोस् उसको निम्ति नै येशू मर्नुभएको थियो। परमेश्वरले हामीलाई कतिको प्रेम गर्नुहुन्छ भन्ने भाषा नै येशू हुनुहुन्छ। हाम्रो निम्ति उहाँले सक्दो सबै गर्नुभएकोले प्रत्येक मानव प्राणीले येशूमा उहाँले हामीलाई प्रदान गर्नुभएको कुरा थाहा पाओस् भन्ने परमेश्वरको तिव्र चाहना हो। मानिस जतिसुकै घटिया, खराब, अधर्मी र पापी होस् उहाँले सबैलाई मुक्ति दिन चाहनुहुन्छ। त्यस धारणालाई भविष्यवाणीले पुष्टि गर्न सक्दछ।

`कति कुराहरू हामीलाई थाहा नभए तापनि थाहा भएको कुरामा ध्यान दिनु किन जरुरी छ? थाहा नभएका कुराहरूप्रति अल्झिनुभन्दा थाहा पाएको कुरालाई पछ्याउनु किन महत्त्वपूर्ण छ?`