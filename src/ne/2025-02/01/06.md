---
title:  प्रतीकात्मक वा अक्षरशः अर्थात् वास्तविक
date:   03/04/2025
---

बाइबल भविष्यवाणीका विद्यार्थीहरूले ती भविष्यवाणीहरू पढ्दा एउटा कुरो ख्याल गर्नु जरुरी छ। बाइबलमा भएको भविष्यवाणी अक्षरशः वा वास्तविक हो कि केवल प्रतिकात्मक हो भनेर थाहा पाउनु जरुरी छ। भविष्यवाणीको लेखकले भविष्यवाणी लेख्दा उनले प्रतीकात्मक वा साङ्केतिक भाषा प्रयोग गरेको हो कि होइन भनेर कसरी थाहा पाउने, र त्यसको अर्थ के हो भनेर भविष्यवाणीको पाठकले कसरी बुझ्ने? बाइबलभरि त्यही चित्रण वा प्रतीकलाई कसरी प्रयोग गरिएको छ सो बुझ्न अत्यन्तै महत्त्वपूर्ण छ। वर्तमान साहित्य वा देशको सन्दर्भमा पनि प्रतीकहरू प्रयोग गरिएका छन्, तर ती प्रतीकहरू केवल त्यही साहित्य वा देशमा मात्र सिमित भएको हुन्छ। कतिपयले दानिएल ७मा चित्रण गरेको भालुलाई रुसलाई औँल्याउँछ भनेर बुझेका हुन्छन् किनकि भालु रुसको प्रतिक हो। तब बाइबलको भविष्यवाणीलाई व्याख्या गर्दा यस्तो तरिका अपनाए सुरक्षित, भरपर्दो र उचित हुँदैन।

**हेर्नुहोस्: देहायका पदहरू हेर्नुहोस्। बाइबलको व्याख्या बाइबललाई नै गर्न दिनुहोस्। ती पदहरूमा भविष्यवाणीका प्रतीकहरूको अर्थ एक आपसमा कसरी मिल्दछ?**

`दानिएल ७:७; दानिएल ८:३; दानिएल ७:२४`

`प्रकाश १:१६; एफिसी ६:१७; हिब्रू ४:१२`

`प्रकाश १२:१; प्रकाश २१:२; एफिसी ५:३०-३२; यर्मिया ६:२`

यदि बाइबलको व्याख्या बाइबललाई नै आफ्नै हिसाबले गर्न दिइयो भने भविष्यवाणीका कतिपय प्रतीक वा सङ्केतहरू त्यसै बिलाएर जानेछन्। उदाहरणमा, सिङ्ग राजनैतिक वा राष्ट्रको प्रतिक हो। तरवार, परमेश्वरको वचनको प्रतिक हो। स्त्री, चर्चको प्रतीक हो। यहाँ बाइबल आफूले आफैलाई व्याख्या गरेको पाइन्छ।

तर परमेश्वरले सरासर सिधा कुरा नगरीकन किन प्रतीकहरू प्रयोग गर्नुभएको छ, त्यसको जवाफ आउनु बाँकि नै छ। उदाहरणमा, पत्रुसले रोम सहरलाई बेबिलोनको रूपमा किन सम्बोधन गरे? १ पत्रुस ५:१३, “बेबिलोनमा भएकी तिमीहरूजस्तै चुनिएकीले, र मेरो छोरो मर्कूसले पनि तिमीहरूलाई अभिवादन पठाएका छन्।”

साङ्केतिक भाषामा भविष्यवाणीको बारेमा बताउन परमेश्वरसँग धेरै कारणहरू होला। तर नयाँ करारको मामिलामा प्रकाशको पुस्तकले रोमलाई खराबहरूको थलो हो भनेर नाम दिएको भए, सतावट पाइरहेको चर्चले झन् सतावट पाइँथ्यो होला। जुनसुकै कारण भए तापनि बाइबलमा प्रयोग गरिएका सङ्केत वा प्रतीकहरूलाई हामीले बुझ्न सकून् भन्ने परमेश्वरको चाहनाप्रति हामी ढुक्क हुन सक्छौं।

`हुन सक्छ कतिपय प्रतिक वा भविष्यवाणीहरू हाम्रो निम्ति रहस्यमय होलान्, तर हामीले बुझेको कुरामा ध्यान दिँदा हाम्रो आस्थालाई कसरी बल पुऱ्याउँछ?`