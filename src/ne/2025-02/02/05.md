---
title:  मृत्युको मामिलामा हाम्रो चासो
date:   09/04/2025
---

यो संसारमा रहँदा हामी धेरै निष्ठुर अनुभवहरू गर्नु वाध्य हुन्छौं। ती निष्ठुर पक्षहरू सृष्टिकर्ताबाट संसार अलग हुन गएकोले हो। ती निष्ठुर पक्षहरूमा मृत्यु पनि एक हो जुन हाम्रो जीवनको प्रत्येक दिनको कुनै क्षणमा हामीलाई हान्न तयार भइरहेको हुन्छ। यो पापको ज्याला हो। यस संसारको केवल एउटै जीवनको स्रोत सृष्टिकर्ताबाट हामी अलग भएकोले त्यो दण्ड हामीले भोग्नुपरेको छ। बाइबलको भविष्यवाणीमा यसले मुख्य भूमिका खेलिरहेको हुन्छ। यो वास्तविक तथ्यलाई कसैले पनि अस्वीकार गर्न सक्दैन। तर यसको अत्यन्तै महत्त्वपूर्ण समाधान येशूको मृत्यु र पुनरुत्थानमा मात्रै छ।

बाइबलमा मृत्युको बारेमा पहिला उल्लेख गरिएको पदबाट नै भविष्यवाणीको मुख्य विषयवस्तुको बारेमा ज्ञान हामीले पाउँछौं। पापको समस्या कतिको खतरा, गम्भीर र डरलाग्दो छ भनेर त्यस ज्ञानबाट बुझ्न सक्छौं। यस समस्याको समाधान परमेश्वरमा मात्र छ, र त्यसको निम्ति महत्त्वपूर्ण औजारहरू हामीलाई उपलब्ध गराएको छ।

`पढ्नुहोस्: उत्पति २:१५-१७; उत्पति ४:८-१५; १ कोरन्थी १५:१५-१९; र प्रकाश १:१८ पदहरू पढ्नुहोस्। यी पदहरूमा मृत्यको बारेमा पहिले उल्लेख गरिएको साथै मानिसहरूले सामना गरेका मृत्युको बारेमा बताइएको छ। मानिस किन मर्छ, मृत्युलाई परमेश्वरले कुन दृष्टिकोणले हेर्नुहुन्छ, र हाम्रो यस मरणशील समस्याको समाधान उहाँले कसरी गर्नुहुन्छ भनेर यी पदहरूले हामीलाई कस्तो जानकारी दिएका छन्?`

“मृत्यु जीवनको एक भाग हो” भनेर कतिपय मानिसहरूले भन्छन्। यो एकदम झुठ हो। मृत्यु जीवनको उल्टो हो। जीवनलाई ध्वस्त पार्ने प्रक्रिया हो। यो बाहिरबाट घुसेको तत्त्व हो; मानव जीवनमा यो विदेशी आक्रमणकारी हो। जब परमेश्वरले हामीलाई सृष्टि गर्नुभयो तब मृत्यु हाम्रो भाग वा स्वभाव हुन उहाँले कहिले पनि सृष्टि गर्नुभएको थिएन। मृत्युको सोच हाम्रो दिमागमा अड्डा जमाए तापनि र मृत्युलाई चलनचल्तीको रूपमा हामीले स्वीकारे तापनि यसप्रति हाम्रा हृदयले घोर विरोध गर्दछ। वास्तविक रूपमा हामी मर्न नै चाहँदैनौं। मानव जीवनमा मृत्युले गर्दा केही न केही मौलिक कुरा त्रुटिपूर्ण छ भनेर सबैले महसुस गरिरहेका हुन्छन्। मृत्यु पीडादायी भए तापनि कतिपय मृत्युहरू अरूभन्दा भयानक, आतङ्कित र दु:खदायी छन्। आफ्नै प्रिय बालक मरेको टुलटुल हेरिरहन वाध्या हुँदा त्यसले हृदयलाई छियाछिया पार्दछ। कतिपय समयमा बाबुआमाहरूपछि छोराछोरीहरू स्वभावैले मर्नेछन् भनेर हामी अपेक्षा गर्छौं। यो त जीवनको सामान्य भाग हो भनेर हामीले स्वीकार्न वाध्य हुन्छौं।

बाइबलमा लेखा राखिएको पहिलो मृत्युले यो देखाउँछ कि मृत्यु अपेक्षा नगरिएको असमान्य तत्त्व हो। आदम र हव्वा मर्नुभन्दा अघि तिनीहरूका अधर्मी छोराले धर्मी छोरालाई मारेको वियोग तिनीहरू हेर्न वाध्य भएका थिए। यथार्थमा त्यो मृत्यु अन्यायपूर्ण थियो।

येशूकै बारेमा सोचौं। हाबिलजस्तो धर्मीलाई अधर्मी र दुष्टहरूले मारेका थिए। येशूको मृत्युभन्दा अन्यायी मृत्यु अरू के होला? हाबिलको मृत्यु र क्रूसमा येशूको मृत्युको बारेमा के समानता छ? जुन प्रकारले हाबिलको मृत्यु भयो, त्यसले “मृत्यु र चिहानको साँचो” येशूमा छ भनेर हामीलाई कसरी बुझाउन सक्छ र यसमा परमेश्वरले उहाँमा हामीलाई के प्रदान गर्नुहुन्छ भनेर के बुझाउन खोजिएको छ?

`मृत्युको समस्यालाई समाधान भएन भने हाम्रो जीवन किन आखिरमा बेकारको, अनर्थ र अनावश्यक भएको हामी महसुस गर्छौं? येशूले हाम्रो निम्ति के गर्नुभयो त्यसप्रति हामी किन आभारित हुनुपर्छ भनेर मृत्युको समस्याले हामीलाई कसरी बताउँदछ?`