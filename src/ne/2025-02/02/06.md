---
title:  सर्प
date:   10/04/2025
---

प्रकाशको पुस्तकको मुख्य विषयवस्तु नै कसको आराधना गर्ने वा कसलाई पूजा गर्ने हो। यस संसारमा झुटो धार्मिक प्रणाली र मानिसहरूलाई सृष्टिकर्ता परमेश्वरको आराधना गर्न वा पूजा गर्नबाट अलग राख्ने नीतिको प्रादुर्भाव वा सुरु गर्ने जीवलाई प्रकाशको पुस्तकमा विशाल सर्प वा अजिङ्गर भनेर चिनारी गरिएको छ (प्रकाश १३:२-४)। त्यो सर्पको बयान पतित करूब स्वर्गदूत हो भनेर बाइबलमा औँल्याइएको त्यसै होइन। यसले हामीलाई अदनको बगैँचामा स्पष्ट रूपमा औँल्याउँछ जहाँ सर्प त्यस स्वर्गीय स्थानमा पसेर आदम र हव्वालाई उसको पछि लागेर सृष्टिकर्ताको विरोधमा जान फकाउँछ।

`पढ्नुहोस्: उत्पत्ति ३:१-५सँग प्रकाश १२:१-९ तुलनात्मक रूपमा पढ्नुहोस्। दुवैमा के साझा विषयवस्तुहरू छन्? उत्पत्तिमा सर्पको भूमिकाले प्रकाशको पुस्तकमा उल्लेख गरिएको स्वर्गमा भएको युद्धका विषयवस्तुहरू के थिए भनेर हामीलाई बुझ्नमा कसरी मद्दत गर्दछ?`

सारा संसारलाई पथभ्रष्ट गर्न वा कुबाटोमा अगुवाइ गर्न शैतान सफल भएको दुई विवरणहरू बाइबलमा दिएका छन्। भर्खर सृष्टि गरिएका केवल दुई मानिसहरू मात्र थिए; त्यस बेला धूर्त साँप तिनीहरू र परमेश्वरको बीचमा फाटो ल्याउन सक्रिय भूमिका खेलेको थियो। अनि प्रकाश १२ र १३मा सारा संसारलाई धोखा दिने भनेर शैतानको पहिचान गराएको छ (प्रकाश १२:९)। उसले नै सारा विश्वलाई अगुवाइ गर्न पशुलाई सक्तिसम्पन्न गराउँछ। त्यही समुद्रबाट आएको पशुलाई सारा मानिसहरूले ढोग्न पनि उसकै अग्रसरताले गराउँछ। सारा संसार चकित भएर उसको पछि लाग्नेछन् भनेको छ (प्रकाश १३:२, ३)। परमेश्वर र शैतानको बीचमा भइरहेको महान् द्वन्द्व वा संग्रामको निरन्तरता बाइबलका भविष्यवाणीहरूमा बाइबलले प्रस्तुत गर्दछ। परमेश्वरको चरित्र वा स्वभाव र वचन परिवर्तन हुँदैन, न त शैतानका महत्त्वाकाङ्क्षा वा लक्ष्यहरू परिवर्तन हुन्छन्।

भाग्यवस, महान् द्वन्द्वको स्वभाव परिवर्तन नभएकोले र यसले बाइबलमा औँल्याएका भविष्यवाणीहरूलाई स्पष्ट रूपमा सम्बोधन गरिएकोले आत्मिक कमजोरीहरूको थलो र मोडहरूलाई येशूभक्तहरूले पहिचान गर्न सक्षम हुन सक्छन्। परमेश्वर को हुनुहुन्छ उहाँ जहिले पनि त्यही भइरहनुहुनेछ। शैतानको स्वभाव पनि उसले जसरी देखाइरहेको छ त्यसरी नै भइरहनेछ। शैतानले हजारौँ मुकुण्डोहरू लगाएर मानव इतिहासमा मानव प्राणीलाई हजारौँ वर्ष धोका दिइरहलान्। प्रकाशको पुस्तकमा भविष्यवाणीको दृश्यमा उसले देखाइरहेको छ कि अदनको बगैँचा उसले चालेको चालबाजी उसको अन्त नहुञ्जेल चालि नै रहनेछ। के ठिक के बेठिक छुट्ट्याउने (याकूब १:५) ज्ञान र बुद्धि परमेश्वरले हामीलाई दिने प्रतिज्ञा गर्नुभएको छ। बाइबलमा औँल्याएका अस्त्रहरू हामीले भिर्न सक्यौं भने हामी शैतानको झुटा चालबाजीमा फस्न आवश्यकता हुँदैन। तर दुर्भाग्यवस धेरै उसको चालबाजीमा फसिरहेका छन् र धेरै वा बहुमत नै उसका पञ्जामा फस्नेछन्।

`संस्कार, संस्कृति र रहनसहनहरू समयअनुसार परिवर्तन भएको सोच्नुहोस्। समाजले देखाएका स्तरहरू तल माथि भइरहेका हुन्छन्। एक फेरा स्वीकार्य संस्कारलाई अर्को समयमा स्वीकार नहुन सक्छ वा स्वीकार नगरिएका संस्कारहरू अर्को समयमा स्वीकार हुन सक्छन्। तर महान् द्वन्द्वका विषयहरू र पात्रहरू परिवर्तन हुँदैनन्। जब संस्कारहरू परिवर्तन वा तलमाथि हुन्छन् तब इसाईहरूले के सोच्नुपर्छ भन्ने कुरा विचार गर्नुपर्छ। शैतानले आदम र हव्वालाई भनेको महान् झुट, तिमीहरू मर्नेछैनौ वा तिमीहरू देवीदेवताहरू हुनेछौ भन्ने आश्वासनले हाम्रो समाज वा संस्कृति वा धर्ममा कसरी जरो गाडिरहेको छ, सो सोच्नुहोस्।`