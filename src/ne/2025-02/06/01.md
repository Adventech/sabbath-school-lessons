---
title:  बाइबलीय बलि प्रथाको बारेमा ज्ञान
date:   03/05/2025
---

### यस अध्यायको अध्ययनको लागि निम्न पदहरू पढ्नुहोस्

यशैया १:२-१५; हिब्रू १०:३-१०; प्रस्थान १२:१-११; १ कोरन्थी ५:७; हग्गै २:७-९; यशैया ६:१-५; प्रकाश ४:७-११।

> <p>याद गर्नुपर्ने पद</p>
> “तिनीहरूले यसो भन्दै एउटा नयाँ गीत गाए: ‘तपाईं यो चर्मपत्रको मुट्ठो लिने र त्यसका मोहोरहरू तोड्ने योग्यका हुनुहुन्छ, तपाईं मारिनुभयो र आफ्नो रगतद्वारा तपाईंले परमेश्वरको निम्ति हरेक कुल, भाषा, मानिस र जातिबाट मानिसहरूलाई छुटकारा दिनुभयो'” (प्रकाश ५:९)।

जब बप्तिस्मा दिने यूहन्नाकहाँ येशू आउनुभयो तब उनले सार्वजनिक रूपमा सबैको सामु यो घोषणा गरे: “हेर परमेश्वरको थुमा जसले संसारको पाप मेटिदिनुहुनेछ!” (यूहन्ना १:२९)। यो मन्दिरमा हुने पशुबलिको प्रथालाई सही सम्बोधन थियो। मन्दिरमा हुने सबै पशुबलि प्रथाको सट्टामा सारा मानव प्राणीको निम्ति बलि हुनुहुने येशूको बारेमा सम्बोधन गरिएको थियो भनेर स्पष्ट छ।

पशुबलिको बारेमा बाइबलले सम्बोधन गरेको विषयलाई हामीले आँखा चिम्लेर बस्न सक्दैनौं। यो विषय रातो धागो जस्तै उत्पत्तिको पुस्तकदेखि प्रकाशको पुस्तकसम्म फैलिएको छ। प्रकाशको पुस्तकमा यस विषयले केन्द्रीय भूमिका खेल्छ। परमेश्वरको सिंहासनमा यूहन्ना लगिन्छ र त्यसको बारेमा दिव्य दर्शन उनलाई दिइन्छ (प्रकाश ४ र ५)। यस दृश्यमा येशू निर्णायक भएर देखा पर्नुभएको थियो। उहाँ त मारिएको थुमा जस्तै देखा पर्नुभएको थियो (प्रकाश ५:६)। भविष्यवाणीका सबै श्रृङ्खलालाई बुझ्न यस दृश्यले प्रमुख भूमिका खेल्छ।

येशूको बारेमा बुझाउन बलि प्रथाका केही विषयवस्तुहरू यस अध्यायमा हेर्नेछौं। येशू नै मारिएको थुमा हुनुहन्थ्यो। सिंहासनको बैठकमा येशू स्पष्ट रूपमा मुख्य व्यक्ति हुनुहुन्छ। यस संसारका कुनै व्यक्ति होइन, केवल उहाँ मात्र योग्य हुनुहुन्छ। पौराणिक इस्राएलको पशुबलि प्रथाद्वारा प्रभुले के गरिरहनुभएको थियो, त्यही कुरालाई उहाँ विशेष योग्य व्यक्ति हुनुभएको कुराले बुझाउँछ। यसको बारेमा जति ठेली लेखे पनि अन्त हुँदैन। यसले अनन्तको प्रेमले सुशोभित परमेश्वरको बारेमा प्रकट गर्छ। त्यही परमेश्वरले मानव कल्याणको निम्ति आखिरी बलि हुनुभएको थियो। उहाँको यो कामको बारेमा हामी र जगत्का वुद्धिजीवि प्राणीहरूले अनन्तसम्म चकित भएर अध्ययन गरिरहनेछौं।