---
title:  निस्तार चाडको थुमा
date:   06/05/2025
---

प्रकाशको पुस्तकमा येशूलाई थुमा भनेर जण्डै तीस पटक सम्बोधन गरिएको छ। मुक्तिको योजनाको प्रारम्भिक कालदेखि नै थुमाहरूलाई मसीहको प्रतिकको रूपमा परमेश्वरको जनहरूले प्रयोग गरिरहेका थिए। हाबिलले बगालको पहिलो जन्मेको (उत्पत्ति ४:४) पशुलाई बलि चढाएको थियो। इस्राएलीहरू मिश्र देश छोड्नुभन्दा पहिले एक वर्षको थुमालाई बलि दिएर प्रत्येक जेठो व्यक्ति वा पशुको उद्धार गर्न तिनीहरूलाई निर्देशन दिएको थियो (प्रस्थान १२:५)।

`पढ्नुहोस्: प्रस्थान १२:१-११; यशैया ५३:७-९; १ कोरन्थी ५:७ र प्रकाश ५:६ पदहरू पढ्नुहोस्। यी पदहरूमा येशू ख्रीष्टलाई निस्तार चाडको पाठो भनेर औँल्याइएको छ। यी पदहरूले हामीलाई के सिकाउँदछन्? हामी प्रत्येको निम्ति त्यसको अर्थ के छ?`

येशू ख्रीष्टको मृत्यु, पुनरुत्थान र स्वर्गमा उक्लिनुभएको घटनाहरूबाट प्रेरित भएर धेरै वर्षपछि पत्रुसले यो लेख्दछन्, “तिमीहरू जान्दछौ, कि आफ्ना पिता-पुर्खाबाट आएका व्यर्थका कुराहरूदेखि, सुन वा चाँदीजस्ता नाश हुने थोकहरूद्वारा दाम तिरी तिमीहरू छुट्ट्याइएका होइनौ, तर निष्खोट र निष्कलङ्क थुमाको जस्तो ख्रीष्टको अनमोल रगतद्वारा दाम तिरी छुट्ट्याइएका छौ” (१ पत्रुस १:१८-१९)।

परमेश्वरको पवित्रतालाई सन्तुष्ट गर्न येशूले यस संसारमा एक मानव जीवन लिएर जिउनुभएको थियो। उहाँबाहेक हामी सबैले पाप गरेका छौं। हाम्रो पापमय स्वभावको जीवन बिताइरहेकोले हाम्रो सृष्टिकर्ताको चरित्र, स्वभाव र मिजासलाई वास्तविक रूपमा गलत चित्रण गरिरहेका हुन्छौं।

तर येशू अन्तिम आदम (१ कोरिन्थी १५:४५) हुनुभयो। हामी असफल भएकोमा उहाँ सफल र सिद्ध जीवन बिताउनुभएको थियो। मानिसको जीवन कस्तो हुनुपर्छ भनेर उहाँको मानव जीवनले देखाएको थियो। उहाँले परमेश्वरको महिमा र गौरव परिपक्व रूपमा देखाउनुभएको थियो। उहाँले फिलिपलाई भन्नुभएको थियो, “यदि तिमीले मलाई देखेका भए पितालाई पनि देख्नेथियौ” (यूहन्ना १४:९)।

येशूलाई निस्तार पर्वको बेलामा क्रूसमा टाँगिएको थियो। उहाँले बलिको पाठोको प्रतिकको साक्षात्कार भनेर प्रमाणित गर्नुभएको थियो। यूहन्ना १८:१९, २०मा उहाँले उहाँको शिक्षाको बारेमा खुलेआम बोल्नुभएको थियो भनेर उल्लेख गरिएको छ। प्रस्थान १२:५, ६लाई समानान्तर रूपमा लिइयो भने इस्राएलीहरूलाई निस्तार चाडको निम्ति पाठो तयार पारिराख्नू भन्नुको अर्थ त्यसलाई बलि दिन अलग राख्नू भनेको हो। जब प्रधान पूजारीले येशूको शिक्षाको बारेमा सोधपूछ गरे, तब उहाँ मन्दिरमा आफू उपलब्ध र सबैको सामु उपस्थित हुनुभएको थियो र शिक्षा दिनुभएको थियो भनेर जवाफ दिनुभयो। उहाँको जीवन, उहाँको काम र उहाँको शिक्षा दीक्षा सबैले उहाँ को हुनुहुन्छ भनेर प्रकट गरिरहेको थियो। उहाँ निर्दोष पाठो हुनुहुन्छ। परमेश्वरको धार्मिकता र महिमालाई उहाँले नै अत्यन्तै प्रभावकारी ढङ्गमा प्रकट गर्नुभएको थियो।

`हाम्रो जीवनमा येशू ख्रीष्टको चरित्र, स्वभाव र मिजासलाई परिपक्व रूपमा हामीले कसरी झल्काइरहन सक्छौं?`