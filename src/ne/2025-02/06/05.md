---
title:  येशू मन्दिरमा
date:   07/05/2025
---

मुक्तिको कथाभरि तनाव भएको पाइन्छ। एक फेरा मानव प्राणीले उहाँसँग खुला रूपमा गरेको आदानप्रदान परमेश्वरले पुनर्स्थापना गर्न चाहनुहुन्छ। हाम्रो नजिक हुन उहाँले तीव्र चाहना गर्नुहुन्छ। तर पापीहरूलाई पापमै डुबाएर उहाँको अगाडि ल्याउँदा तिनीहरू विनाश हुनेथिए। दाऊदले यस मामिलालाई यसरी व्यक्त गर्दछन्, “तपाईं दुष्टतामा प्रसन्न हुने परमेश्वर हुनुहुन्न। खराबी तपाईंमा वास गर्न सक्दैन” (भजनसंग्रह ५:४)। फेरि त्यसै समय दाऊदले यो पनि व्यक्त गर्दछन्, “तर मचाहिँ तपाईंको अपार कृपाको कारणद्वारा, तपाईंको भवनभित्र पस्नेछु। भक्तिसाथ तपाईंको पवित्र मन्दिरतिर फर्की दण्डवत् गर्नेछु” (भजनसंग्रह ५:७)।

`पढ्नुहोस्: हग्गै २:७-९ पढ्नुहोस्। जब दोस्रो मन्दिरको निर्माण हुँदैथियो अगमवक्ता हग्गैले यो अचम्मलाग्दो भविष्यवाणी बोलेका थिए: नयाँ मन्दिर पहिलेको भन्दा भव्य र गौरवमय हुनेछ। त्यस भविष्यवाणीको अर्थ के हो?`

जब राजा सोलोमनले पहिलो मन्दिरको निर्माण भएपछि त्यसको समर्पण गरेका थिए, तब परमेश्वरको शेकैनाह वा तेजस्वी गौरवले त्यस मन्दिर भरिएको थियो। त्यही शेकैनाहले इस्राएलीहरूलाई मरुभूमिको यात्रामा अगुवाइ गरेको थियो। जब मन्दिर त्यो महिमाले भरियो तब पूजारीहरूले तिनीहरूले गर्नुपर्ने विधि पूरा गर्न त्यस मन्दिरभित्र रहन सकेका थिएनन् (१ राजा ८:१०, ११)। जब दोस्रो मन्दिरको समर्पण गरिएको थियो तब त्यस बेला करारको सन्दुक थिएन। यसले परमेश्वरको सिंहासनको प्रतिनिधित्व गरेको थियो। देशका पापहरूसँग क्रोधित भएका केही विश्वासीला मानिसहरूले यसलाई लुकाएका थिए। त्यस बेला पहिलेको जस्तो परमेश्वरको वास्तविक उपस्थितिले मन्दिर भरिएको थिएन। यो हृदयविदारक थियो। हग्गैको प्रतिज्ञा कसरी सत्य हुन सक्छ र?

त्यस दोस्रो मन्दिरमा परमेश्वरको अवतार येशू मानव चोलामा उपस्थिति हुनुभएको थियो। परमेश्वर आफै महा-पवित्रस्थानको पर्दाबाट निस्कनुभएर हामीमा एक हुनुभयो र यस टुटिएको संसारमा हामीलाई जोर्न कदम चाल्नुभएको थियो। परमेश्वरको पुत्र अब मानिसको पुत्र भएको थियो। उहाँको अनुहार हामीले हेर्न सक्छौं, उहाँको आवाज हामी सुन्न सक्छौं, उहाँको गवाही हामी हुन सक्छौं। जब उहाँले कुष्ट रोगीलाई छुनुभयो तब उहाँले त्यसलाई पूरै निको वा पूर्ण स्वस्थ पार्नुभएको थियो (मत्ती ८:३)। परमेश्वरले हामीलाई उहाँको नजिक ल्याउनुको सट्टा उहाँ नै हाम्रो नजिक आउनुभयो। उहाँ व्यक्तिगत रूपमै हामीतिर झर्नुभयो। त्यसैकारण येशूको बारेमा बाइबलले यो व्यक्त गर्दछ, “हेर, एउटा कन्याले गर्भधारण गर्नेछिन्, र त्यसले एउटा पुत्र जन्माउनेछिन्, र उहाँको नाउँ इम्मानुएल राखिनेछ,” जसको अर्थ हो, “परमेश्वर हामीहरूसँग” (मत्ती १:२३)। यसको अर्थ के हो सोच्नुहोस्: सारा जगत्को सृष्टिकर्ता हामीसँग रहन हाम्रो सानो स्तरमा झर्नुभयो र हाम्रो निम्ति मर्नुभयो।

`परमेश्वरको प्रेमको प्रकटको पराकाष्टा क्रूस हो। हाम्रो दैनिक जीवनमा उहाँको प्रेमको वास्तविकतालाई कसरी अनुभव गर्न सकिरहेका छौं?`