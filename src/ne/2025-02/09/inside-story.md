---
title:  भित्री कथा
date:   30/05/2025
---

### भाग ५: प्रेम र विवाह

लेखक: आन्ड्र्यु मेकचेस्नी

समय बित्दै जाँदा डायना र लोरेनको बिचमा मायापिर्ती बस्न थाल्यो। आखिरमा तिनीहरूले न्यु मेक्सिकोको सान्ता फेमा विवाह गर्ने योजना बनाए। तर डायना दुई जीउ भएकोले बच्चा पाएपछि विवाह गर्ने निर्णय गरिन्। बच्चा नै तिनीहरूको विवाह गर्ने कारण नहोस् भनी उनले इच्छा गरिन्।

बच्चा जन्मेपछि तिनीहरू युटाहको साल्ट लेक सिटीमा सरे। त्यहाँ डायनाका बाबु र आमा रहेका थिए। सान्ता फेको जीवन तिनीहरूलाई पुगेको थियो।

डायना र लोरेन इसाई जीवन बिताइरहेका थिएनन्। तैपनि लोरेनले चर्चमै विवाह गर्न चाहेको थियो। उसले एड्भेन्टिस्ट चर्चमा विवाह गर्ने निर्णय गऱ्यो। शिकागोमा रहेको आफ्ना पास्टर बुबालाई विवाह गरिदिन उसले अनुरोध गऱ्यो। यसले चर्चका पास्टर अगुवाहरूलाई अपठ्यारोमा पारेको थियो। डायना चर्चकी सदस्य थिइनन्, साथै जोडी पनि इसाई जीवन बिताइरहेका थिएनन्। तर धेरै प्रार्थना गरेपछि प्रेमले जित्नुपर्छ भन्ने महसुस भएर अगुवाहरूले विवाह गरिदिने सहमत भए। लोरेनको बुबाले फोनबाट विवाह हुनुभन्दा अघि दिनुपर्ने सरसल्लाह तिनीहरूलाई दिए।

विवाहको दिनमा आफूलाई नचिन्ने चर्चका सदस्यहरू भेला भएकोले डायनालाई अचम्म लाग्यो। अपरिचित व्यक्तिको विवाहमा को आउँछ होला र? भनेर उनले सोचेकी थिइन्। जब चर्चका सदस्यहरूले उनलाई उपहार दिए त्यसले पनि उनलाई झन् अचम्म बनायो।

ती उपहारहरूलाई घरमा खोलेर हेर्दा डायनाले हाप्पिनेस डाइजेस्ट भन्ने सानो किताब देखिन्। कलराडोमा कर गरेर पुस्तक दिने महिलाहरूबाट आएको पुस्तक उनले सोचिन्। उनले त्यो किताब पढ्न थालिन् र नसकुञ्जेलेसम्म पढ्न रोकिनन्। जब लोरेन कामबाट घर फर्क्यो उनी उत्तेजित भएर उसलाई बताइन्, “यो त सत्य हो!” उसले भन्यो, “त्यो पुस्तक त एलेन जी. ह्वाइट नाउँ गरेकी अगमवक्ताले लेखेकी स्टेपस टु क्राइस्ट हो।” अगमवक्ताको अवधारणाले डायना अलमलिएकी थिइन्। तर एड्भेन्टिस्ट चर्चमा जाने चाहना उनमा उब्जिन थाल्यो। उनले एलेन जी. ह्वाइटका अरू पुस्तकहरू पढ्न चाहिन्।

जब डायना चर्चमा आइन् तब उनको बारेमा तिनीहरूले केही टिप्पणी गरेनन्। उनी जस्तो थिइन् त्यस्तै तिनीहरूले माया गरे। तिनीहरूले उनका केटाकेटीहरूलाई आफ्नो साथमा राखे ताकि उनले चर्चका कार्यक्रमहरूमा भाग लिन सकून्। जब अगुवा एल्डरले बाइबल अध्ययनको बारेमा सुनाएका थिए उनले पनि बाइबल अध्ययन गर्न चाहिन् र सो भनिन्। लोरेनले बिचमा बोल्यो “तिमीले के सुन्न चाहन्छौ म भन्नेछु।” उनीसँग बाइबल अध्ययन नगरेको उसलाई अलिकति लाज लागेको थियो। “म आफै व्यक्तिगत रूपमा बाइबल अध्ययन गर्न चाहन्छु,” उनले भनिन्।

एल्डर लोरेल हेरोल्ड र उनकी श्रीमती क्यारोल उनीहरूको घरमा प्रत्येक हप्ता २८ हप्तासम्म आए। जब डायनाले अध्ययन गर्न थालिन् तब उनको सांसारिक देखावटी परिवर्तन हुन थाल्यो। उनको जीवन पद्धतिको बारेमा कसैले पनि आलोचना गरेको थिएन। कसैले पनि प्रचार गरेको थिएन। जब चर्चका सदस्यहरूले उनलाई माया गरे र जब उनले येशू ख्रीष्टको जीवन, मृत्यु र पुनरुत्थानको बारेमा र उनीमाथि खन्याइएको परमेश्वरको प्रेमको बारेमा सिकिन् तब उनमा सांसारिक कुराहरूप्रतिको मोह छोड्न थालेको थियो।

बाइबल अध्ययनको उनको चासोले लोरेनलाई अचम्म लागेको थियो। ऊ हुर्किरहेको बेलामा के सिक्न सकेको थिएन होला भन्ने चासो लागेर अब उसले पनि आफै बाइबल अध्ययन गर्न थाल्यो। दुवै जना बप्‍तिस्मा लिने निधो गरे।