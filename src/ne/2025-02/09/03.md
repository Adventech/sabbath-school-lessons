---
title:  अशान्ति र गन्जागोल संसारका परिस्थितिहरूका बिचमा आशा
date:   26/05/2025
---

भजनसंग्रहमा व्यक्त गरेका धेरै जसो भाषाहरू प्रतीक, सङ्केत वा चिन्हको रूपमा व्यक्त गरिएका छन्। तर आखिरमा आएर यस पृथ्वी ग्रहको पुनर्स्थापना गर्ने मामिलाको वर्णन गर्दा त्यो वर्णन प्रतीक, चिन्ह वा सङ्केत नभएर वास्तविक नै हो भनेर हामीले बुझ्नुपर्छ। जब येशू फर्किनुहुन्छ यो भौगोलिक पृथ्वीको उथलपुथल हुनेछ भनेर हामीलाई भजनसंग्रह ४६ले सिकाउँछ। उहाँको पुनर्आगमनले यस पृथ्वीलाई अत्यन्तै प्रभाव पार्नेछ। तर चट्टान, समुद्र र पहाडहरूलाई मात्र असर पर्नछैन। पृथ्वीको इतिहासको अन्तिम पराकाष्ठा नै विश्वका सारा साम्राज्यहरू चक्नाचुर गर्ने योजना हो भनेर बाइबलमा कोरिएको छ। मानवीय सरकार वा राज्य शक्तिले राजनैतिक, सामाजिक, आर्थिक र जातिय प्रणालीलाई दयनीय र तहसनहस गरिरहेका छन्। राज्य र धर्मको नाउँमा हजारौँ वर्षसम्म मानिसहरूलाई कष्ट र दुःख दिइरहेका छन्। त्यो सदाको निम्ति अन्त हुनेछ।

`पढ्नुहोस्: यर्मिया ४:२३-२६ पढ्नुहोस्। यस संसारको भविष्यको बारेमा यहाँ के उल्लेख गरिएको छ? नयाँ स्वर्ग र नयाँ पृथ्वीको पुनः संरचना नहुञ्जेल (प्रकाश २१:१) यो पृथ्वीको भविष्य नै अन्धकार छ भन्ने धारणामा हामी छौं।`

यस पृथ्वी वा संसारको गति के हुनेछ भनेर बाइबलले हामीलाई भविष्यवाणीद्वारा देखाउँछ। दानिएलले देखेका दिव्यदर्शन दानिएल ७मा लेखिएको छ। त्यहाँ हुरीबतास चलिरहेको समुद्रबाट विश्वका राष्ट्रहरूका उदय हुनेछन् भनेर लेखिएको छ। सारा पृथ्वीमा कलह, विवाद र अशान्तिका हावाहरू फैलिनेछन् र पृथ्वी युद्धको आवाजले घन्किनेछ। एउटा सांसारिक राष्ट्र ढलेर अर्को राष्ट्रको उदय हुनेछ। तर तिनीहरूमा कुनै पनि राष्ट्र हुनेछैन जसले मानवीय समस्या र पीडाका समस्याहरूलाई समाधान गर्न सक्छ। संसारका राष्ट्रका शासक वा अगुवाहरूले गर्ने सबै व्यवस्था वा कामहरू स्वार्थ र पापले नै भरिरहेका हुन्छन्।

दानिएलले दिव्यदर्शनमा देखेका कुनै पनि राष्ट्र वा देश परमेश्वरका जनहरूका निम्ति सुरक्षित घर भनेर दाबी गर्न सक्दैनौं। हुन त एक राष्ट्रभन्दा अर्को राष्ट्र असल नभएको त होइन। तर हाम्रो नागरिकता स्वर्गमा छ भनेर हामीलाई थाहा छ (फिलिप्पी ३:२०)। यस पृथ्वीका डामाडोल, अराजकता, आततायी अवस्था र अशान्तिका माथि स्वर्गको उच्च स्थानमा सिंहासन छ जसलाई कसैले पनि हल्लाउन सक्दैन (इजकिएल १:२६)। आफ्नो दोस्रो आगमनभन्दा पहिले संसारमा अराजकता, अव्यवस्था र डामाडोल हुनेछ भनेर येशूले हामीलाई सिकाउनुभएको छ (मत्ती २४)। तर हाम्रो पृथ्वी ग्रहको जुनसुकै अवस्था भए तापनि हामी विश्वासमा अडिग भएर बस्न सक्छौं किनभने हामीलाई थाहा छ कि यस पृथ्वी परमेश्वरको नियन्त्रणभन्दा बाहिर छैन। उहाँले उहाँका प्रतिज्ञाहरू पूरा गर्नुहुनेछ भनेर हामीलाई वचन दिनुभएको छ: “जाति-जातिहरूमा कोलाहल छ, राज्यहरू पतन हुन्छन्, उहाँले आफ्नो सोर उचाल्नुहुन्छ, पृथ्वी पग्लन्छ। सर्वशक्तिमान् परमप्रभु हाम्रो साथमा हुनुहुन्छ, याकूबका परमेश्वर हाम्रो शरणस्थान हुनुहुन्छ” (भजनसंग्रह ४६:६-१०)। यस संसारको छोटो समय बिती जानेछ। येशूलाई धन्यवाद छ कि सबै थोक उहाँको हातमा छ।

`यस संसारमा डामाडोल भइरहेको छ, जताततै त्राहि त्राहिका आवाजहरू सुनिरहेका छन्। निरङ्कुश शासकहरूले हजारौँ मानिसहरूलाई अहिले पनि मारिरहेका छन्। यो संसार त अनियन्त्रित भइरहेको देखिन्छ। दानिएल ७को भविष्यवाणीअनुसार अन्तमा आएर सबै ठिक हुनेछ भन्ने आशामा हामी विश्वाससाथ कसरी झुण्डिरहने?`