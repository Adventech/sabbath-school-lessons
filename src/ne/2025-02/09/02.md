---
title:  कष्टको समयमा सहयोग गर्न परमेश्वर जहिले पनि उपस्थिति हुनुहुन्छ
date:   25/05/2025
---

`पढ्नुहोस्: भजनसंग्रह ४६ पढ्नुहोस्। भजनसंग्रहका लेखकमा मात्रै नभई हाम्रै जीवनमा पनि हामी अनेकौँ आँधीबेहरी र अशान्तिका सामना गरिरहेका छौं। फेरि अन्तिम दिनमा महान् द्वन्द्वको चपेटामा हामी पनि पर्नेछौं भनी हामीलाई थाहा छ। तर यस भजनबाट हामी के आशाको सन्देश पाउँछौं?`

हिब्रूको पुस्तकमा पाइने विषयवस्तु भजनसंग्रह ४६मा पनि केही हदमा देखा परेको हामी देख्छौं: त्यो अझ उत्तम थोक। यस संसारका महापूजारीभन्दा येशू उत्तम महापूजारी हुनुहन्छ। मन्दिरमा गरिने सबै पशु बलिहरूभन्दा उहाँको बलि उत्तम छ, पृथ्वीमा प्रतिकको रूपमा रहेको पवित्र मन्दिरभन्दा स्वर्गमा रहेको पवित्र मन्दिर उत्तम छ।

तर भजनसंग्रहले फरक तरिका अपनाएको पाइन्छ। लेखकले असल थोक लिएर उत्तम थोकसँग तुलना गरेका छैनन्। तर विद्रोही संसार र त्यसले ल्याएका भयानक नतिजाहरूको विपरित हाम्रो निम्ति उत्तम थोकहरू परमेश्वरले बन्दोबस्त गरिरहनुभएको छ भन्ने उहाँको प्रतिज्ञा लेखकले प्रस्तुत गर्दछ।

हामी युद्धभूमिमा परे तापनि, अनेकौँ दुःख-कष्टको भुमरीमा परे तापनि, सामाजिक, राजनैतिक, आर्थिक र व्यक्तिगत उथलपुथलमा हामी परे तापनि वा सामना गर्नुपरे तापनि आशा र प्रतिज्ञाका वचनहरूले भजनसंग्रह भरिएको छ। अन्तमा आएर हामी यस अडानमा स्थिर रहनैपर्छ, “शान्त रहो, तिमीले यो थाहा पाउनु कि म नै परमेश्वर हुँ” (भजनसंग्रह ४६:१०)। एक दिन संसारमा आइरहेका राजनैतिक, सामाजिक, भौगोलिक आँधीबेहरीहरू अन्तमा अन्त्य हुनेछन्, र परमेश्वरलाई सारा पृथ्वीमा उचालिनेछ वा उहाँको नाउँ सर्वोच्च स्थानमा राखिनेछ (भजनसंग्रह ४६:१०)।

यहाँ के लेखिएको छ सो याद गर्नुहोस्। “हामी डराउनेछैनौं, चाहे पृथ्वी उथलपुथल होस् वा भूकम्पले हल्लियोस् वा पर्वतहरू समुद्रको गर्भमा खसून्, चाहे समुद्र गर्जोस् र फीँज काढ़ोस्, र चाहे त्यो उर्लेर आउँदा पर्वतहरू थर्कून्” (भजनसंग्रह ४६:२-३)।

दोस्रो आगमनमा हुने दृश्यहरू मानव कल्पनाभन्दा बाहिरको छ: “आकाशचाहिँ चर्मपत्रको मुट्ठो बेह्रिएझैँ लोप भयो, र हरेक टापू र पहाड तिनीहरूका आफ्ना-आफ्ना ठाउँबाट हटेर गए” (प्रकाश ६:१४)। अनि यो पनि “तिमीहरू परमेश्वरको दिन प्रतीक्षा गर्दछौ, र त्यस दिनलाई नजिक ल्याउन चाहन्छौ, जुन दिन आकाशहरू जलेर भस्म हुनेछन्, र तत्त्वहरू आगोको रापमा पग्लनेछन्” (२ पत्रुस ३:१२)। हाम्रो यो वर्तमान संसार जहाँ दुष्ट, आतङ्ककारी, एकले अर्कोलाई दमन गर्ने, एक राष्ट्रले अर्को राष्ट्रलाई आक्रमण गर्ने, र आणविक युद्धका निम्ति तयार हुने महाशक्ति राष्ट्रहरूको बादल सदाको निम्ति रहनेछैन। परमेश्वरले हाम्रो निम्ति के तयार गरिरहनुभएको छ, त्यसको कल्पना गर्न पनि कुनै बुद्धिजीविका दिमागमा पर्याप्त सोच्ने क्षमता पनि छैन। अहिले हाम्रो जीवनलाई थामिरहनुपर्छ, विश्वास वा आस्थाप्रति प्रयत्नशील हुँदै अगाडि बढिराख्नुपर्छ र हामीमा भएका परमेश्वरका ज्ञानहरूलाई पक्रिराख्नुपर्छ। येशूको क्रूसमा झुण्डिरहनुपर्छ।

`संसारमा जतिसुकै खराब तत्त्वहरू छन्, खराब तत्त्वहरूका बिगबिगी छन् र अझ झन् खराब हुनेछन्। परमेश्वरको स्वभाव, चरित्र, शक्ति र भलाइको बारेमा हामीमा ज्ञान भएको अनुसार हामी कस्तो आशावादी भएर बाँचिरहनुपर्छ? क्रूसको बारेमा सोच्नुहोस् त?`