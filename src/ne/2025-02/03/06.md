---
title:  वेश्याको बारेमा फैसला हुन्छ
date:   17/04/2025
---

`पढ्नुहोस्: प्रकाश १९:१-९ पढ्नुहोस्। दुई समारोहहरू सँगसँगै भइरहेको यी पदहरूमा उल्लेख गरिएको छ: वेश्याको अन्त र ख्रीष्टले आफ्नी दुलहीसँग विवाह। दुवै घटनाहरूले परमेश्वरको धार्मिकता र प्रेमिलो चरित्रलाई एकै पल्ट कसरी प्रदर्शन गर्न सम्भव भएको छ?`

विश्वासघाती जीवन अर्थात् बप्तिस्माको समयमा येशू र चर्चसँग एकमत भएर चल्ने भाकललाई तोडेर चल्दा अत्यन्तै पीडादायी मोल तिर्नुपर्छ। जोडीका बीचमा विश्वासघानले अड्डा जमायो भने तिनीहरूका छोराछोरी र अरूहरूलाई पनि कहालीलाग्दो असर पर्दछ। जतिसुकै दयालु, हितैषी र धैर्य भए पनि जोडीमा एक जनाले विश्वासघात गऱ्यो भने ढिलो वा चाँडो त्यो समय आउँछ जब भत्केको वैवाहिक जीवन फेरि मर्मत हुन सक्दैन।

हाम्रो संसार जब त्यस बुँदामा पुग्छ तब मानिसहरूका हृदयहरू कठोर भएर कठाङ्ग्रिएका हुन्छन् र हृदयमा पछुताव गर्ने बिन्दु पनि हुँदैन। त्यस परिस्थितिमा यस संसारको अस्तित्वको निरन्तरताको अर्थ नै हुँदैन। पापले ल्याउने दुःख, कष्ट र आतङ्कका लगामहरू नियन्त्रण नै गर्न सकिएन भने यस संसार रहनुको मतलब नै हुँदैन। अनन्त जीवन गुमाउने आफ्ना प्रियजनहरूप्रति हाम्रो हृदय रोला, पापको भुमरीमा परिरहेको हाम्रो संसार दुःख-कष्टमा पर्ला तर ती सबैको अन्त हुनेछ भन्ने ज्ञानमा हामी रमाउनुपर्दछ। यस संसारको अन्त भएर सुरुमा परमेश्वरको योजनाअनुसार यो पृथ्वीको पुनर्स्थापना हुनेछ भन्ने आशामा हामी झुण्डिरहनुपर्छ। त्यो समय आउनेछ जब कोही पनि परमेश्वरबाट अलग हुनेछैन किनकि हामीले कडा बाटोबाट यो सिक्यौं कि उहाँबाट अलग हुँदा हामी वा यस संसारमा विध्वंस मचिन्छ भन्ने उहाँको धारणा ठीक थियो।

`पढ्नुहोस्: प्रकाश २१:१-४मा विवाहको चित्रण कोरिएको छ। यसमा भरिएको आशा र प्रतिज्ञाको अर्थ के हो? ती पदहरूमा हामीलाई दिएको आशाका वाणीहरूमा कसरी विश्वस्त हुन सक्छौं भनेर प्रस्तुत गरिएको छ?`

“असली रूपमा विवाह भनेको जीवनभरको निम्ति हो। यो ख्रीष्ट र उहाँको चर्चको बिचमा हुने एकाकारको प्रतिक हो। जुन मिजास ख्रीष्टले उहाँको चर्चलाई देखाउनुहुन्छ, त्यही मिजास पति र पत्नीले एक आपसको बिचमा देखाउनुपर्छ।”—एलेन जी. ह्वाइट, टेस्टिमोनिज फर द चर्च, ठेली ७, पृ. ४६।

जब मानव जातले ख्रीष्टलाई अस्वीकार गरे र तिरस्कार गरेर उहाँलाई दिनुपर्ने हाम्रो प्यार अरू मानव निर्मित देवीदेवताहरूलाई दियो, उहाँले कल्पना नै गर्न नसक्ने पीडा, वेदना र कष्ट भोग्नुभएको थियो। तैपनि उहाँले हाम्रो निम्ति आफूलाई नै सुम्पनुभयो। अरू देवीदेवताहरूमा लागेर हामीले गरेका वेश्यवृति र विश्वासघातको निम्ति उहाँले मोल तिर्नुभयो। यदि हामी पश्चात्ताप गरेर पापबाट फर्केर जिउन सक्यौं भने हामीलाई अनन्त जीवनको प्रतिज्ञा उपलब्ध गराइएको छ।

`प्रकाश २१:१-४मा चित्रण गरेको अन्तको आश्वासनलाई १ पत्रुस १:१८, १९ले कसरी समर्थन जनाएको छ?`