---
title:  सुन्दरी र सौभाग्यवटी दुलही
date:   14/04/2025
---

आफ्ना भक्तजनहरूलाई परमेश्वरले कुन दृष्टिकोणले हेर्नुहुन्छ भनेर इजकिएल १६ले हामीलाई अत्यन्तै चकित बनाउने तरिकाले वर्णन गर्दछ। इस्राएली राष्ट्र खेतबारीमा बेवारिसे तरिकाले फ्याँकिएको शिशुसँग परमेश्वरले तुलना गर्नुभएको छ। त्यो शिशु त्यहीँ मरोस् भनेर निष्ठुर आमाले त्यागेको थियो। उहाँले त्यस शिशुलाई घरमा लानुहुन्छ। उनलाई सफा गर्नुहुन्छ अनि हुर्काउनुहुन्छ। जब उनी ठूली हुन्छिन् तब उनलाई विवाह गर्नुहुन्छ। यो हुन नसक्ने विवाहको प्रभावकारी चित्रण हो।

`पढ्नुहोस्: इजकिएल १६:१-१४ पढ्नुहोस्। खेतमा बेवारिसे तरिकाले फ्याँकिएको शिशु तर हुर्किएपछि दुलहीको उच्च स्थानमा आसन गरिएको विवरणले हामीप्रति परमेश्वरका नियतहरू कस्ता रहेछन् भनेर कसरी सिकाउँछ?`

उहाँको स्याहार र संरक्षणमा इस्राएल अत्यन्तै सुन्दरी भइन् भनेर परमेश्वरले बताउनुहुन्छ (इजकिएल १६:१३)। जब परमेश्वरले उनलाई पहिला भेट्टाउनुभयो तब कसैले पनि उनी सुन्दरी भएको देखिएको थिएन। उनकै सन्तानबाट उनी त्यागिएकी थिइन्। उनी मरून् भनेर नै खेतबारी वा मरुभूमिमा फ्याँकिएकी थिइन्। जब परमेश्वरले उनमाथि आफ्नो ध्यान राख्नुभयो तब उनी झन्-झन् सुन्दरी भएकी थिइन् र उनी संसारको सामु चर्चाको विषय भएकी थिइन्। राजा दाऊद र सोलोमन राजाको समयमा र अरू इस्राएलका सुरुका राजाहरूको समयमा त्यो चित्रण सत्य थियो। इस्राएलको भव्यता र गौरवको प्रशंसा सुनेर शेबाकी महारानीले इस्राएलसम्म विशेष यात्रा गरेकी थिइन्।

इस्राएलको सुन्दरता सबै परमेश्वरको उपहार थियो। उनी सुन्दरी थिइन्। परमेश्वरकी दुलही भएकोले संसारले उनको बारेमा चर्चा गर्थ्यो। उनको सुन्दरताको विषयमा परमेश्वरले भन्नुभएको थियो, “तेरो सौन्दर्यले गर्दा तेरो ख्याति जाति-जातिहरूका बीचमा फैलियो, किनभने मैले तँलाई दिएको गौरवको कारण तेरो सौन्दर्य कलङ्करहित थियो” (इजकिएल १६:१४)।

बाइबलमा बारम्बार यो विषय दोहोऱ्याइरहेको छ: परमेश्वरकी दुलही सुन्दर छिन्, उनले केही गरेकोले होइन तर उहाँले उनमाथि निगाहा बर्षाउनुभएकोले नै उनको रूप परिवर्तन भएको छ। त्यसै गरी परमेश्वरलाई विश्वास गर्ने भक्तहरू उहाँको अगाडि सुन्दर देखिन्छन्। तर हामी त्यो स्थितिमा आउन हामीले केही गरेकाले होइन। परमेश्वरले हामीहरूलाई निगाहा देखाउनुभएर उहाँको मुक्तिलाई हामीमाथि बर्षाउनुहुन्छ। उहाँको धार्मिकताको वस्त्रले हामीलाई ढाकेकोले हामी सुन्दर छौं। परमेश्वरको आफ्नै धार्मिकताले हामी सजिएका छौं (२ कोरिन्थी ५:२१)।

सबै थोकहरू असलै थियो, तर इजकिएलको अर्को पदले उनमा कसरी विकृति पैदा भएको थियो भनेर बताउँछ, “‘तर तैंले आफ्नो सौन्दर्यमा भरोसा राखिस् र तेरो ख्याति फिँजाएर तँ एक वेश्या भइस्। तेरो छेउबाट भएर जाने जोसुकैलाई पनि तैंले आफ्नो निगाह राखिस् र तेरो सौन्दर्य त्यसैको भयो” (इजकिएल १६:१५)।

परमेश्वरको महिमा, भलाइ, चरित्र, स्वभाव र मिजासलाई प्रतिबिम्बित गर्न हामी सृष्टि गरिएका थियौं। तर परमेश्वरले नै सृजना गर्नुभएको सौन्दर्यता, इज्जत, सम्मान आफूले आफ्नै लागि बनाएको हो भनेर जब मानिसहरूले फुर्ती लगाउँछन् तब त्यो सुन्दरता सस्तो, कमसल र बेकारको हुन जान्छ साथै समस्याहरू ओइरन थाल्छन्।

`हाम्रो आफ्नै बाहुबल, बुद्धि र चलाकीले ठूलो भएका छौं भनेर फुर्ती लगाउँदा के-के खतराहरू उत्पन्न हुन थाल्छन्? हामी आफैमा के न के छ र हामी परमेश्वरको निगाहा पाउँछौं र उहाँको प्रेमको योग्य छौं भन्ने कुराको सोच कसरी आउन सक्छ? अध्यात्मिक अहङ्कारबाट हामी सधैँ कसरी सुरक्षित भएर बस्ने?`