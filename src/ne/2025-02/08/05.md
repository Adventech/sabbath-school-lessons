---
title:  भजन ५
date:   21/05/2025
---

`पढ्नुहोस्: भजनसंग्रह ५ पढ्नुहोस्। यसमा मुक्ति पाएका र मुक्ति गुमाएकाहरूका बिचमा भएको विपरित चरित्र दाऊदले उल्लेख गर्दछन्। यही भजनलाई प्रकाश १४:१-१२सँग तुलना गर्नुहोस्। तिनीहरूमा के समान धारणाहरू छन् र परमेश्वरका अन्तिम युगमा रहेको बाँकी सन्तानको भागिदार हुनु भनेको के रहेछ भनेर यसले तपाईंलाई कसरी बुझाउँछ?`

परमेश्वरमा भएकाहरूमा खराब हुन सक्नेछैन भनेर दाऊदले उल्लेख गरेको शिक्षाप्रद छ (भजनसंग्रह ५:४)। पवित्रस्थानको उद्देश्य नै परमेश्वर उहाँका जनहरूका बिचमा रहने हो। ख्रीष्टका राज्यमा पनि ख्रीष्ट उहाँका जनहरूसँग रहनुहुने भनिएको छ (प्रकाश २१:३)। जो मानिसहरू परमेश्वरका सिंहासनको नजिक रहन्छन्, तिनीहरू मुक्ति पाएका हुनुपर्दछ।

भजनसंग्रह ५:७मा दाऊदले उल्लेख गरेका आराधनाको बारेमा वर्णन गरिएको पनि उल्लेखनीय मान्नुपर्छ। परमेश्वर र शैतानको बीचमा भइरहेको महाद्वन्द्वको मुल विषय पनि आराधना हो। प्रकाश १३मा “आराधना” वा “परमेश्वरलाई दण्डवत् गर” भनेर ५ पटक लेखिएको छ। तीन स्वर्गदूतहरूका सन्देशले पनि सृष्टि गर्नुहुनेलाई दण्डवत् गर भनेर संसारलाई आह्वान गरेको छ। दाऊदले परमेश्वरको भय मान भनेका छन्। यही सन्देश नै बाँकी सन्तानले संसारलाई आह्वान गर्नुपर्ने भनेर मानिएको छ, “परमेश्वरको भय मान र उहाँको महिमा गर, किनभने उहाँको न्यायको घडी आएको छ” (प्रकाश १४:७)।

प्रकाश १४मा उल्लेख गरिएको अनुसार मुक्ति पाएकाहरूको मुखमा छल छैन भनेर उल्लेख गरेको पनि याद गर्नुहोस्। तिनीहरू सत्यवादी हुन्छन्। तिनीहरूका वचन र कामले परमेश्वरका धार्मिक चरित्रलाई प्रतिबिम्ब गर्दछन्। तर दाऊदको अनुसार दुष्टहरूका मुखमा सत्य हुँदैन (भजनसंग्रह ५:९)।

प्रकाशको पुस्तकको मुख्य भागमा यूहन्नाले कसरी दृश्य प्रस्तुत गर्दछन् त्यो अचम्मलाग्दो छ: पापीहरूलाई मृत्युबाट तानेर परमेश्वरको उपस्थितिमा उभ्याउने अवसर दिइएको छ। त्यो अधिकार तिनीहरूले आर्जन गरेका थिएनन्। परमेश्वरका थुमा जो मानिसका धर्मी पुत्र हुनुहुन्थ्यो, उहाँ तिनीहरूसँग उभिनुभएकोले तिनीहरू परमेश्वरका सामु उभिन अवसर पाएका हुन्। तिनीहरूलाई क्षमा दिइसकेका छन्, तिनीहरूले मुक्ति पाएका छन्। तिनीहरूले आफ्नो दोष आफैले बोक्नुपरेन (भजनसंग्रह ५:१०सँग तुलना गर्नुहोस्), किनभने परमेश्वरका थुमाले तिनीहरूका पाप बोक्नुभएको थियो (हेर्नुहोस्, यशैया ५३:१२ र २ कोरिन्थी ५:२१)।

जब परमेश्वरको नाउँ तपाईंको हृदयमा कोरिन्छ तब तपाईं चुपचाप बसिरहन सक्नुहुन्न। परमेश्वरका जनहरूले अन्तिम दयाको प्रस्ताव वा सन्देशलाई उच्च स्वरले सुनाउनेछन् (प्रकाश १४:७)। “तपाईंमा शरण लिनेहरूचाहिँ रमाऊन्, र तिनीहरू सधैँ हर्षले गाऊन्। तपाईंले नै तिनीहरूको रक्षा गर्नुहोस्, र तपाईंको नाउँलाई प्रेम गर्नेहरू तपाईंमा आनन्दित होऊन्” (भजनसंग्रह ५:११)।

`न्यायको दिनमा पवित्र र सिद्ध परमेश्वरको सामु उभिने कल्पना गर्नुहोस्। तपाईंले गर्नुभएको प्रत्येक काम उहाँको सामु खुला हुन्छ। तपाईंलाई येशू ख्रीष्टको खाँचो किन छ भनेर त्यसले कसरी बताउँछ?`