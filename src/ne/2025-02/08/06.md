---
title:  अपराधी वा पापमा रमाउनेहरूलाई तपाईंका मार्ग सिकाउनुहोस्
date:   22/05/2025
---

यशैया ६:१-८मा यशैयाको सामु परमेश्वरका सिंहासन कक्षमा प्रभु देखा पर्नुभएको पछि उनका अधर्महरू मेटिए र उनका पापहरू क्षमा भए भनेर उनलाई घोषणा गरिएको थियो। त्यसपछि परमेश्वरले कसलाई सन्देश दिन पठाउँ भनेर सोध्नुहुँदा “म हाजिर छु। मलाई पठाउनुहोस्” भनेर यशैयाले भनेका थिए (यशैया ६:८)। जब परमेश्वरसँग आफ्नो ठिक सम्बन्ध भएको उनले महसुस गरे तब आफ्ना कमीकमजोरीहरू थाहा पाए तापनि प्रभुको निम्ति काम गर्न उनी तयार भएका थिए।

के त्यो अनुभव हाम्रो पनि होइन र? यदि हामीमा मुक्ति भएन भने अरूहरूलाई मुक्तिको बारेमा कसरी सुनाउने? हो, अहिले नै हामी मुक्ति पाउन सक्छौं, त्यो मुक्ति येशूमाथि विश्वास गर्दा पाइन्छ, र उहाँले हाम्रा निम्ति के गर्नुभयो सो आभारित भएर स्वीकाऱ्यौं भने अहिले नै हामी मुक्तिको अनुभव गर्न सक्छौं।

`पढ्नुहोस्: परमेश्वरले दाऊदको पाप क्षमा गर्नुभयो भनेर उनलाई थाहा पाएपछि उनले के गर्ने प्रतिज्ञा गरे? हेर्नुहोस्, भजनसंग्रह ५१:७-१५।`

कसैलाई परमेश्वरको सम्मुखमा बोलाइनुको अर्थ उसलाई फेरि फिर्ता पठाउनु हो। परमेश्वरले आफ्नै निर्णयमा मुक्ति पाएकाहरू पतित संसारका निम्ति उहाँका मुख्य आवाज भएर उहाँको सेवा गर्न खटाउनुभएको थियो। कुनै बखत उहाँका जनहरूका प्रभाव यस पृथ्वीका मानिसहरूले प्रभावकारी रूपमा अनुभव गर्नेछन्। पतित ग्रहमा उहाँको अन्तिम आह्वानले सारा संसार नै चम्किनेछ भनेर प्रकाश १८:१ले बताउँछ।

“कोही येशूकहाँ आउने बित्तिक्कै उहाँ उसका बहुमूल्य मित्र हुन जान्छन्। त्यो खबर अरूलाई सुनाउन उसको हृदय आत्तुरी हुन जानेछ। मुक्ति र पवित्र पार्ने सत्यलाई हृदयमा बन्द गरी राख्न सक्दैन। यदि हामी येशूका धार्मिकताको वस्त्र पहिरेका छौं र पवित्र आत्माले भरिएर हाम्रा हृदय भरिएको छ भने हामी चुपचाप बस्न सक्दैनौं। यदि प्रभु हाम्रो निम्ति मिठो भएको स्वाद पाउँछौं भने अरूलाई केही न केही भन्न उत्सुक हुनेछौं। जसरी फिलिपले मुक्तिदातालाई भेट्टाउने बित्तिक्कै उत्सुक भएर अरूलाई सुनाएका थिए, त्यसरी नै अरूहरूलाई उहाँको सम्मुख आउन हामीले पनि आह्वान गर्नेछौं।”—एलेन जी. ह्वाइट, स्टेप्स टु क्राइस्ट, पृ. ७८।

प्रकाश १४ अध्यायमा उल्लेखित तीन स्वर्गदूतहरूका सन्देश अनन्त सुसमाचारमा आधारित भएको पाइन्छ (प्रकाश १४:६)। स्वर्ग र पृथ्वी, समुद्र र पानीका मुहानहरूलाई सृष्टि गर्नुहुनेको आराधना गर्न आह्वान (प्रकाश १४:७) गर्नुभन्दा अघि नै अनन्तको सुसमाचार थियो। त्यो समाचार बेबिलोनको पतन हुनुभन्दा अघि (प्रकाश १४:८) वा पशु र उसको प्रतिमालाई ढोग भन्ने आह्वान गर्नुभन्दा अघि (प्रकाश १४:९) नै सुसमाचारको जग, येशूमा पाइने मुक्तिको बारेमा घोषणा गरिएको थियो। येशूमा पाइने आशा, प्रतिज्ञा र मानिसहरूलाई येशूले के गर्नुभयो त्यसप्रति आशक्त भएन भने वा विश्वास गरेन भने तीन स्वर्गदूतहरूका चेतावनी र सन्देश घोषणा गर्नुको अर्थ केही हुँदैन। येशूमा भएको अनन्त सुसमाचार भएन र हामी आफैले अनुभव गर्न सकेनौं भने संसारका निम्ति उपयोगी कुरा हामीले भन्ने केही हुँदैन।

`तीन स्वर्गदूतहरूका सन्देश प्रसारण गर्नुभन्दा अघि हामीलाई अनन्त सुसमाचारतिर औँल्याएको धारणाप्रति ध्यान गर्नुहोस्। हामीले विश्वास गर्ने सबै शिक्षा दीक्षामा यो सुसमाचार आधारित हुनुपर्छ भन्ने सत्यलाई हामीले कसरी हेर्ने?`