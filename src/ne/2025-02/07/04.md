---
title:  आगोले जलिरहेको कोइला जस्तै
date:   13/05/2025
---

बाइबलमा करूब स्वर्गदूत जीवित जीवहरू भनेर सम्बोधन गरिएको छ (इजकिएल १०:८)। तिनीहरू सुनको प्रतिकको रूपमा पनि देखिन्छन् (प्रस्थान २५:१८)। पुरानो करारभरि तिनीहरू जताततै देखा परेका छन्। तिनीहरू परमेश्वरको सिंहासन अघि उभिरहने स्वर्गदूतहरू भनेर चित्रण गरिएको छ। तिनीहरूले जगत्मा परमेश्वरको महिमा, तेज वा प्रताप फैलाइरहन्छन्। पवित्र मन्दिरको महा पवित्रस्थानको पर्दामा पनि तिनीहरूका चित्रहरू बुनिएका हुन्थे (प्रस्थान २६:१)। सृष्टिमाथि भएको परमेश्वरको सर्वोच्च शक्ति भजनसंग्रहको पुस्तकले कविताको शैलीमा चित्रण गर्दछ। उहाँ करूबद्वारा आकाशमा घुम्नुहुन्छ भनेर त्यस चित्रणमा कोरिएको छ (भजनसंग्रह १८:१०)। पवित्र वासस्थानको महा-पवित्रस्थानमा राखिने करारको सन्दुकमा तेजावी सुनका दुई करूबहरू पखेटाहरूसहित बनाउन परमेश्वरले मोशालाई आदेश दिनुभएको थियो। तिनीहरूका पखेटाहरू एक आपसमा फैलिएको हुन्थ्यो (प्रस्थान २५:१८-२०)।

`पढ्नुहोस्: इजकिएल १:४-१४ पढ्नुहोस्। यशैया ६:१-६ र प्रकाश ४:१-११मा देखाइएका दृश्यहरूसँग इजकिएलले गरेको चित्रण कसरी मिल्दछ?`

परमेश्वरको शक्तिलाई अत्यन्तै प्रभावकारी तरिकाले इजकिएलले प्रस्तुत गरेका छन्। सुरुमा त्यहाँ भएका दृश्यहरू हामीलाई अलमलमा पार्न सक्छन्। परमेश्वरका जनहरू दुःखद र कष्टकर परिस्थितिमा थिए। तिनीहरू इस्राएलमा होइन, बेबिलोनमा युद्धबन्दीका जीवन बिताइरहेका थिए। आफूलाई देखाएको दृश्यलाई मनन गरिरहँदा इजकिएलले आफ्ना आँखाहरू माथितिर उठाउँछन् र उनले परमेश्वरको सिंहासन सबैभन्दा माथि देख्छन्।

अरू “सिंहासन”-का दिव्यदर्शनहरूमा भएका महत्त्वपूर्ण समानता हेर्नुहोस्। इजकिएल र यूहन्नाले दिव्यदर्शनमा देखेका जीवित जीवहरूमा त्यही खालका अनुहारहरू थिए: सिंह, चील, गोरु र मानिस।

इजकिएलले सुरुमा देखेका चार वटा अनुहारहरू भएका सहस्यमय जीवहरूको बारेमा व्याख्या गरेका थिएनन्; पछि सिंहासनको कक्षमा देखा परेका (इजकिएल १०:१-२१) ती जीवहरूलाई करूब भनेर सम्बोधन गरिएको थियो। सराफ स्वर्गदूतहरूले आगोको भुङ्ग्रो बोकेका यशैयाले पनि देखेका थिए। यूहन्नाका दिव्यदर्शनमा देखेका जीवहरूका अनुहारहरू पनि त्यही खालका थिए।

जब परमेश्वरको सिंहासनमा जहाँ देखिन्छ, मोशाले राखेका करारको सन्दुक होस् (प्रस्थान २५:२२) वा अगमवक्ताहरूले देखेका चकित पार्ने दिव्यदर्शनहरूमा होस्, करूबहरू जहिले पनि थिए। परमेश्वरका सबै जीवहरूले उहाँको महिमालाई प्रतिबिम्ब गर्न सृष्टि गरिएका थिए। परमेश्वरको स्वरूपमा सृष्टि गरिएका मानव प्राणी होस् वा स्वर्गदूतहरू होस्, उहाँको तेजस्वी र महिमामय सिंहासनको शोभा दिन सृजिएका थिए।

`सर्वशक्तिमान् परमेश्वर पवित्र, पवित्र, पवित्र हुनुहुन्छ। इजकिएलको दिव्यदर्शनमा देखेका पवित्रता हाम्रोभन्दा कतिको विपरित छ? यसले हामीलाई सुसमाचारको आवश्यकतालाई कसरी देखाउँछ?`