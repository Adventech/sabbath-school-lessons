---
title:  यहाँ म छु, मलाई पठाउनुहोस्
date:   11/05/2025
---

धेरै वर्ष अघिको घटना हो यो। एउटा चर्च भवन पुरानो भएकोले र नयाँ खाना खाने कोठा बनाउनुपरेकोले त्यसको भुइँभन्दा तलको तलालाई भत्काएर नयाँ बनाउन थालिएको थियो। तिनीहरूले पहिले त नयाँ बत्तीहरू जडान गरे। त्यो कोठा बढी सुन्दर देखिनेछ भनेर तिनीहरूले त्यसो गरेका थिए। जब ती बत्तीहरू जडान गरे तब त्यो अझ नराम्रो पो देखिन थाल्यो, किनभने बत्तीले त्यस कोठाको नराम्रो भागहरूलाई देखाएको थियो।

जब यशैयाले परमेश्वरको सिंहासनको बैठक देखे तब उनी स्तब्ध भएका थिए। आफ्नो कमीकमजोरी र आफूमा भएका खराब तत्त्व वा अवगुणहरूको भन्डाफोर त्यस दिव्यदर्शनले गरेको थियो। “धिक्कासर होस् मलाई!” उसले विलाप गरे। “म त खतम भएँ। म त अशुद्ध वा फोहर ओठहरू भएको मानिस पो रहेछु। अशुद्ध र फोहरी कुरा गर्ने मानिसहरूको बीचमा म रहेको छु। मेरै आँखाहरूले महाराजधिराज र सारा जगत्का प्रभुलाई देखेको छु” (यशैया ६:५)। यदि हामी पनि अचानक प्रभुको सामुन्ने देखा पऱ्यौं भने हामीले पनि त्यही अनुभव गर्नेछौं। हामीले गर्ने सबै बहानाहरू परमेश्वरको ज्योतिले हटाउन सक्षम छ। परमेश्वरको उपस्थितिमा हामी खतम भएका महसुस गर्नेछौं। यशैयाको जीवनमा त्यो उनको निम्ति अचम्मको अनुभव थियो।

`पढ्नुहोस्: यशैया ६:६-८ पढ्नुहोस्। “अब म खतम भएँ” भनेर यशैयाले चिच्याउँदा उनलाई थाहा थियो पापको अर्थ के हो। पापको ज्याला मृत्यु हो। तर हामीलाई पापको नतिजाको खाल्डोमा परमेश्वरले छोड्नुभएन वा छोड्न चाहनुभएन। उहाँले हामीलाई प्रेम गरेर उहाँतिर तान्नुभएको थियो। जब यशैयाले परमेश्वरसँग जम्का भेट भयो, त्यसको नतिजा के भयो र त्यो हाम्रै निम्ति पनि किन महत्त्वपूर्ण छ?`

जब सराफ स्वर्गदूतले वेदीको आगोबाट भुङ्ग्रो लिएर यशैयाको मुख छोए तब उनको पाप बिलाएर गएको थियो। यो धुपवेदी हुन सक्छ जहाँ परमेश्वरका जनहरूले बिन्ती चढाउँछन् (प्रकाश ८:३, ४)। उनका पापहरू क्षमा भएको थियो। अब परमेश्वरको उपस्थितिमा उभिन उनी योग्य भएका थिए। तर त्योभन्दा बेसी त सारा संसारमा परमेश्वरको प्रतिनिधि हुन उनलाई खटाइएको थियो।

सराफको अर्थ जलिरहेको जीव भनेर अर्थ लाग्छ। बप्तिस्मा दिने यूहन्नाको बारेमा येशूले गर्नुभएको तारिफ यूहन्ना ५:३५मा यसरी लेखिएको छ, “यूहन्ना बल्दो र चम्किलो बत्ती थिए, र तिमीहरू उनको प्रकाशमा थोरै समय आनन्द मनाउन राजी भयौ।” हुन त, यूहन्ना आफै पनि पापी थिए र उनलाई परमेश्वरको अनुग्रह र मुक्तिको आवश्यक थियो। तर उनको सेवाकार्यले येशूलाई औँल्याएका थिए, जसले अनुग्रह र मुक्ति ल्याउन सक्ने एक मात्र हुनुहुन्थ्यो।

परमेश्वर पिताको महिमाको सिद्ध र परिपक्व प्रतिनिधि भएर येशू आउनुभएको थियो। तर परमेश्वरले पापी अगमवक्तालाई पनि स्वर्गको सराफ स्वर्गदूतको जस्तै काम गर्न पठाउनुभएको थियो।

`आफ्नो पाप धोएको थाहा पाएपछि मात्रै यशैयाले भने, म यहाँ छु, मलाई पठाउनुहोस्। येशूको रगतले हाम्रो पाप धोएपछि यशैयाले जस्तो हामी प्रत्येकले जवाफ कसरी दिन सक्ने हुन्छौं?`