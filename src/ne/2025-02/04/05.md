---
title:  अन्यजाति वा सनातन सृष्टिकर्ता परमेश्वरलाई विश्वास नगर्ने शासकहरू
date:   23/04/2025
---

परमेश्वरले इस्राएलसँग गर्नुभएको कारोबारले नयाँ करारको चर्चसँग उहाँले गर्नुभएको कारोबारको प्रशस्त ज्ञान वा जानकारी हामीलाई उपलब्ध गराएको छ। अझ भन्नुपर्दा इस्राएल राष्ट्रका अनुभवहरूले चर्चले गर्ने गलत कामहरूको पूर्वचित्रण गरेको थियो। आजको चर्च पौराणिक इस्राएलभन्दा धेरै उत्तम छैन भन्न सकिन्छ किनकि पौराणिक इस्राएलका परीक्षा वा शैतानले ल्याउने खतराहरूको सामना गर्न वाध्य भइरहेको छ।

`पढ्नुहोस्: मत्ती २०:२५-२८ पदहरू पढ्नुहोस्। इसाई चर्चको स्थापना भएपछि त्यहाँ गर्नुपर्ने कार्यकलापमा इसाईहरू संलग्न हुनु स्वभाविकै हो। चर्चमा कामको सिलसिलामा विभिन्न तहका कार्यकर्ताहरू हुनु जरुरी छ। तिनीहरूको बीचमा तँछाडमछाड वा प्रतिस्पर्धाको भावना र हैकमवाद चलाउनुहुन्न भनेर येशूले कस्तो निर्देशन दिनुभएको छ?`

इस्राएलीहरूले मानव राजाको माग गरेका थिए। त्यो माग पूरा हुँदा इस्राएल राष्ट्रकै नैतिक पतन हुन अग्रसर भएको थियो। जब राजाहरू झन्-झन् दुष्ट भए र जनताहरूलाई पनि दुष्टताको बाटोमा अग्रसर गराए तब बेबिलोनीहरू आएर तिनीहरूलाई युद्धबन्दी बनाएर लैजान परमेश्वरले अनुमति दिनुभएको थियो। तिनीहरू सुधारिएका होऊन् भनी त्यो कदम चालिएको थियो।

इसाई चर्चको इतिहासमा त्यही खालको मामिला भएको पाइन्छ। अनेकौँ शासकहरूको अन्तर्गत इसाईहरूले भयानक यातना भोगिरहेका थिए। इसाईहरू अन्यजातिको जस्तो संरचना नगर्नुपर्नेथियो। तापनि रोमको सम्राट् कन्स्टेन्टिनले आफू इसाई भएको दाबी गर्दै रोममा राज्य गरेका थिए। तब इसाईहरू अब सास्ती भोग्नुपर्दैन भन्ने राहतको महसुस गरेका थिए। त्यो त आशिष्को कुरो त थियो, तर चर्चले आफ्नै फाइदाको निम्ति सम्राट्लाई प्रयोग गर्ने निर्णय गर्दा चर्चमा धेरै विसङ्गतिहरू उत्पन्न हुन थालेको थिए।

चौथो शताब्दीमा इसाईहरूको बिचमा धेरै मतभेद भएको थियो। ती मतभेदहरूलाई चर्चले सुल्झाउन असमर्थ भएको थियो। तब ती इसाईहरूले ती मतभेदहरू सुल्झाउन सम्राट्को हस्तक्षेपको माग गरे। त्यसले इसाईहरूको मतभेदमा सम्राट्ले हस्तक्षे गर्न अवसर मिलेको थियो। त्यस बेलादेखि बिस्तारै रोमको एक बिशपले प्रमुख स्थान लिए। त्यस बेलासम्म त्यो बिशप अरू बिशपहरूमा केवल एक अग्रज बिशप मात्र थिए। धार्मिक क्रियाकलापमा हस्तक्षेप गर्न सम्राट्लाई चर्चले आग्रह गऱ्यो। जब चर्चको ढोकामा राज्य सरकारले खुट्टा हाले तब इसाई इतिहास खराबबाट झन् खराबमा खस्किन थाल्यो।

इसाई इतिहासमा धेरै अन्धकारहरू भित्रिन थाले। जब इसाई आस्था र सांसारिक सरकारको बिचमा सम्झौता भयो, तब इसाई आत्मिक इतिहासमा अन्धकारै अन्धकारले राज गर्न थाल्यो र गरि पनि रहेका छन्। पौराणिक इस्राएल जब मूर्तीपूजामा लाग्न थाल्यो तब उनका राजाहरू शक्तिको भोको भएर भ्रष्ट हुन थालेका थिए। तिनीहरू यतिसम्म पतित र घटिया भएका थिए कि तिनीहरूले बालबालिकाहरूलाई मूर्तिको अगाडि नरबली दिन थालेका थिए। चर्चले पनि बिस्तारै मूर्तीपूजा गर्ने राष्ट्रका धर्म, संस्कार वा चालचलनमा लाग्दा लाखौँ येशूभक्तहरू शहीद हुन पुगेका थिए, मानौँ तिनीहरू नरबलीको शिकार भएका थिए। मानवीय शासकको आडमा पोपको चर्चको निम्ति तिनीहरूचाहिँ एक खतरा भएका देखिएकोले येशूलाई मात्र विश्वास गर्नेहरूलाई निर्मम यातना दिएर मारेका थिए। (चार करोडभन्दा बढी इसाईहरूलाई इसाई भनाउँदाहरूले हत्या गरेका थिए भनेर इसाई इतिहासले बताउँछ)।

`तपाईंको संस्कार, समाजमा भएका चालचलनहरूले हाम्रो आस्थाको गौरवलाई धाल्न कस्ता-कस्ता घुसपैठ भइरहेको हुन्छ?`