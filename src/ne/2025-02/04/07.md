---
title:  थप जानकारी
date:   25/04/2025
---

यशैया ४४:२४-४५:१३ पढ्नुहोस्।

“अलि अलि गरेर लुकीछिपी पहिला चुपचाप अनि त्यसपछि खुला रूपमा मानिसहरूका दिमाग र तिनीहरूका बललाई नियन्त्रण गर्दैजाने रहस्यमय दुष्टताले भरिएको शैतानको चालबाजी छ। मानिसहरूलाई अनेकौँ धोखापूर्ण काममा लगाउन र ईश्वर-निन्दामा फसाउन शैतान खप्पिस भएको छ। चालै नदिईकन सनातन परमेश्वरप्रति विरोधी धर्मका संस्कारहरू इसाई चर्चमा घुसेको थियो र घुसि नै रहेको छ। सम्झौताद्वारा र मूर्तीपुजाका संस्कारहरूसँग मिलोमत्तो हुँदा केही समय चर्चले मूर्तीपूजक सम्राट्हरूका भयानक सतावत र यातनाहरूबाट राहत त पाएको थियो। जब सतावत रोकियो तब इसाई चर्च देशका अदालत र राजाहरूका दरबारमा घुस्न थालेको थियो। येशू ख्रीष्ट र उहाँका चेलाहरूका सरलता र नम्रतालाई पन्छाइएको थियो। त्यसको ठाउँमा मूर्तीपूजक पूजारी, महन्त र शासकहरूको रवाफ र गौरवहरू इसाई अगुवाहरूमा सजिन पुगेको थियो। इसाई चर्चमा परमेश्वरको चाहना वा आज्ञा विपरित मानवीय दर्शन र परम्पराहरू अड्डा जमाउन थालेका थिए। रोमको सम्राट् कन्स्टेन्टाइन नाम मात्रको वा विकासे इसाई थिए। चौथो शताब्दीमा उनले इसाई मत मानेको भनेर घोषणा गर्दा सबै इसाईहरू हर्षित भएका थिए। धर्मको खोल लगाएको सांसारिक तत्त्वहरू चर्चमा घुसेका थिए। त्यसको फलस्वरूप चर्च द्रुतगतिमा भ्रष्ट हुन थालेको थियो। मूर्तीपूजा गर्ने धर्म अलप भएको देखाए तापनि इसाई चर्चमा बाइबलसँग नमिल्ने संस्कारहरूले विजय पाएका थिए। बेबिलोनी चालचलनले नै चर्चलाई नियन्त्रण गरेको थियो। उनको शिक्षा दीक्षा, उत्सवहरू, विधिहरू र अन्धविश्वासहरू इसाई आस्थामा मिसाएका थिए। इसाई हुँ भनेर दाबी गर्नेहरूले बेबिलोनी धर्म र संस्कारहरूलाई इसाई धर्मको खोल लगाएर भित्र्याएका थिए।”—एलेन जी. ह्राइट, द ग्रेट कन्त्रोभर्सी, पृ. ४९, ५०।

यदि हामीले येशू ख्रीष्ट र उहाँका चेलाहरूका सरलता र नम्रतालाई पन्छाएर बस्यौं र चर्चमा रवाफिलो हुने, शक्ति वा अधिकार वा आफ्नो भाउ खोज्ने, सम्मान र कदर खोज्ने जस्ता सांसारिक प्रवृत्तिहरूले हाम्रो धार्मिक क्रियाकलाप वा मिजासमा अड्डा जमाउन दियौं भने, हामी हरदम शैतानको पासोमा पर्न अग्रसर भइरहेका हुन्छौं।

**छलफलको लागि प्रश्नहरू:**

`जब परमेश्वरले उहाँका जनहरूलाई बेबिलोनमा निर्वासनमा पठाउनुभयो तब त्यो उहाँकै लागि पनि पीडादायी थियो। परमेश्वरले कल्दी वा आफ्नो देशबाट अब्राहामलाई बाहिर बोलाउनुहुँदा उहाँले यस ग्रहको निम्ति ज्योति हुन एक ज्याति बनाउन करार बाँध्नुभएको थियो। अब तिनीहरू सिक्रीले बाँधिएर विदेशमा युद्धबन्दी र शरणार्थी भएर बस्न पुगेका थिए। यदि इस्राएलीहरू बफादारी भएका भए, तिनीहरू के हुनेथिए भनेर तिनीहरूलाई परमेश्वरले देखाउनुभएको थियो। परमेश्वरको अस्तित्वलाई स्वीकार नगर्ने राजा नबूकदनेसर अन्तमा ख्रीष्टको अस्तित्वलाई स्वीकार्न पुगेका थिए (दानिएल ४)। तिनीहरूको युद्धबन्दी समाप्त हुने समयमा परमेश्वरले फारसका एक जना राजालाई येशूको प्रतिकको रूपमा खडा गराउनुभएको थियो। आफ्ना जनहरूलाई उहाँले स्वतन्त्र पार्नुभयो र प्रतिज्ञा गरिएको देशमा फर्काउनुभएको थियो। कोरेस वा साइरस यहूदी थिएनन् तैपनि उनबाट परमेश्वरले संसारलाई मुक्तिको योजना देखाउनुभएको थियो। आफूले करार बाँधेका जनहरू यरूशलेममा फर्केर परमेश्वरको योजनाअनुसार चलेका भए के हुनेथियो भनेर उहाँले देखाउन चाहनुभएको थियो। अहिले पनि परमेश्वरले इस्राएल जातिबाट बाहिरका मानिसहरूलाई प्रयोग गर्नुभएको परिवेशमा उहाँले मानव प्राणीलाई कुन दृष्टिकोणले हेर्नुहुँदोरहेछ भन्ने पाठहरू हामीले कसरी सिक्ने?`

`हामी बेबिलोनमा नहोला, तर हामीमा कति बेबिलोन हुन सक्छ? हामीमा नै बेबिलोनको संस्कार भित्रिएको छ भने, त्यसको पहिचान कसरी गर्ने? त्यसलाई हामीले कसरी परिवर्तन गर्ने?`