---
title:  "राष्ट्रहरू: भाग १"
date:   19/04/2025
---

### यस अध्यायको अध्ययनको लागि निम्न पदहरू पढ्नुहोस्

उत्पत्ति १०:१-१२; उत्पत्ति १२:१-९; १ शमूएल ८:४-१८; मत्ती २०:२५-२८; प्रकाश १८:१-४।

> <p>याद गर्नुपर्ने पद</p>
> “राती मैले मेरो दर्शनमा हेरें, र त्यहाँ मेरो सामु आकाशका बादलका साथ आइरहनुभएको एक जना मानिसको पुत्रजस्तै हुनुहुन्थ्यो। उहाँ ती अति प्राचीनकहाँ आउनुभयो, र उहाँकै सामु उपस्थित गराइनुभयो। १४ उहाँलाई अधिकार, महिमा र सार्वभौमिक शक्ति दिइयो, र हरेक भाषा बोल्ने सबै मानिसहरू र जातिहरूले उहाँको आराधना गरे। उहाँको प्रभुत्व अनन्तसम्म रहने प्रभुत्व छ, जुनचाहिँ कहिल्यै टल्नेछैन, र उहाँको राज्य त्यो हो जुन कहिल्यै नष्ट हुनेछैन” (दानिएल ७:१३-१४)।

यी पतित, आतङ्कित र ध्वस्त बनाउन आतुर भएका शासकहरूले शासन गरेको पृथ्वीको समस्याको समाधान परमेश्वरमा छ भनेर प्रकाशको पुस्तकले खुलासा गरेको छ। यस संसारका अन्तिम अध्यायहरूमा मानव प्राणीले पुनर्स्थापित जीवनको रूखको फल खान पाउनेछ, श्रापको अन्त्य हुनेछ र हामी फेरि परमेश्वरको सम्मुख उभिन पाउनेछौं। केही हदमा भन्ने हो भने प्रकाशको पुस्तकको उल्टो पुस्तक उत्पत्तिको पुस्तक हो। यस संसारमा पापका समस्याहरू पहिला कसरी विकसित भए भनेर बुझाउन उत्पत्तिको पुस्तक हाम्रो निम्ति अत्यन्तै महत्त्वपूर्ण छ।

दानिएल र प्रकाशका धेरै विषयवस्तुहरूमा सांसारिक सरकार वा राज्यसत्ताको बिगबिगी पनि एक हो। युगौँदेखि मानिसहरूले यस ग्रहलाई नियन्त्रण गर्ने प्रयास गरिरहेका छन्। यस पृथ्वीको सही आधिकारिक शासक परमेश्वर हुनुहुन्छ, र उहाँको भूमिका मानव प्राणीले निभाउन खोजिरहेको छ। यस संसारमा पापले ल्याएको भयानक श्रृङ्खला एक दिन समाप्त हुनेछ र सदाको निम्ति विद्रोहको अन्त्य हुनेछ र अन्तमा आएर धार्मिकताको राज्यले शासन गर्नेछ।

हुन त त्यस क्षणमा पुग्न लामो प्रक्रिया छ। मानव जातिले यस विश्वलाई कब्जा गरेर शासन गर्ने प्रयास हजारौँ वर्षदेखि भइरहेको छ। कतिपय राजनैतिक बहादुरहरूले सारा संसारलाई एकत्रित पारेर विश्व सम्रात वा सुपर पावर हुन प्रयास गरेका थिए र गरि नै रहनेछन्। तर ती मानव प्रयास असफल भएका थिए र असफल नै भइरहनेछ। शक्तिशाली र उच्च आदर्श लिएर शासन गर्ने शासनकर्ताहरूको प्रयास धुजा धुजा भएको छ। आफूले चाहेको आदर्शमा रहन ती शासकहरू भयानक तरिकाले असफल भएका थिए। यस संसारका हजारौँ वर्षको मानवीय इतिहासले अरू केही नभएर असफल राज्यशासन प्रणालीका वियोगहरूको विवरण प्रस्तुत गरिरहेको छ। त्यसको नतिजा हामीले भोगिरहेका छौं। जबसम्म परमेश्वरको अनन्तको राज्यको स्थापना हुँदैन (दानिएल ७:२७) तबसम्म यस संसाको स्थिति झन्-झन् खराब हुँदैजानेछ। परमेश्वरले नै यस विश्वलाई ठेगानामा लगाउनुहुनेछ भन्ने आशामा हामी झुण्डिरहेका छौं।