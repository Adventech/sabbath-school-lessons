---
title:  तिनीहरूले जे मागे त्यही देऊ
date:   22/04/2025
---

जब इस्राएल राज्य स्थापना भयो त्यस बेला अरू देशहरूमा जस्तै कुनै मानवीय राजा हुनुहुँदैनथ्यो। शमूएल अगमवक्ता न्यायकर्ता थिए। त्यस समय परमेश्वरमाथि रहेको इस्राएलीहरूको विश्वास र भरोसा लडबडिएको थियो। तिनीहरूले परमेश्वरलाई भन्दा अरू मूर्तीपूजा गर्ने राष्ट्रहरूको देखासिकी गर्न चाहेका थिए।

`पढ्नुहोस्: १ शमूएल ८:४-१८ पढ्नुहोस्। इस्राएलका अगुवाहरूले अरू देशको जस्तै राजा आफ्नो देशमा पनि भएको भए कस्तो राम्रो हुन्थ्यो भन्ने धारणामा किन जिद्दी गरे? हामी पनि अरूहरूको देखासिकी गर्ने प्रवृत्तिबाट कसरी जोगिने?`

इस्राएलका अगुवाहरूले अरू देशको जस्तै राजाको माग गर्दा आफ्ना जनहरूमाथि परमेश्वरले प्रभुत्व गर्नुभएको तिनीहरूले नचाहेका थिए भन्ने तथ्यलाई हामीले बुझ्नु जरुरी छ। परमेश्वरकै नेतृत्वमा स्थापना भएको इस्राएलका सबै गतिविधिहरू उहाँको रेखदेखमा हुन्थे। परमेश्वरसँग तिनीहरूको सम्बन्ध कस्तो थियो भनेर पवित्र स्थान र त्यसमा गरिने विधि वा सेवाकार्यहरूले देखाएको थियो। राजा पाउन अनुरोध गर्दा अरू अन्यजाति राष्ट्रहरूले जस्तै दुःख तिनीहरूमा पनि आइपर्थ्यो। सेनाहरू राजासँग युद्धमा जानुपर्थ्यो, जनताका सम्पत्तिहरूमा राजाको अधिकार हुन्थ्यो, कर तिर्नुपर्थ्यो, र अरू जनतालाई दुःख दिने काममा तिनीहरू मुछिनेथिए। राजाहरूले आफ्नै फाइदाको निम्ति जनतामाथि शासन गर्नेछ भनेर तिनीहरूले अनुभव गर्नुपर्नेथियो। ती राजाहरू परमेश्वर जस्तै उदार र न्यायी नहुने भनेर तिनीहरूले पत्ता लगाउनेथिए।

फेरि नयाँ व्यवस्थापन स्थायी हुनेछ: इस्राएलीहरूले के चाहेका थिए सो तिनीहरूले पाउनेथिए। जब तिनीहरूको मागले तिनीहरूलाई पतित बनाउँथ्यो तब त्यसबाट तिनीहरू उम्किन नसक्ने हुनेथिए। “त्यस दिन तिमीहरूले नै रोजेको राजाले तिमीहरूलाई दुःख दिँदा तिमीहरूले चित्कार गर्नेछौ, तर प्रभुले तिमीहरूको चित्कारलाई सुन्नुहुनेछैन” (१ शमूएल ८:१८ रूपान्तरित)।

आफ्ना जनहरूका कमीकमजोरीहरू परमेश्वरलाई थाहा थियो। इस्राएलीहरूले मानव राजाको माग गर्दा तिनीहरूमा कस्तो स्थिति आइपर्नेथियो सो उहाँले भविष्यवाणी गर्नुभएको थियो। इस्राएलको पवित्र इतिहास तिनीहरूका निर्णयले गर्दा तिनीहरूले भोगेका बेहालको विवरणले भरिएको छ।

परमेश्वरले तिनीहरूलाई राजा दिन्छु भनेर भन्नुभएको थिएन तर तिनीहरूले राजा चाहेको निर्णय गरेका थिए। मानव राजा वा शासकहरूद्वारा ल्याइने खराबहरूबाट आफ्ना जनहरूलाई परमेश्वरले रक्षा गर्न चाहनुभएको थियो। हेर्नुहोस्, व्यवस्था १७:१४-२०। तर उहाँको जाति राजा वा मानवीय शासकहरूबाट सुरक्षित हुने परमेश्वरको योजनालाई प्रायः जसो बेवास्ता गरेकोले वा गरिरहेकोले विश्वको इतिहास कहालीलाग्दो भइरहेको छ।

इस्राएलको इतिहासलाई सरसर्ती हेर्दा तिनीहरूले राजाहरूलाई रोज्दा राजाका शासनहरूमा तिनीहरूको स्थिति कस्तो कहालीलाग्दो भएको हामीले हेर्न सक्छौं। हुन त कतिपय राजाहरू असलै थिए, तैपनि असल राजाहरूले पनि गल्ती नै गरेका थिए (जस्तै दाऊद र बतशेबा)। तर प्रायः जसो एकपछि अर्को राजाले परमेश्वरको सामु दुष्ट भएको विवरण बाइबलले खुलाएको छ (१ राजा ११:६: १ राजा १५:२६; १ राजा १६:३०; २ राजा ३:२ आदि)।

पहिला होस् वा अहिले पनि सबै मानवीय शासक वा सरकारहरूमा एउटै साझा तत्त्व भएको पाउँछौं: पापीहरूले पापीहरूलाई नै शासन गरिरहेका छन्। त्यस परिवेशमा हामीले के असल अपेक्षा गर्न सक्छौं र?