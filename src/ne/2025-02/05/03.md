---
title:  दानिएल २
date:   28/04/2025
---

इस्राएलीहरू बेबिलोनमा युद्धबन्दीको रूपमा थिए। त्यसै बखत परमेश्वरका अगमवक्ता दानिएललाई उहाँका जनहरू र यस संसारका राज्यहरूको बिचमा भइरहेको सम्बन्धको अत्यन्तै प्रभावकारी वर्णन प्रस्तुत गर्नुभएको थियो। अब उहाँका जनहरू स्वाधीन थिएनन्। तिनीहरूले गरेका निर्णयअनुसार नै तिनीहरूले नतिजाहरू भोगेका थिए। तर तिनीहरूबाट तिनीहरूले कहिले पनि सिक्न चाहेका थिएनन्।

`पढ्नुहोस्: दानिएल २:३१-३५मा विश्वको इतिहास युगको अन्तसम्म संक्षिप्त रूपको व्यापक रूपरेखा प्रस्तुत गरिएको छ। यस अचम्मको भविष्यवाणीबाट हामी के सिक्न सक्छौं?`

उन्नाइसौँ शताब्दीको अन्तमा धेरै मानिसहरू मानव प्रगतिप्रति धेरै उत्साहित भएका थिए। सन् १९००मा फ्रान्सको राजधानी पेरिसमा मानव प्रगतिको भव्य प्रदर्शन भएको थियो। यसले भविष्यप्रति आशावादी भएको उल्लेखनीय प्रदर्शन गरेको थियो। त्यस बेला तत्कालिन मानव ज्ञान, गणित, प्रविधि र वैज्ञानिक उपलब्धीहरूको प्रदर्शन गरिएका थिए। ती सबैले मानिसका सबभन्दा खराब समस्याहरू अब समाधान हुनेछन् भनेर धेरैले सोचेका थिए। जब मानव इतिहास बीसौँ शताब्दीमा प्रवेश गऱ्यो तब धेरै बुद्धिजीविहरूले महान् ज्ञानको उदयमा प्रवेश गरेको भनेर ठूलो आशा व्यक्त गरेका थिए। अब मानव जीवन परिपक्व र सिद्धतामा प्रवेश गरिसकेको छ र तर्क गर्नमा शक्तिसम्पन्न भइसकेको छ भनेर अनुमान गर्दै मानव इतिहास महान् अचम्मको युगमा प्रवेश गरिसकेको छ भनेर कतिपय बुद्धिजीविहरूले सपना देखेका थिए।

जब पहिलो विश्व युद्ध सुरु भयो तब त्यो सपना चक्नाचुर भयो। बीसौँ शताब्दीको अन्त्यमा युद्धमा बीस करोडभन्दा बेसी मानिसहरूले ज्यान गुमाएका थिए। अनेकौँ प्रविधिमा हामीले प्रगति गरौंला तर नैतिक रूपमा हामी पतित भइरहेका छौं। डाक्टर मार्टिन लुथर किङ्गको भावनालाई परिमार्जित गर्दै हामी यो भन्न सक्छौं कि हामीसँग मिसाइललाई कसरी प्रयोग गर्ने ज्ञान छ तर तिनीहरूलाई दुरुपयोग गर्ने मानिसहरू छ्यापछ्याप्ती छन्। योचाहिँ धेरै डरलाग्दो कहावत हो।

भविष्यवाणीका धेरै विद्यार्थीहरूले दानिएल २को धातु अत्यन्तै मूल्यवानबाट अत्यन्तै कम मूल्य वा सुनबाट चाँदी, चाँदीबाट ढलौत, ढलौतबाट फलाम, र फलामबाट फलाम र माटोमा झरेको देखेका छन्।

चार्लस दार्विन, कार्ल मार्क्स र अरू उन्नाइसौँ शताब्दीका दार्शनिकहरूले मानव जीवन अब माथितिर लागिरहेको छ भनेर मानिसहरूलाई विश्वस्त बनाउन खोजेका थिए। सूक्ष्म जीवबाट मानिस भएर सामाजिक रूपमा उच्च स्तर हासिल गरेको छ भनेर तिनीहरूले सिकाएका थिए। हुन त केही हदमा मानव अस्तित्व कमसेकम भौतिक स्तरमा सुधार भए तापनि अहिलेको राजनैतिक, सामाजिक, धार्मिक र बौद्धिक स्थितिलाई हेर्दा हामीले के आशा गर्न सक्छौं र? के शान्ति, सुरक्षा र उन्नतिमा हामी प्रगति गरेका छौं भनेर दाबी गर्न सक्छौं र?

`येशूले स्पष्ट रूपमा हामी सबैलाई चेतावनी दिनुभएको छ, “तिमीहरूले युद्धहरू घन्किरहेको र संग्रामका खबरहरू सुन्नछौ।... एक राष्ट्रले अर्को राष्ट्रको विरोधमा लाग्नेछ, एक राज्यले अर्को राज्यसँग युद्ध गर्नेछ। अनिकाल, रोगव्याधी वा महामारीहरू चर्को हुनेछन् र विभिन्न ठाउँहरूमा भूकम्प जानेछन्” (मत्ती २४:६, ७)। ती सबै चेतावनीहरूको बाबजुद पनि संसारको इतिहास भविष्यवाणीअनुसार नै चलिरहेको छ भन्ने सन्देशले हामीलाई कस्तो सान्त्वना दिन सक्छ?`