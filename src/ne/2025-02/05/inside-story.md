---
title:  भित्री कथा
date:   02/05/2025
---

### भाग १: केटीको धर्म

लेखक: आन्ड्र्यु मेकचेस्नी

डायना केवल १२ वर्षकी मात्र थिइन्। उनी घरको व्यवस्थित जीवन र घरेलु मायाको अभावमा साथीहरूसँग लागेर दुर्व्यसनमा लागेकी थिइन्। उनी मद्यपान, धुम्रपान, गाँजा र लागु पदार्थ सेवन गर्थिन्। उनले उत्तेजित पार्ने रक सङ्गीतहरू सुन्न मन पराउँथिन्। उनी सबै रमझममा लागे तापनि उनको हृदयमा शान्ति थिएन। बालककालमा उनलाई येशूको बारेमा सुनाएकोले अब त्यस प्रतिकूल परिस्थितिमा उनले प्रार्थना गर्न थालिन् र उनको सोच परमेश्वरतिर फर्कन थाल्यो।

उनको बालककालको जीवनमा परमेश्वरले खास भूमिका खेल्न पाउनुभएको थिएन। उनको बुबा नौसेना वा जलसेनामा काम गरेकोले धेरै जसो उनको समय देश बाहिर हुन्थ्यो। अरू सैनिक परिवारजस्तै तिनीहरू पनि प्रत्येक दुई वा तिन वर्षमा घर सर्नु परेको थियो। उनकी आमाले उनलाई र उनका बहिनीहरूलाई तिनीहरू सानै हुँदा तिनीहरूलाई आइतबार चर्चमा लान्थिन्। त्यस बेला तिनीहरू अमेरिकाको फ्लोरिडामा बस्दथे।

अमेरिकाकै भर्जिनिया राज्यको नर्फोल्कमा भेकेशन बाइबल स्कुलमा सरिक हुने अवसर उनलाई मिलेको थियो। उनी १० वर्षकी थिइन्। छिमेकी बप्‍तिस्ट चर्चको बस आएर उनलाई र उनकी दिदीलाई लिएर त्यस बाल कार्यक्रममा लग्थ्यो। उनले यूहन्ना ३:१६लाई कण्ठ गरेकी थिइन्। उनले बाइबलका पुस्तकहरूको पनि कण्ठ गरेकी थिइन्। उनले मिसिनेरीहरूको बारमा सुनिन् र अपरिर्वतनीय परमेश्वरको वचनबारे सिकेकी थिइन्। उनले बप्‍तिस्मा लिन मन्जुर गरिन्। चर्चले उनका आत्मिक जग बसालेको थियो। तर चर्च बाहिर उनको जीवन फरक थियो। कसैले उनीमाथि जबरजस्ती करणी गरेको थियो। यो विजोग उनमा वर्षौंसम्म रहिऱ्यो।

जब उनी १२ वर्षकी थिइन् तब उनको परिवार अमेरिकाको न्यु मेक्सिको राज्यको आल्बकर्कीमा सऱ्यो। त्यहाँका छिमेकीका धेरै केटाकेटीहरूले रक्सी र लागु पदार्थको दुर्व्यसनको चपेटामा थिए। डायना पनि तिनीहरूसँग लहैलहैमा लागिन्।

१४ वर्षको उमेर डायना आफ्नो परिवारसँग कलराडोको मन्टे भिस्टा सहरमा सरिन्। आफ्ना साथीहरूसँग गाँजा तान्ने समयमा तिनीहरूसँग कहिलेकाहीँ परमेश्वरको बारेमा चर्चा गर्थिन्। जब उनी १६ थिइन्, उनका धेरै साथीहरू धर्मका कक्षाहरूमा सरिक हुनुपरेको थियो। आत्मिक जीवनलाई गाढा बनाउने उनको चाहना भएकोले डायना पनि तिनीहरूसँगै ती क्लासहरूमा सरिक भइन्। एउटा कक्षामा रोमन क्याथोलिक चर्चको पादरीले चर्चको अधिकार बाइबलभन्दा माथि छ भनेर सुनाएको थियो। बाइबलमा लेखिएको सातौँ दिन शनिवार शबाथबाट हप्ताको पहिलो दिन आइतबारमा विश्राम दिन सारियो भनेर पनि उनले पढाए।

डायना चकित भइन् र त्यसप्रति सोच्न थालिन्। परमेश्वरको वचन कसैले परिवर्तन गर्न सक्दैन भनेर उनले सिकेको याद गरिन्। उनले सोच्न थालिन्, “बाइबलले नै सातौँ दिनमा आराधना गर्नुपर्छ भनेर बताए तापनि मानिसहरूले किन हप्ताको पहिलो दिन आइतबार चर्चमा जान्छन्?” डायनाले धर्म सिकाउने क्लास सिध्याउन निर्णय गरिन् तर चर्चमा नजाने निधो गरिन्। उनी रक्सी पिउँदैरहिन्, दुर्व्यसनमा लागिरहिन् र उत्तेजित पार्ने रक सङ्गीतहरूलाई सुनिरहिन्। समय बितेपछि तिनीहरू नै उनको निम्ति धर्म, जीवन र पहिचान भएका थिए।