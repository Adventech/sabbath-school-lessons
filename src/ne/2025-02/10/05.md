---
title:  सारा पृथ्वीका न्यायकर्ता
date:   04/06/2025
---

सदोम सहर भस्म हुनुभन्दा अघि माम्रेको भूमिमा भएको कथा रोचक छ। दुई स्वर्गदूतहरूका साथमा परमेश्वर अब्राहामकहाँ देखा पर्नुहुन्छ। जब अब्राहामले तिनीहरूलाई देख्छन् तब उनले स्वर्गका पाहुनाहरूलाई आफ्नो पालमा खानलाई बोलाउँछन्। यही समयमा नै अब्राहाम र साराले छोरा पाउनेछन् जसको वंशबाट मसीह जन्मिनेछ भनेर परमेश्वरले अब्राहामलाई प्रतिज्ञा गर्नुभएको थियो। येशू अब्राहामकै वंशबाट आउनुभएको थियो (गलाती ३:१६सँग तुलना गर्नुहोस्)। अनि त्यो कथा अचानक उपत्यकामा रहेका सहरहरूको दुष्टतातिर औँल्याउन पुग्छ।

`पढ्नुहोस्: उत्पत्ति १८:१७-३२ पढ्नुहोस्। परमेश्वरको चरित्र, स्वभाव र मिजासको बारेमा त्यस कथामा हामी के पाउँछौं? हाम्रो पृथ्वी ग्रहमा भइरहेको खराब, दुष्ट र आतङ्कलाई अन्तमा आएर उहाँले के गर्नुहुनेछ भनेर त्यस विवरणले हामीलाई के बताउँछ?`

परमेश्वरले के गर्नुहुन्छ भनेर उहाँले हामीलाई स्पष्टिकरण दिन आवश्यक छैन। तर मानिस जातको निम्ति उहाँका नियत र योजनाहरू के छन् भनेर उहाँले खुलासा गर्नुहुन्छ। अगमवक्ता आमोसले यसरी व्यक्त गर्छन्, “उहाँका सेवक अगमवक्ताहरूलाई आफ्नो कुरा नभनीकन परमप्रभुले केही पनि गर्नुहुन्न” (आमोस ३:७)।

सदोम र गमोरा सहरहरूलाई नाश गर्नुभन्दा अघि अब्राहामलाई त्यसको बारेमा खबर दिन परमेश्वरले उचित ठान्नुभएको थियो। उनले के देख्नेछन् सो अपेक्षा गरून् भन्ने परमेश्वरले चाहनुभएको थियो।

जब दुई स्वर्गदूतहरू दुष्ट सहरमा मानिसहरूलाई चेतावनी दिन गएका थिए तब त्यस बेला परमेश्वर अब्राहामसँग एक क्षण बातचित गर्न रोक्नुहुन्छ। ती स्वर्गदूतहरूको कामले अर्को साङ्केतिक स्वर्गदूतहरूको विषयमा याद दिलाउँछ जसले युगको अन्तमा के हुनेछ भनेर देखाउने उस्तै काम गर्छन्। बेबिलोन रूपि दुष्ट सहर वा वातावरणमा रहेका परमेश्वरका जनहरूलाई बाहिर निस्कनू भनेर ती स्वर्गदूतहरूले आह्वान गर्नेछन् (प्रकाश १४:६-१२; प्रकाश १८:१-४)। जब सदोममा अन्तिम चेतावनी स्वर्गदूतहरूले दिइरहेका थिए तब त्यस बेला त्यहाँ के हुनेछ भनेर परमेश्वरले अब्राहामसँग छलफल गर्नुभएको थियो। पुर्खा अब्राहामका प्रश्नहरूलाई उहाँले जवाफ दिन थाल्नुभएको थियो।

“दुष्टका साथमा धर्मी जनलाई मार्ने काम तपाईंबाट कहिल्यै नहोस्। धर्मीको दशा पनि दुष्टको जस्तै हुनु त तपाईंबाट पर रहोस्। सारा पृथ्वीका न्यायकर्ताले उचित न्याय गर्नुहुन्न र?” (उत्पत्ति १८:२५)। यहाँ त अब्राहामले सदोमको मामिलाको बारेमा मात्र जाँच गरिरहेका थिएनन्, परमेश्वरकै चरित्रलाई जाँचिरहेका थिए। त्यसरी नै पृथ्वीलाई आगोले ध्वस्त पार्नुभन्दा अघि परमेश्वरले सारा भक्तजनहरूका सामु पुस्तकहरू खोल्नुहुनेछ (प्रकाश २०:४, ११-१५)। उहाँले आखिरमा यस पृथ्वीलाई आगो पठाएर के गर्नुहुनेछ, त्योभन्दा अघि हामीले नै छानबिन गरोस् भनेर उहाँले चाहनुहुनेछ। त्यसको अर्थ हामीमा भएका प्रश्नहरूको जवाफ पाउन उहाँले हामीलाई हजार वर्ष दिनुहुनेछ, जुन जवाफहरू अहिले हामीलाई थाहा छैन।

`दुष्ट र मुक्ति पाउन नचाहेकाहरूलाई उहाँले अन्तिम न्याय गर्नुभन्दा अघि प्रभुले हामीलाई हजार वर्षको समय दिनुहुनेछ, जसमा के हुनेछ र किन हुनेछ भन्ने जिज्ञासालाई हामीले बुझ्नेछौं। त्यसले हामीलाई परमेश्वरको चरित्रको बारेमा के भन्छ र उहाँ आफ्नो स्वभावमा कस्तो पारदर्शी वा खुला हुनुहुन्छ भनेर के बताउँछ? मानिसहरूका अस्तित्व उहाँमा मात्रै छ र यस संसारमा वा हाम्रै जीवनमा के भइरहेको छ भन्ने कुरा सोध्ने हाम्रो अधिकार पनि छैन भन्ने कुरालाई हामीले महसुस गर्नुपर्छ।`