---
title:  थुमाको क्रोध
date:   01/06/2025
---

`पढ्नुहोस्: युगको अन्तिम दिनहरूमा हुने घटनाहरू अचानक आइपर्दा अहिले नै येशूप्रति आशक्त नहुनेहरूका प्रतिक्रिया कस्तो हुनेछ? हेर्नुहोस्, प्रकाश ६:१२-१७।`

परमेश्वरलाई विश्वास नगरी पापमै चुर्लुम्म दुबेर रमाउने र अनन्त जीवन गुमाउनेहरूले “यो के भएको हो?” वा “यसको पछाडि के छ?” भन्ने क्रन्दन गरेको हुँदैन भन्ने धारणा रोचक छ। के भइरहेको छ सोप्रति तिनीहरूलाई जानकारी छ भनेर देखाउँछ। तिनीहरूले येशूलाई पाठो भनेर सम्बोधन गर्दछन्। तिनीहरूलाई येशू ख्रीष्टको बारेमा केही न केही जानकारी भएको थियो भनेर यसले देखाउँछ। उहाँको क्रोधको महान् दिन आइपुग्यो भन्ने ज्ञान पनि तिनीहरूमा भएको देखाउँछ। अब तिनीहरू नैराश्यको भुमरीमा परेका तिनीहरूले स्वीकार्न पुग्छन् र चिच्याउँछन्, “यस भयावभ परिस्थितिमा को खडा हुन सक्छ र?”

युगको अन्त हुनुभन्दा पहिले संसारको प्रत्येक राष्ट्रमा सुसमाचार फैलिसकेको हुन्छ (मत्ती २४:१४)। सारा पृथ्वी ग्रहमा नै तिन स्वर्गदूतहरूका सन्देशहरू फैलिसकेका हुनेछन्। तैपनि कतिपय मानिसहरूको लागि यो नसोचिएको कुरा नसोचिएको समयमा हुनेछ। तिनीहरूले चाहिने जानकारी नभएकोले होइन तर तिनीहरूले पाएको सुसमाचारलाई स्वीकार गर्न र पालना गर्न अस्वीकार गरेकाले यसो हुन्छ। यही कारणले अन्तिम दिनहरूमा कतिपय मानिसहरूले अनन्त वा अमर जीवन गुमाउन पुग्छन्।

`पढ्नुहोस्: मत्ती २४:३६-४४ पढ्नुहोस्। नोआको कथाबाट हामीले के-के पाठहरू सिक्नुपर्छ भनेर येशूले हामीलाई बताउनुहुन्छ?`

येशूले जलप्रलयको कथालाई औँल्याउनुहुन्छ। त्यो हामीलाई चेतावनीको स्वरूपमा सतर्क गराउनुको लागि औँल्याउनुभएको थियो। तर धेरै मानिसहरूका निम्ति त्यो चकित पार्ने घटना थियो। जलप्रलय कसैलाई थाहै नदिईकन आएको थिएन। तिनीहरूलाई चेतावनी दिइएको थियो। त्यसरी नै दोस्रो आगमन पनि कसैलाई थाहा नै नदिईकन छक्क पार्न आउनेछैन। नोआले १२० वर्षसम्म प्रचार गरेका थिए। तर त्यस बेलाको संसारले नोआका चेतावनीलाई विश्वास गर्न अस्वीकार गरेको थियो। के हुनेछ भनेर तिनीहरूलाई सुनाएको थियो। तर तिनीहरूले विश्वास गर्न अस्वीकार गरे।

येशूका आगमनको बारेमा गरेका भविष्यवाणीहरू वर्षौं-वर्ष भएकोले ती भविष्यवाणीहरू झूटा हुन भनेर कतिले सोचेका हुन्छन्। उहाँ आउने कुरो मात्र हो; त्यसको बारेमा पिर मान्नुपर्दैन भनेर मानिसहरू ढुक्क हुन्छन्। जल प्रलयलाई औँल्याएर पत्रुसले यो लेख्दछन्, “पछिल्ला दिनहरूमा गिल्ला गर्नेहरू गिल्ला गर्दै, तिनीहरूका आफ्नै अभिलाषामा यसो भन्दै आउनेछन्, ‘उहाँका आगमनको प्रतिज्ञा कहाँ गयो? किनकि पिता-पुर्खाहरू सुतिसकेका दिनदेखि नै सबै कुरा सृष्टिको सुरुदेखि चलिआएजस्तै आज पनि छँदैछ'” (२ पत्रुस ३:३, ४)। जब वर्ष बितिरहन्छ येशूको आगमनको बारेमा यो भावनाले कठोर हुँदै जानेछ।

`आत्मिक अनुभवमा प्रत्येक मानिसको आ-आफ्नै अनुभव हुन्छ। येशूको दोस्रो आगमन, अझ भनौं तेस्रो आगमनको घटना हाम्रो मृत्युपछि केवल क्षणिक मात्र हो भनेर हामीले बुझ्नुपर्छ। वर्तमान हाम्रो जीवन कति क्षणिक हो त्यो हामीलाई थाहा छ। यस परप्रेक्ष्यमा “ढिलो” हुनुको मामिला हाम्रो निम्ति के हो र?`