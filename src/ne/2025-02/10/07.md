---
title:  थप जानकारी
date:   06/06/2025
---

एलेन जी. ह्वाइटद्वारा लिखित पाट्रियार्क्स एण्ड प्रोफेटसको पृ.१०१, १०२को “द फ्लड” भन्ने अध्याय पढ्नुहोस्।

“जब शैतानले प्रधान पूजारी र उनका मानिसहरूका पापलाई औँल्याउँछन् तब उनले त्यसको प्रतिवाद गर्न सक्दैन। इस्राएल निर्दोष छ भनेर उनले दाबी गर्न सक्दैनन्। उनी फोहरी लुगा लगाएर खडा हुन्छन्, जुन मानिसहरूका पापहरूका प्रतिक थियो। तिनीहरूका प्रतिनिधि भएर उनी स्वर्गदूतका सामु उभेका थिए। तिनीहरूका पापलाई स्वीकार गर्दै तिनीहरूका पश्चात्ताप र नम्रतालाई उनले प्रतिनिधित्व गरेका थिए। पाप क्षमा गर्ने उद्धारकर्ताको निगाहामा उनी उभेका थिए। विश्वासद्वारा उनले परमेश्वरका प्रतिज्ञाहरूको दाबी गरेका थिए। ...

“प्रभुलाई खोज्ने सबैलाई शैतानले दोष लगाउँछ, तर तिनीहरूका पापप्रति नाराज भएर होइन। तिनीहरूका कमीकमजोरी र बिग्रेका चरित्रहरूलाई उसले स्याबास दिन्छ। तिनीहरूले परमेश्वरका नीति वा दश आज्ञालाई उल्लङ्घन गरेर चले मात्र उसले तिनीहरूमाथि राज गर्न सक्छ भनेर उसलाई थाहा छ। येशूप्रति शत्रुभाव राखेकै कारणले उसले उहाँका भक्तहरूलाई दोष लगाउँछ। मुक्तिको योजनाले मानव प्राणीमाथि उसको पकड तोडिएको थियो, मानिसहरूलाई उसको शक्तिबाट राहत दिइएको थियो।

“आफ्नै बलले मानिस शत्रुका आरोपहरूसँग सामना गर्न सक्दैन। उसका वस्त्रहरू पापका दागहरूले भरिएका हुन्छन्। त्यही स्थितिमा ऊ परमेश्वरको सामु खडा हुन्छ। हाम्रा अधिवक्ता येशू परमेश्वरको अगाडि खडा हुनुभएर पश्चात्ताप गर्ने र विश्वास गर्ने सबैका निम्ति पहल गर्नुहुन्छ। तिनीहरूका प्राण आफूसँग रहन उहाँले प्रतिबद्धता देखाउनुहुन्छ। तिनीहरूका मामिलाको निम्ति उहाँले अपिल गर्नुहुन्छ। कलवरीको शक्तिशाली तर्कले दोष दिने शैतानलाई उहाँले परास्त गर्नुहुन्छ। परमेश्वरको दश आज्ञालाई उहाँ आफैले सिद्ध र पूर्णरूपमा पालन गर्नुभएकोले उहाँले सारा स्वर्ग र पृथ्वीमाथिको अधिकार पाउनुभएको छ। दोषी मानिसको निम्ति दया र पुनर्मिलनको दाबी गर्दै उहाँले पितासँग बिन्ती गर्नुहुन्छ।”—एलेन जी. ह्वाइट, प्रोफेटस एण्ड किङ्गस्, पृ. ५८३-५८६।

**छलफलको लागि प्रश्नहरू:**

`तिनीहरू संसारमा छन् तर तिनीहरू संसारका होइन भनेर येशूले चेलाहरूलाई सुनाउनुभएको थियो (यूहन्ना १५:१९; यूहन्ना १७:१४-१६)। संसारको प्रदुषित संस्कारबाट अलग भएर यसै संसारमा हामीले जिम्मेवार नागरिक भएर कसरी जीवन बिताउने? (हेर्नुहोस्, याकूब १:२७)।`

`जलप्रलयभन्दा पहिले नोआले सार्वजनिक रूपमा मानिसहरूलाई चेतावनी दिएका थिए। तर त्यसै समयमा पनि परमेश्वर र शैतानका बिचमा भइरहेको महाद्वन्द्वको चित्रण कस्तो थियो? त्यही स्थिति यस संसारमा अहिले पनि भएकोले हाम्रो भूमिका कस्तो हुनुपर्छ?`

`परमेश्वरले सदोममा आगो पठाउनुभएर विनाश गर्नुभएको जस्तै आकाशबाट आगो पठाउनुभएर सबै दुष्टहरूलाई सदाको निम्ति नाश गर्नुहुनेछ। तर त्योभन्दा पहिले परमेश्वरले दुष्ट मानिसहरूको पुनरुत्थान गरेर छोटो समयसम्म तिनीहरूसँग शैतानलाई काम गर्न दिनुभएको हुन्छ (प्रकाश २०:७-९)। सबै थोक ठिक पार्न परमेश्वरले त्यो अन्तिम चाल चाल्न किन आवश्यक थियो?`

`यस अध्यायमा तपाईंले विभिन्न कहानीहरू पढ्नुभयो। तिनीहरूलाई सोचेर तपाईंकै जीवनमा कस्तो सतर्क अपनाउनुपर्दछ? तपाईंको आशा केवल येशूमा मात्र छ भनेर ती कहानीहरूले तपाईंलाई कसरी सिकाउँछन्?`