---
title:  येशूको दोस्रो आगमन हुनुभन्दा पहिले हुने न्याय
date:   05/06/2025
---

दानिएल ७मा पर्दा पछाडि भइरहेको न्याय प्रक्रियाको झलकले हाम्रो आत्मालाई जागरूक बनाउँछ। त्यसमा परमेश्वरले पापको समस्यालाई कसरी समाधान गरिरहनुभएको छ भन्ने दृश्य हेर्ने अवसर हामीलाई दिएको छ। त्यसै बेला उहाँमा विश्वास गर्नेहरूलाई मुक्ति दिलाएर उहाँसँग सम्बन्ध राख्ने करार पनि उहाँले सक्रिय पार्नुभएको दृश्य हामी देख्न सक्छौं।

`पढ्नुहोस्: दानिएल ७:९, १०, १३, १४, २२, २६, २७ पढ्नुहोस्। दानिएलले लेखेका यीका पदहरूमा छानबिनको न्याय उल्लेख गरिएका छन्। न्यायको मुख्य विषयवस्तु के हो? न्यायको समयपछि त्यसको अन्तिम फैसला के भएको छ? यसले हामीलाई मुक्तिको योजनाको बारेमा के बताउँछ?`

मानव जातिलाई परमेश्वरले न्याय गर्ने कुरामा केही शङ्का पनि छैन। उपदेशक १२:१४मा यो कुरालाई स्पष्ट पारेको छ “मानिसको प्रत्येक कामलाई परमेश्वरले न्याय गर्नुहुनेछ वा जोख्नुहुनेछ।” कसैको न्याय गर्ने, आलोचना वा मूल्याङ्कन गर्ने काम हाम्रो कामै होइन भनेर पावलले हामीलाई याद दिलाउँछ। उनले लेखेका छन्, “हामी सबै जना ख्रीष्टको न्याय अदालतमा उभिनेछौं” (रोमी १४:१०)। कसले मुक्ति पाउँछ र कसले पाउँदैन भन्ने अभिलेखहरू परमेश्वरका निम्ति आवश्यक छैन। तर मुक्तिको योजनालाई मूल्याङ्कन गरिरहने स्वर्गदूतहरूमा त (१ पत्रुस १:१२) यो प्रश्न जरुरी हुनेछ। शैतानको विद्रोह र एक तिहाइ स्वर्गदूतहरू स्वर्गबाट निकालिएको ती स्वर्गदूतहरू देखेका थिए (प्रकाश १२:४)। अब परमेश्वरले हामीलाई नै उहाँको उपस्थितिमा ल्याइरहनुभएको छ। परमेश्वरले लेखाका पुस्तकहरू उहाँका सन्तहरूका सामु खोल्नुहुनेछ, र तिनीहरूले सबै कुरा देख्न पाउनेछन्।

सदोम र गमोराको निम्ति अब्राहामले पहल गरिरहेका कथाले ती सहरहरूको न्याय भइरहेको देखाउँछ। त्यस कथाबाट हामी परमेश्वरले गर्नुहुने न्यायको केही झलक पाउन सक्छौं। सदोममा पापहरूको छानबिन त भएकै थियो। त्यस सहरमा भएका दुष्टताको विरुद्धमा गरेको चित्कार चर्को भएको परमेश्वरले अब्राहामलाई सुनाउनुभएको थियो (उत्पत्ति १८:२०)। ती सहरहरूका गतिविधिले नै ठूलो बदनाम कमाएको थियो। ती सहरहरूका विनाश हुनु अघि केवल सदोम र गोमोरा मात्र छानबिन गरिएका थिएनन्। दुष्टहरूलाई नाश गर्ने परमेश्वरको नीति उचित थियो कि थिएन भन्ने कुरालाई पत्ता लगाउने ढोका उहाँले अब्राहामका निम्ति खोल्नुभएको थियो।

स्वर्गमा हुने न्यायमा को देखा पर्छन् त भनेर दानिएल ७मा औँल्याएकोमा मानिसको पुत्र (दानिएल ७:१३; मत्ती २०:२८) येशू नै हुनुहुन्छ। उहाँ देखा पर्नुभएकोले मात्र परमेश्वरका जनहरूको पक्षमा तिनीहरूका न्याय हुने भएको थियो (दानिएल ७:२२)। उहाँको सिद्ध पुण्य काम वा धार्मिकताले मात्र धर्मीहरू न्यायबाट पार हुनेछन्।

`तपाईंका लुकेका सबै पापहरू खुलाएर परमेश्वरको अगाडि उभिनुपरेको सोच्नुहोस्। यस न्यायको समयमा तपाईंलाई उन्मुक्ति दिने केवल एउटै मात्र आशा के हो?`