---
title:  मूर्तिलाई पूजा गर्नु, फेरी
date:   17/06/2025
---

दानिएल २ र प्रकाशको पुस्तकमा उल्लेख गरेका आखिरी दिनका घटनाहरूका बिचमा सम्बन्ध छ भनेर बाइबलका विद्यार्थीहरूले धेरै समयदेखि सिकाइरहेका छन्। मूर्तिलाई पूजा नगर्नेहरूलाई मृत्यु दण्ड दिइनेछ (दानिएल ३:१५) भनेर दानिएलले उल्लेख गरेको अनुसार त्यही खालको दण्ड मूर्तिलाई पूजा नगर्नेहरूलाई दिइनेछ भनेर प्रकाशको पुस्तकले हामीलाई सिकाउँछ। “त्यस पहिलो पशुको मूर्तिमा सास हालिदिने अनुमति त्यसलाई दिइयो, यस हेतुले कि पशुको त्यो मूर्ति बोल्न सकोस्, र त्यस पशुको मूर्तिलाई नपुज्नेहरू मारिऊन्” (प्रकाश १३:१५)।

`पढ्नुहोस्: मानिसका आज्ञा र निर्देशनहरू विपरित परमेश्वरका आज्ञाहरू कस्तो छन् भनेर देहायका पदहरूले कसरी बताउँछ? प्रकाश १३:११-१८; प्रकाश १४:९, ११, १२; प्रकाश १६:२; प्रकाश १९:२० र प्रकाश २०:४ पढ्नुहोस्।`

जसले स्वर्ग, पृथ्वी, समुद्र र पानीका मुहानहरूको सृष्टि गर्नुभयो, उहाँलाई मात्र ढोग्नू भनेर परमेश्वरका जनहरूलाई आह्वान गरिएको छ। सृष्टिकर्ताको विरुद्धमा पशु र उसको मूर्ति छ। ती हिब्रू युवाहरूले सृष्टिकर्ता परमेश्वरमाथि मात्र निष्ठा राखेकोले तिनीहरूमाथि मृत्युदण्डको सजाय सुनाइएको थियो। हिब्रू युवाहरूको समय र तिनीहरूले सामना गरेका परिस्थिति र युगको अन्तको परिस्थिति फरकै भए तापनि सृष्टिकर्ताको सट्टामा मूर्तिलाई नढोग्दा पाउने सजायको नीति वा आदेश एउटै हो, त्यो हो मृत्युदण्ड।

`पढ्नुहोस्: रोमी १:१८-२५ पढ्नुहोस्। (पद १८ र प्रकाश १४:९, १०का उल्लेख गरेको परमेश्वरको क्रोधको बिचमा के सम्बन्ध छ त्यो सोच्नुहोस्।) मानिसहरूले अन्ततः कसलाई आफ्नो निष्ठा दिन्छन् भन्ने सम्बन्धमा मूर्तिको पूजा गर्ने मामिला कसरी यही सिद्धान्तको अर्को अभिव्यक्ति मात्र हो?`

ढोग्नु वा आराधना गर्नु भनेको धुप बालेर पूजा गर्नु मात्र होइन। हुन त त्यो पनि हुन सक्छ। हाम्रो जीवनले जे प्राथमिकता पाउँछ त्यही हाम्रो निम्ति भगवान हुन सक्छ। यदि हामीले हाम्रा सृष्टिकर्तालाई चिन्न सक्यौं भने, र हाम्रा मुक्तिदाता हुन येशूले के गर्नुभयो सो बुझ्न सकेको भए, उहाँ मात्रै हामीले ढोग्न योग्य हुनुहुन्छ भनेर स्वीकार्न पुग्नेछौं। उहाँको ठाउँ लिने सबै थोक, मानिस र दर्शनहरू हाम्रो निम्ति मूर्ति हुन सक्छ। येशूले बोल्नुभएको यो वचनले शायद हामीलाई स्पष्ट पार्छ होला, “जो मेरो साथ छैन, त्यो मेरो विरुद्धमा छ, र जसले मसँग बटुल्दैन, त्यसले छरपष्ट पार्छ” (मत्ती १२:३०)। आखिरी दिनका घटनाहरूले यही सत्यलाई नाटकीय रूपमा प्रकट गर्नेछन्।