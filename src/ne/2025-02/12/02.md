---
title:  दानिएल २ र भविष्यवाणीलाई ऐतिहासिक दृष्टिकोणले हेर्ने
date:   15/06/2025
---

बाइबलमा धेरै प्रभावकारी र उल्लेखनीय भविष्यवाणीहरू छन्। तिनीहरूमा सबभन्दा उल्लेखनीय भविष्यवाणी दानिएल २ हो। यो भविष्यवाणी येशूका समयभन्दा ५०० वर्ष अघि लेखिएको थियो। अगमवक्ता दानिएलले विश्वको इतिहासको रूपरेखा कोर्दछन्। बेबिलोनमा उनका समयदेखि मादी फारस, ग्रीस, रोम र रोमको साम्राज्य टुक्रिएर टुक्रा भएका देशहरूलाई औँल्याउँछन् जुन आधुनिक युरोप हो।

ती युरोपका देशहरूका बारेमा दानिएलले यसरी भविष्यवाणी गर्छन्, “हजूरले फलाम माटोमा मिसिएको देख्नुभएझैँ मानिसहरू पनि मिश्रित जाति हुनेछन् र एकतामा रहनेछैनन्, जसरी फलाम माटोसित मिल्न सक्दैन” (दानिएल २:४३)। यो भविष्यवाणी अचम्म तरिकाले पूरा भएको थियो र पूरा भइरहेको छ। ती युरोपका देशहरूलाई एकै देश बनाउन अनेकौँ प्रयास गरिएको थियो। देशका राजाहरूका बिचमा अन्तरविवाह पनि भएको थिए। तर ती देशहरू अहिले पनि विभाजित नै छन्।

उदाहरणमा बेलायतको राजवंशलाई हाउस अभ विन्ड्सर भनेर राम्रो अङ्ग्रेजी नाउँ दिएको छ। यो नाउँ १९१७मा मात्र दिएको थियो। त्योभन्दा अगाडि राजकीय परिवारलाई साक्स-कोबुर्ग-गोठा कहलिन्थ्यो। यो विशेष गरेर जर्मन नाउँ हो। धेरै जसो बेलायतका राजकीय खान्दानहरू जर्मनका एउटै रगतका सन्तानहरू थिए। तर त्यस रगतको नाताले तिनीहरूलाई एकतामा ल्याउन असफल भएको थियो। प्रथम विश्व युद्धमा घृणित जर्मनहरूसँग पहिचान गर्न नचाहेकोले हाउस अभ विन्डसर भनेर जर्मनको चिनारी दिने नाउँ परिवर्तन भएको थियो।

`पढ्नुहोस्: बेबिलोनका राजा नबूकदनेसरको सपना के थियो र दानिएलले त्यसको अर्थ कसरी बुझाएका थिए? दानिएल २:२९-४५ पढ्नुहोस्।`

अन्तिम दिनको विषयमा रहेका भविष्यवाणीहरू दानिएल २ अध्यायको जगअनुसार लेखिएका छन्। फलाम र माटो नमिसिएको जस्तै शक्तिशाली राज्य र कमजोर राज्यहरूका बिचमा युद्धहरू भएका थिए र युद्ध जारी रहनेछ। जब येशू आउनुहुनेछ र अनन्तको राज्य स्थापना गर्नुहुनेछ ती युद्धहरू सदाको निम्ति अन्त्य हुनेछन् (दानिएल २:४४; ७:१३, १४)। अर्को अर्थमा भन्ने हो भने पौराणिक कालदेखि सुरु भएर वर्तमान र भविष्यमा अन्त हुने इतिहासको शृङ्खलालाई दानिएल २ले खुलासा गर्छ। भविष्यवाणीलाई व्याख्या गर्ने तरिकाहरूमध्ये यो ऐतिहासिक दृष्टिकोण हो। यसमा उल्लेख गरिएका पदहरूले ऐतिहासिक दृष्टिकोणले व्याख्या गर्न माग गर्दछ। अन्तिम दिनहरूमा हुने घटनाहरूलाई निर्णायत्मक रूपमा बुझ्न दानिएल २लाई ऐतिहासिक परिवेशमा हेर्नु आवश्यक छ। प्रकाशको पुस्तकमा पनि त्यही चित्रण गरिएकोले ऐतिहासिक परिवेशमा हेर्न जरुरी छ।

`परमेश्वरलाई भविष्यको बारेमा मात्र थाहा छैन अन्तमा आएर उहाँ त्यसको हर्ताकर्ता पनि हुनुहुन्छ भनेर दानिएल २ले कसरी प्रमाणित गर्छ?`