---
title:  मूर्तिलाई ढोग्नु
date:   16/06/2025
---

दानिएलले जे गरे पनि र उनी र उनको परमेश्वरप्रति प्रभावित भएर नबूकदनेसर झट्टा निष्ठा जनाए तापनि (दानिएल २:४६-४८) त्यो निष्ठा क्षणिक र देखावटी मात्र थियो।

`पढ्नुहोस्: दानिएल ३:१-१२ पढ्नुहोस्। यहाँ सुनको मूर्तिको बारेमा वर्णन गरिएको छ। पूरा मूर्ति सुनको निर्माण गरेर त्यसलाई ढोग्न राजाले गरेका माग किन अर्थपूर्ण छ?`

सारा मूर्ति नै सुनको बनाएर परमेश्वरको सन्देशलाई राजाले हाँक दिएका थिए। राजाले के सन्देश दिन चाहेका थिए? बेबिलोनको पतन कहिल्यै हुनेछैन र नबूकदनेसर सदाको निम्ति अमर राजा हुनेछ। उनका धारणालाई चुनौती दिने सबैलाई मृत्युदण्ड दिइने घोषणा गरिएको थियो। यसले मानव महत्त्वाकाङ्क्षा र आत्मनिर्णयले सत्यलाई कसरी पन्छाउँदोरहेछ भनेर प्रभावकारी रूपमा प्रस्तुत गर्दछ। ख्रीष्ट र शैतानका बीचमा भइरहेको महान् द्वन्द्व यस कथाले कसरी ज्वलन्त चित्रण गरेको छ भनेर हामीलाई देखाउँदछ।

केही हदमा राजा नबूकदनेसर लुसिफरको चरित्रलाई प्रकट गर्दछ: उनी महत्त्वाकाङ्क्षी थिए; आफ्नो भाउ उनले निकै खोजेका थिए र अहङ्कारी र घमण्डी भएर परमेश्वरको प्रभुत्वलाई खुला रूपमा चुनौति दिएका थिए। तर नबूकदनेसर र शैतानका बिचमा उल्लेखनीय भिन्नता देखिएको थियो। उनले सत्य परमेश्वरप्रति विश्वास देखाएका थिए। परमेश्वरलाई चुनौती दिने राजा भए तापनि उनलाई हामीले परमेश्वरको राज्यमा भेट्न पाउनेछौं होला।

`पढ्नुहोस्: तिन हिब्रू युवाहरूले राजाको कुरा नमान्न कस्तो वचन व्यक्त गरेका थिए? सङ्कटकालमा पनि हाम्रो निष्ठामा कसरी अडिग हुनुपर्छ भने तिनीहरूको अडानले हामीलाई सिकाउँछ? दानिएल ३:१७, १८ पढ्नुहोस्।`

यस खतरा र जोखिमबाट बच्न ती तिन जना युवकहरूले कसरी तर्क गर्न सक्थे होला? तिनीहरू आफ्नो धर्ममा कट्टर, एकोहोरो र धर्मान्ध भएर देखाएका थिएनन् होला? राजाको मूर्तिलाई ढोग्नुको सट्टा तिनीहरू जिउँदै आगोमा जल्न राजी भएका थिए। तिनीहरू झुकेर आफ्नै परमेश्वरलाई ढोगेको भनेर देखाउन सक्दैनथे र? तिनीहरूले सामना गरेका मागप्रति असहमत हुनु के फाइदाजनक थिए त? तर तिनीहरूले त्यो सोचेनन्। तिनीहरूका बोलीले यो देखाएका थिए कि तिनीहरू दण्डबाट उम्किनेछैनन् होला भनी तिनीहरूलाई थाहा थियो।

`विभिन्न तर्कहरू गरेर हाम्रो आस्था अरूसँग सम्झौता गर्न सक्ने सोचलाई हामीले कसरी पन्छाउने? यही परिस्थितिमा पनि निष्ठावान् हुनेहरूलाई देहायको पदले हामीलाई के भन्छ? “जो थोरै कुरामा ईमानदार हुन्छ, त्यो धेरैमा पनि ईमानदार हुन्छ, र जो अति सानो कुरामा बेईमान हुन्छ, त्यो धेरैमा पनि बेईमान हुन्छ” (लूका १६:१०)।`