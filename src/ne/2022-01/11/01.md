---
title: येशू, हाम्रो विश्‍वासको लेखक र सिद्ध...
date:  05/03/2022
---

### यस अध्यायका मूल पदहरू
हिब्रू १०:३५-३९, रोमी १:१७, हिब्रू ११, यहोशू २:९-११ र हिब्रू १२:१-३।

> <p>यस अध्यायको मूल सार पद</p>
> "हाम्रा विश्‍वास सुरु गर्नुहुने र पूरा गर्नुहुने येशूलाई हेरौं, जसले उहाँको सामुन्‍ने राखिदिएका आनन्‍दको निम्‍ति अपमानलाई केहीजस्‍तो नठानी क्रूसको कष्‍ट भोग्‍नुभयो, र परमेश्‍वरको सिंहासनको दाहिनेपट्टि विराजमान हुनुहुन्‍छ" (हिब्र १२:२)।

येशूका समस्त भक्तहरूमा हिब्रू ११ र १२ शायद सबभन्दा मनपर्ने अध्यायहरू भएको पाइन्छ। येशूभक्तको जीवन दौड प्रतियोगितामा भाग लिने जस्तो हो, जसमा हामी सबैले भाग लिन पाउँछौँ र जो नथाकिकन डगुरिरहन्छ वा विश्‍वासमा अडिग रहन्छ उसले पुरस्कार पाउने निश्‍चित छ। मुक्तिको नाटक भनेको एउटा दौड प्रतियोगिता हो जसमा विश्‍वास तथा आस्थामा अडिग रहने विगतका जनहरूको मुक्तिको मुकुट सुरक्षित राखिएको छ, तिनीहरूले जतिसुकै दु:खकष्ट भोग्नुपरेतापनि अझै पनि तिनीहरूले पुरस्कार पाएका थिएनन् भनेर पनि ती अध्यायहरूले वर्णन गर्दछन्। तर किन त भन्दा, तिनीहरूको कथा वा तिनीहरूले भोगेका अनुभवहरू तिनीहरूमामात्रै अन्त भएको छैन। त्यसको अन्त वा समापन हामी हौँ वा पृथ्वीको अन्तसम्म रहिरहनेहरू। मुक्तिको नाटक त्यसबेला समापन हुन्छ जब दौडको अन्तमा पुग्छौँ र रिबनलाई छिचोल्दै भित्र पस्दछौँ, र परमेश्‍वरको दाहिने हातमा बस्नुभएको येशू जो हाम्रो गन्तव्य स्थान वा गोलमा पुग्दछौँ। हाम्रो जीवनमा जीवनको दौडमा कसरी भाग लिनुपर्छ भनेर उहाँले नै हामीलाई सिकाउनुहुन्छ, प्रेरणा दिनुहुन्छ। यस संसारमा हुँदा दोडमा कसरी भाग लिनुपर्छ भनेर उहाँ हाम्रो निम्ति मूल अनुकरणीय उदाहरण भएर देखाउनुभएको थियो। हामीले पाउने पुरस्कार कुनै मनगढन्ते वा हावादारी अध्यात्मिक धारणा नभएर सत्य र  वास्तविक हो भनेर उहाँ नै हाम्रो चरम साक्षी हुनुभएको छ, साथै दौडमा उहाँ अग्रज हुनुभएर हाम्रो निम्ति बाटो खुलाइरहनुभएको छ (हिब्रू ६:१९,२०; हिब्रू १०:१९-२३)।

अहिले हामीले देख्‍न नसकेतापनि परमेश्‍वरका प्रतिज्ञाहरूमा विश्‍वासद्वारा भरोसा राख्‍नुपर्छ भनेर हिब्रू ११ले व्याख्या गर्दछ। विश्‍वास वा परमेश्‍वरमाथिको अटल आस्था भनेको के हो र विगतको उदाहरणहरूद्वारा त्यो विश्‍वास हामीले कसरी प्राप्‍त गर्नसक्छौँ भन्ने विषयवस्तु यस अध्यायमा हामी नियाल्नेछौँ, तर त्यो विश्‍वासको केन्द्रविन्दु विशेष गरेर येशूको उदाहरणद्वारा हेर्नेछौँ जो हाम्रो विश्‍वासको जग र त्यसलाई पूर्णता दिने उहाँ नै हुनुहुन्छ (हिब्रू १२:२)।