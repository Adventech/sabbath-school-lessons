---
title:  आकाशहरू र पृथ्वीलाई हल्लाऊ
date:  15/03/2022
---

अत्यन्तै उल्लासमय वातावरणमा उत्सव मनाउँदै स्वर्गदूतहरू स्वर्गमा जम्मा भएका थिए भन्ने आफ्नो भनाइ राखेको लगत्तै पावलले आफ्ना पाठकहरूलाई यो सतर्क गराउँछन्: तिनीहरूले परमेश्‍वरका वचन वा आवाजप्रति ध्यान दिनु जरुरी छ किनभने उहाँले फेरि एक पल्ट पृथ्वीमात्र होइन आकाश वा नक्षत्रहरू पनि हल्लाउनुहुनेछ (हिब्रू १२:२६ रूपान्तरित)। येशूलाई स्वर्गको सिंहासनमा बिराजमान गरिनुभएतापनि, हाम्रो मुक्ति अझै पनि पूरा भएको छैन। एउटा महत्त्वपूर्ण घट्ना हुनै बाँकि भएकोले हामी बढो सतर्क भएर वा ध्यान दिएर चल्नु आवश्यक छ भन्ने कुरामा निश्‍चय हुनुपर्दछ। त्यो हो, परमेश्‍वरले आकाश वा नक्षत्रहरू र पृथ्वीलाई हल्लाउनुहुने (याद गर्नुहोस्, नेपाली बाइबलमा केवल आकाशमात्र भनेको छ तर अङ्ग्रेजी अनुवादहरूमा आकाशहरू भनेको छ। आकाश भन्दा केवल हाम्रो नाङ्गो आँखाले देखिने आकाशमात्र हुन्छ तर आकाशहरू भन्दा अरू आकाश वा नक्षत्रहरू भनेर बुझाउँछ-अनुवादक)।

`देहायका पदहरू पढ्नुहोस्। परमेश्‍वरले आकाशहरू वा नक्षेत्रहरू र पृथ्वी हल्लाउनुको लक्ष्य के हो? यसको अर्थ के हो? हेर्नुहोस्, हाग्गै २:६-९, २०-२२, भजन ९६:९,१०, भजन ९९:१, र हिब्रू १२:२५-२७।`

पुरानो करारमा पृथ्वी हल्लिनुको विशेष अर्थ छ। त्यसले साधारणतया परमेश्‍वरको उपस्थितिलाई जनाउँछ। त्यसबेला उहाँका जनहरूलाई उद्धार गर्न उहाँ देखा पर्नुहुन्छ। जब परमेश्‍वरको महिला अगमवक्ता तथा न्यायकर्ता देवोरा, र बाराक शत्रुदेशको सेनापति सिसरासँग युद्ध गरे तब तिनीहरूको निम्ति परमेश्‍वरले स्वर्गबाट युद्ध गर्नुभएको थियो (न्यायकर्ता ५:४,५)। उहाँको उपस्थितिमा शक्तिशाली भूकम्प गएको, पृथ्वी र पहाडहरू हल्लेको थियो (न्यायकर्ता ५:४,५)। जब पिडित, दविएका र शोषितभएकाहरूलाई उद्धार गर्न जब परमेश्‍वर देखा पर्नुभएको थियो त्यसबेला पृथ्वी हल्लेको थियो भन्ने दृश्य पुरानो करारभरी लेखिएको पाउँछौँ (उदाहरणमा भजन ६८:७,८, भजन ६०:२, भजन ७७:१७,१८)। यसरी पृथ्वी हल्लिनु वा भूकम्प जानुको अर्थ परमेश्‍वरको न्यायको सूचित गर्दछ। पृथ्वीका मानिसहरूप्रति उहाँको अधिकार भएको भनेर पनि यसले देखाउँदछ। परमेश्‍वरको दिनमा वा अन्तको दिनमा पृथ्वी काम्नेछ वा हल्लिने छ भनेर परमेश्‍वरको अगमवक्ताहरूले उल्लेख गरेका छन् (यशैया १३:१३, यशैया २४:१८-२३)।

हिब्रूको पुस्तकको अनुसार आकाशहरू र पृथ्वी "हल्लिनु वा काँम्नु"को अर्थ परमेश्‍वरका शत्रुहरूको नाश भन्ने जनाउँछ। जब येशूलाई सिंहासनमा बसालिएको थियो, त्यसबेला यो अवस्था हुनेछ भनेर परमेश्‍वरले वाचा दिनुभएको छ। उहाँले येशूलाई भन्नुभयो:  “तिमी मेरो दाहिने हातपट्टि बस, जबसम्‍म म तिम्रा शत्रुहरूलाई तिम्रा खुट्टाको पाउदान तुल्‍याउँदिनँ” (हिब्रू १:१३)। यसरी येशूले शत्रुलाई परास्त्र गर्नुभयो (हिब्रू २:१४-१६) र उहाँलाई सिंहासनमा बिराजमान गरियो (हिब्रू १:५-१४), तर उहाँका शत्रुहरू अझै पनि नाश भएको छैन (हिब्रू १०:११-१४,१ कोरन्थी १५:२३-२५)।

तर भविष्यमा ती शत्रुहरूलाई परमेश्‍वरले नाश गर्नुहुनेछ। त्यसबेला परमेश्‍वरले आकाशहरू र पृथ्वीलाई बेस्सरी हल्लाउनुहुनेछ। आकाश वा नक्षत्रहरू र पृथ्वी हल्लिनुको अर्थ, परमेश्‍वरका जनहरूलाई सताउने, यातना दिने वा कष्ट दिने पृथ्वीका अध्यात्मिक वा राजनैतिक शक्तिहरूको नाश हो। अझ, ठोसरूपमा भन्ने हो भने आकाशका शक्तिहरू अर्थात् सैतान र उसका पतित स्वर्गदूतहरूको सर्वनाश हो। यस संसारको राजनैतिक र अध्यात्मिक शक्तिको पछाडि रहेर र तिनीहरूलाई नियन्त्रण गरेर परमेश्‍वरका जनहरूलाई यातना दिने दुष्ट शक्तिहरू अर्थात् सैतान र उसका मतियार अर्थात् पतित स्वर्गदूतहरू हुन्।

`एकदिन सबैको न्याय हुनेछ भन्ने प्रतिज्ञा किन छ, अहिले दुष्ट वा खराब तत्वले मानिसहरूलाई हल्लाइरहेको छ, तर एक दिन तिनीहरूको नाश हुनेछ। विशेष गरेर दुष्टका हातबाट दु:खकष्ट, यातना वा सास्ती पाएकाहरूको निम्ति सैतान र उसका मतियारहरूको सदाको निम्ति नाश हुनेछ भन्ने वचन, के आशाको किरण होइन र?`