---
title:  गौरवशाली तथा भव्य सुरुवात
date:  26/12/2021
---

हिब्रूको पुस्तकमा लेखिएको प्रवचन हामीले बुझ्नु र त्यसलाई प्रयोगमा ल्याउनु जरुरी छ। तर त्यस पुस्तक कुन सन्दर्भमा, कुन विश्‍वासीहरूलाई र कुन परिस्थितिमा लेखिएको थियो सो बुझ्नु जरुरी छ। अर्थात् हिब्रूको पुस्तकको ऐतिहासिक पृष्ठभूमि हामीले थाहा पाउन सके हाम्रो निम्ति अर्थमूलक हुन्छ र व्यवहारमा लागु गराउन आत्मसात् गर्न सक्छौँ।

`हिब्रू २:३, ४ पढ्नुहोस्। जब हिब्रू वा यहूदीहरू येशूलाई विश्‍वास गर्न पुगे तब तिनीहरूको पहिलो अनुभव कस्तो थियो?`

यस पुस्तकका पाठकहरूले व्यक्तिगतरूपमा येशूकै मुखारबाट मुक्तिको सन्देश सुनेका थिएनन् भन्ने आभास् दिन्छ। तर तिनीहरूले सुसमाचार अरू प्रचारकहरूतर्फबाटै सुनेका थिए। तिनीहरूलाई घोषणा गरिएको समाचार मुक्तिको बारेमा थियो।

सुसमाचार प्रचारकहरूले तिनीहरूलाई दिएको सन्देश सत्य सावित भएको र परमेश्‍वर आफैले विभिन्न चिन्ह र अचम्मका कामहरू गर्नुभएर त्यस सन्देशलाई अनुमोदन गर्नुभएको थियो भनेर पावलले जिकिर गर्दछन्। त्यसको अर्थ विभिन्न चिन्ह र शक्तिशाली अचम्मका कामहरूद्वारा सुसमाचारलाई व्यक्तिगतरूपमै अनुभव गर्न र त्यसलाई सत्य साबित गर्न परमेश्‍वरले विभिन्न साधनहरू प्रयोग गर्नुभएको थियो। ती साधनहरूमा तिनीहरूलाई दिइएको पवित्र आत्माका बरदानहरू पनि थिए अर्थात् विभिन्न विश्‍वासीहरूलाई तिनीहरूको क्षमता अनुसार पवित्र आत्माका बरदानहरू बाँडफाँड गरिएका थिए। नयाँ ठाउँहरूमा सुसमाचार सुनाउने क्रममा प्रायजसो अचम्म तरिकाले बिरामीहरू निको हुने, दुष्ट आत्माहरूलाई धपिने र आत्मिक बरदानहरू खनिने जस्ता प्रक्रियाहरूले साथ दिन्थ्यो।

परमेश्‍वरले यरुशलेममा प्रेरितहरूलाई पवित्र आत्मा खन्याउनु भएको सुरुको इसाई चर्चको इतिहासले बताउँदछ। त्यसबेला ती प्रेरितहरूलाई थाहा नभएको लवजहरूद्वारा विभिन्न देशको यहूदीहरूलाई तिनीहरूको आफ्नै भाषामा ती प्रेरितहरूले सुसमाचार सुनाएका थिए, साथै तिनीहरूले आश्‍चर्य कामहरू पनि गर्न सक्षम् भएका थिए (प्रेरित २,३)। फिलिपले सामरियामा अचम्मको काम गरे भने (प्रेरित ८), पत्रुसले योप्पा र सिजरियामा गरेका थिए (प्रेरित ९,१०)। पावलले त उनको सेवाकालभरि एशिया र पश्‍चिमी देश अर्थात् युरोपमा विभिन्न अचम्मका कामहरू गरेर मानिसहरूलाई सुसमाचारतिर आकर्षित गरेका थिए (प्रेरित १३-२८)। ती प्रभावकारी क्रियाकलापहरू प्रयोगात्मक प्रमाणहरू थिए जसले मुक्तिको सन्देशको अनुमोदन गरेको थियो। परमेश्‍वरको राज्यको स्थापना भएको, मानिसहरू पापको दोषबाट मुक्ति भएको र दुष्ट तथा दुष्ट आत्माका शक्तिहरूबाट मानिसहरू स्वतन्त्र भएको ती आश्‍चर्य कामहरूले प्रमाणित गरेको थियो (हिब्रू १२:२५-२९)।

सुरुका इसाईहरूलाई तिनीहरूका पापहरू क्षमा दिएका छन् भनेर पवित्र आत्माले विश्‍वास दिलाएका थिए। त्यसले गर्दा तिनीहरूमाथि न्याय हुने कुरामा तिनीहरू डर  मानेका थिएनन्। त्यसको फलस्वरुप तिनीहरूका प्रार्थनाहरू सुरो थिए र तिनीहरू परमेश्‍वरमाथि भरोसा र विश्‍वास गरेर अघि बढेका थिए। तिनीहरूको आत्मिक अनुभव आनन्दमय र रमाइलो थियो (प्रेरित २:३७-४७)। जो मानिसहरू दुष्ट आत्माका शक्तिले दास बनिरहेका थिए तिनीहरूलाई पवित्र आत्माले उद्धार गरेका थिए। दुष्ट, पापी, अधर्मी र सैतानको शक्ति भन्दा परमेश्‍वरको शक्ति सर्वोच्च छ भनेर कसैले पनि विवाद गर्न नसक्ने प्रमाण पवित्र आत्माको शक्तिले देखाएको थियो। येशूलाई विश्‍वास गर्नेहरूको जीवनमा तत्कालै परमेश्‍वरको राज्य स्थापना भएको थियो भनेर पवित्र आत्माको विभिन्न क्रियाकलापहरूले देखाएको थियो।

`जब तपाईँ येशूतिर फर्किनुभयो तब तपाईँको अनुभव कस्तो थियो? प्रभु येशू ख्रीष्ट तपाईँको मुक्तिदाता र प्रभु हुनुहुन्छ भनेर तपाईँको आस्था र विश्‍वासले कसरी अनुमोदन गरेको छ? परमेश्‍वरले तपाईँको जिवनमा पहिलो पल्ट कसरी काम  गर्नुभयो र उहाँले तपाईँलाई कसरी उहाँतर्फ फर्काउनुभयो भन्ने रमाइलो आत्मिक अनुभवलाई बराबर याद गर्नु किन असल छ?`