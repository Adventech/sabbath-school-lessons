---
title:  सँगसँगै मिलेर आस्थामा अडान लिँदै अघि बढ्ने
date:  29/12/2021
---

येशूलाई विश्‍वास गर्ने यहूदीहरू अत्यन्तै डरलाग्दो परिस्थितिमा गुज्रीरहेका थिए। यस संसारमा तिनीहरू अलगिएर अनेकौँ समस्याहरूको सामना गरिरहेका थिए। त्यस परिस्थितिमा प्रेरित पावलले आफ्ना पाठकबृन्धहरूलाई के सल्लाह दिएका थिए? त्यस सल्लाहबाट हामी के फाइदा सिक्न सक्छौँ? एलियालाई उनको निराशमय परिस्थितिबाट उम्कन परमेश्‍वरले कसरी सहयोग गर्नुभयो सो हामी केलाएर पढौँ।

`१ राजा १९:५-१८ पढ्नुहोस्। आफ्नो सेवकको विश्‍वासलाई परमेश्‍वरले कसरी पुनर्स्थापित गर्नु भएको थियो?`

कारमेलको  पहाडमा सारा जनसमुदायको सामु एलियाले प्रार्थना गरेर आकाशबाट आगो बर्षाएर वेदीको बलि र बेदीलाई भष्म पारेका थिए। त्यो उनको जीवनको आत्मिक अनुभवको उच्चत्तम अनुभव थियो। तर रानीको धम्कीदेखि भयभित भएर जङ्गलमा भागेर निराश भएर बसेका र आफूलाई परमेश्‍वरले ज्यान लिउन् भनेर दिक्‍क मानेर बसेका एलियालाई परमेश्‍वरले कसरी सम्हाल्नुभयो त्यो कथा आकर्षित र मनमोहक छ। आस्थासँग संघर्ष गरिरहेका र निराशको खाल्डोमा डुबिरहेका आफ्ना भक्तलाई परमेश्‍वरले कसरी आफ्ना कोमलता देखाउनुहुन्छ र बुद्धि पुर्‍याउनुभएर सेवा गर्नुहुन्छ भन्ने ज्वलन्त उदाहरण एलियाको घट्ना हो। परमेश्‍वरको  हस्तक्षेपले नै एलियाले आफ्नो विश्‍वास फेरि जगाउन सकेका थिए। जङ्गलमा एक्लै भागिरहेका यलियालाई परमेश्‍वरले धेरै थोकहरू गर्नुभएको थियो। पहिलो त उहाँले उनको भौतिक आवश्यकता पूरा गरिदिनुभयो। उहाँले उनलाई खाना उपलब्ध गराउनुभयो। उनको थकाइप्रति संवेदनशील हुनुभएर उनलाई आराम गर्न दिनुभयो। अनि गुफामा हुँदा परमेश्‍वरले मायालु तरिकाले सम्झाउनुभयो: "होइन, ए एलिया तिमी यहाँ के गर्दैछौ?" यस प्रश्‍न आफै पनि गहिरो छ। परमेश्‍वरले कसरी काम गर्नुहुन्छ र उहाँको लक्ष्य कसरी पूरा गर्नुहुन्छ भन्ने समझको गहिर्‍याइमा एलियालाई पुर्‍याउन त्यस प्रश्‍न उहाँले सोध्नुभएको थियो। (हामी जहाँ भएतापनि जे गरेतापनि त्यो प्रश्‍न परमेश्‍वरले हामीहरूलाई पनि सोधिरहनुहुन्छ भन्ने कुराको आत्मसात् गर्नु जरुरी छ। येशूलाई विश्‍वास गर्नु व्यक्तिगत मामिला हो, अरूलाई सुनाउन आवश्यक छैन वा आफ्नै घरभित्र, कुटीमा वा गुफामा बस्न रुचाउनेहरूलाई आज पनि परमेश्‍वरले सोध्नुहुन्छ, "तिमी यहाँ के गरिरहेकाछौ"-अनुवादक)।

जब एलिया पहाडको गुफामा थिए त्यसबेला ठूलो हुरीबतास चल्यो, अनि भूकम्प आएर पहाडै हल्लाइ दियो, अनि सायद चत्याङ्ग परेर होला आगोका ज्वाला एलियाको सामु देखा पर्‍यो। तर ती कुनै पनि प्राकृतिक अद्‍भुत दृश्यहरूमा परमेश्‍वर थिएन। तर उहाँ त सानो, मधुरो, सुरिलो, शान्त आवाजमा हुनुहुन्थ्यो। अनि परमेश्‍वरले एलियालाई काम दिनुभयो र उहाँ उनको साथमा हुनुहुने भनेर उनलाई विश्‍वस्त पार्नुभयो।

`येशूभक्तहरूले के गर्नुपर्छ भनेर पावलले देहायका पदहरूमा सरसल्लाह दिन्छन्? हेर्नुहोस्,  हिब्रू २:१-३, हिब्रू ३:१२-१५, हिब्रू ५:७-६:३, र हिब्रू १०:१९-२५।`

सुरुमा जोश, जाँगर र उत्साहित भएर येशूमाथि विश्‍वास राखेर हिब्रूका पाठकहरू बलबान हुनगएका थिए। ती तत्वहरूलाई जगाइनै राख्‍न प्रेरित पावलले धेरै उपदेश, निर्देशन र अर्तीहरू दिएको हिब्रूको पुस्तकभरी पाइन्छ। पावलले दिएका निर्देशनहरूमा आफ्ना सहविश्‍वासीहरूको भौतिक आवश्यकतामा हेरबिचार गर्नु भनेर उनले जोरदार अपिल गर्दछन्। अतिथी सत्कार गर्ने बानी बसाल्नुपर्दछ र झ्यालखानामा परेकाहरूलाई भेट्ने र तिनीहरूको आवश्यकतालाई सहयोग गर्नु पर्छ भनेर उनले सल्लाह दिन्छन्। परमेश्‍वरले तिनीहरूलाई त्याग्नुहुन्न (हिब्रू १३:१-४) भन्ने कुरामा विश्‍वस्त पारेर प्रेरितले आफ्ना पाठकहरूलाई उदार हुन अर्ती दिन्छन्। विस्तारै बिस्तारै येशूमाथिको आस्थाबाट चिप्लेर नजानु (हिब्रू २:१)मा उनले तिनीहरूलाई सजग गराउँछन्। अविश्‍वास वा परमेश्‍वरमाथिको आस्थालाई सेलाएर दुष्ट हृदयका नहुनु (हिब्रू ३:१२) भनेर उनी भन्दछन्। परमेश्‍वरमाथिको आस्थाको बुझाइमा बढ्दै जानु भनेर उनले तिनीहरूलाई प्रोत्साहन दिन्छन् (हिब्रू ५:११-६:३)। सङ्गति वा चर्चको भेलामा नियमितरूपमा सामेल हुनु अत्यन्तै जरुरी छ भनेर पनि उनले आफ्नो मन्तव्य व्यक्त गर्दछन् (हिब्रू १०:२५)। निचौडमा भन्नु पर्दा, सबै विश्‍वासीहरू एकजुट भएर अगाडि बढ्नु, एक आपसलाई उत्साहित गर्नु, प्रेमले परिचालित हुनु र असल कामहरू गर्नु साथै तिनीहरूको निम्ति स्वर्गमा रहेको पवित्रस्थानमा येशूले गरिरहनुभएको सेवा र उहाँलाई उचाल्नु भनेर लेखकले आफ्ना पाठकहरूलाई सुनाउँछन् (हिब्रू ८:१,२; हिब्रू १२:१-४)।