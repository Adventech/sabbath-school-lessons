---
title:  पुनर्थापित वा पहिलेकै स्थितिमा आउन असम्भब
date:  07/02/2022
---

`क्रूसमा लटपटिएको जीवन भनेको के हो भनेर देहायका पदहरूले कस्तो आत्मज्ञान हामीलाई प्रदान गर्दछ? ती पदहरू एक आपसमा तुलना गरेर अध्ययन गर्नुहोस्: हिब्रू ६:४-६, मत्ती १६:२४, रोमी ६:६, गलाती २:२०, गलाती ५:२४, र  गलाती ६:१४।`

हिब्रू ६:६मा उल्लेखित शब्द "असम्भव" ग्रीक भाषामा अझ जोर उल्लेखित गरेको छ। एक फेरा जो व्यक्ति येशूलाई उत्साह, उमङ्गसाथ ग्रहण गर्छ तर त्यो व्यक्‍ति पतित भएभने वा त्यस विश्‍वासलाई सेलाउन दियो भने त्यो व्यक्तिले मुक्ति पाउन असम्भव छ किनभने उसले परमेश्‍वरको पुत्रलाई ताजैरूपमा क्रुसमा टाँगिरहेको हुन्छ। अरू कुनै तरिका, विधि वा व्यवस्था पालन गरेर मुक्ति पाइने होइन तर येशूबाटमात्र मुक्ति पाइन्छ (प्रेरित ४:१२) भनेर पावलले जोर दिएको चाहन्छ। अरू कुनै बाटो, तरिका, धर्मकर्म आदिबाट मुक्ति पाउन असम्भव छ किनभने जसरी "परमेश्‍वरले झुठो बोल्न" असम्भव छ (हिब्रू ६:१८) त्यसरी नै अरू कुनै बाटो अपनाएर मुक्ति पाउनु वा अहिले नै मुक्तिको स्वाद पाउनु असम्भव छ। यदि कोही व्यक्ति परमेश्‍वरमा सक्रिय आस्था वा विश्‍वास भएन भने त्यो व्यक्तिले उहाँलाई खुशी पार्न असम्भव छ (हिब्रू ११:६)।

येशूलाई क्रूसमा फेरि टाँगिरहने भन्ने शब्दचित्रले येशूलाई व्यक्तिगतरूपमा विश्‍वासीको सम्बन्ध छ भनेर देखाउँदछ। आफ्नो जीवनशैलीबाट येशूलाई पन्छाएर हिँड्छ भने त्यस व्यक्तिले येशूलाई क्रूसमा अहिले पनि टाँगिरहेको हुन्छ। त्यसको अर्थ, उहाँको त्याग, बलि, चाहना र प्रेमप्रति त्यो व्यक्ति संवेदनशील नभएको वा वास्ता नभएको देखाउँछ। व्यक्तिगत रूपमा उहाँलाई क्रूसमा टाँगिरहने वा नटाँगिरहने अधिकार प्रत्येक येशूभक्त वा इसाई हुँ भनेर दावी गर्नेमाथि नै निहित भएको छ।

येशूलाई क्रूसमा टाँग्नेहरू बाइबल वा पुरानो करारका धुरन्धर विद्वानहरू, शास्त्रीहरू, धार्मिक अगुवा वा पण्डितहरू नै थिए। तिनीहरू येशू र उहाँको इज्जतभन्दा आफू उच्च हुन चाहेको थिए, तिनीहरूले आफ्ना अधिकारलाई सञ्‍चित गर्न चाहेका थिए। येशूको बाहुल्यताबाट अलग हुन चाहेका थिए। मानिसहरूबाट पाउने मान सम्मानमा धक्‍का पाउने भएकोले नै तिनीहरूले येशूलाई क्रूसमा टाँगेका  थिए। तिनीहरूको निम्ति येशू अत्यन्तै शक्तिशाली, प्रभावकारी, खतरा हुनुभएको थियो। तिनीहरूलाई उहाँले नै हाँक वा चुनौति दिनुभएको थियो जसको फलस्वरूप उहाँले तिनीहरूको इज्जत, ओहोदा, मान मर्यादा र प्रतिष्ठाको भन्डाफोर गर्नुभएको थियो। त्यसले गर्दा नै येशू तिनीहरूको परमशत्रु भन्नुभएको थियो (अहिले पनि ती प्रवृत्ति भएका धर्मगुरूहरू जोसुकै किन नहोस् ग्रष्ट भएको छैन भन्न मिल्दैन-अनुवादक)। त्यसैकारण त्यस शक्तिशाली र खतरापूर्ण शत्रुलाई सदाको निम्ति तय गर्न वा हटाउन तिनीहरूले मिलोमत्तो गरेका थिए। त्यसरी नै आज पनि प्रत्येक व्यक्तिको आत्मनिर्णय र प्रभुत्वलाई मौलिक वा उसको अन्तरविवेकको तहमा नै सुसमाचार चुनौतीको रूपमा खडा भइरहेको हुन्छ। इसाई जीवनको मुख्य सार दिक्षा, निचौड र मौलिक शिक्षा नै आफ्नो क्रूस उठाउनु र आफूलाई त्याग्नु हो (मत्ती १६:२४)। यसको अर्थ "संसार वा संसारको आफ्नो भाऊ खोज्ने प्रवृत्तिलाई (गलाती ६:१४) क्रूसमा टाँग्नु हो। पावलले त्यसलाई "पुरानो मानिस वा वर्तमान पूर्वजन्म" भनेर सम्बोधन गर्दछन् (गलाती ५:२४ रूपान्तरित)। सांसारिक लोभ, महत्त्वाकाँक्षा वा भौतिक जीवनले खोजेको अनुराग वा चाहनालाई येशूभक्तिले मार्नु हो। हाम्रो जीवनमा त्यस अनुभव वा मनस्थिति बिना परमेश्‍वरले हामीलाई दिन चाहनुभएको अनन्त जीवन वा नयाँ जीवन जुन अहिलेदेखिनै सुरु हुन्छ हामी पाउन सक्दैनौँ (रोमी ६:१-११)।

हाम्रो हृदयको सिंहासनमा येशूलाई राख्‍ने हो कि आफै बस्ने हो त्यो द्वन्द्वमा पर्नु भनेकै मृत्युको अनुभव गर्नु हो (रोमी ८:७,८; गलाती ५:१७)। यो कठिन युद्ध  एकैचोटी लडेर सिद्धिने वा जितिने होइन। यस अंशले कहिलेकाहीँमात्र "आफ्नो पुरानो व्यक्तित्व" र "भौतिक अर्थात् शारीरिक" रूपमा संघर्ष गरेर असफल हुनु भनेको छैन। एकफेरा येशूलाई हृदयदेखि ग्रहण गरेर उहाँको मुक्तिको अनुभव गर्ने र उहाँको वचन अनुसार चल्छु भनेर किरिया खाने दिनदेखि हाम्रो जीवनमा येशू र हाम्रो शक्तिको बीचमा संघर्ष सुरु हुन्छ (हिब्रू ६:४,५)। कस्तो खालको जीवन येशूले हामी बिताउन चाहनुहुन्छ भन्ने उहाँको चाहना र कस्तो खालको पतित जीवन हामी बिताउन चाहन्छौँ त्यसको घम्साघम्सी चलिनै रहेको हुन्छ किनकि हाम्रो पापमय जीवन वा आफ्नो भाऊलाई माथि उचाल्ने, शारीरिक अभिलाषा, आँखाको अभिलाषाको निम्ति येशूले धावा बोलिरहनुभएको हुन्छ। तर यदि कोही विश्‍वासी आफ्नो जीवनमा लडिबुडी खेल्न वाध्य भएतापनि वा येशूलाई पूरै नत्यागिकन उहाँलाई हृदयमा सजाएर राख्‍न सकियो भने त्यसको निम्ति मुक्तिको आशा पल्हाइनै रहेको हुन्छ। एकफेरा विश्‍वासमा चुक्यो भन्दैमा सधैँ चुक्छ भन्ने छैन, मुक्तिको निम्ति उसलाई अवसर प्रदान गरिनै रहेको हुन्छ।

`"आफू मर्नु वा आफूलाई मारिनु", "आफूलाई क्रूसमा टाँगिनु" भन्नुको अर्थ के हो? तपाईँको जीवनमा तपाईँलाई अत्यन्तै मनपर्ने वा तपाईँलाई दवाइ राख्‍ने कुन तत्वलाई येशूलाई सुम्पनु अत्यन्तै कठिन भइरहेको छ भनेर अनुभव गरिरहनुभएको छ?`