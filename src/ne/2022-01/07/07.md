---
title:  थप जानकारी
date:  11/02/2022
---

एलेन जी ह्वाइटद्वारा लिखित द आक्टस् अभ आपोस्टलसको पृ. ५३९-५४५को "जोन द बिलभ्द" र द डिजाएर अभ एजेजको पृ. ७१६-७२२को "जुडास" पढ्नुहोस्।

"विश्‍वको मानवीय इतिहासमा आफूसँग आफै लड्ने वा स्वयुद्ध सबभन्दा ठूलो युद्ध हो। आफ्नो स्वार्थसँग लड्ने युद्ध निरन्तररूपमा चलिरहेको हुन्छ। आफ्नो स्वार्थलाई त्याग्न, परमेश्‍वरको इच्छामा आफ्नो इच्छालाई समर्पण गर्नको निम्ति ठूलो संघर्ष गर्नुपर्छ। तर कोही, पवित्र, निर्दोष र शुद्ध जीवन बिताउन चाहन्छ भने, उसले आफ्नो प्राण परमेश्‍वरलाई समर्पण गर्नैपर्छ" एलेन जी ह्वाइट, स्टेप्स टु क्राइस्ट, पृ. ४३बाट रूपान्तरित।

"यूहन्ना येशूजस्तै हुन चाहेका थिए, र मानिसको जीवनलाई आमूल परिबर्तन गर्ने ख्रीष्टको प्रेमको प्रभावमा उनी नम्र, सोझो र घमण्डरहित भएका थिए। उनको आफ्नो स्वार्थ येशूभित्र लुकिएको थियो। उनका सबै सहकर्मीहरूमा, त्यस अचम्मको जीवनको शक्तिलाई यूहन्नाले आफूलाई सुम्पिएका थिए...

"येशूप्रतिको अगाढ र गहिरो प्रेमले गर्दा नै यूहन्ना जहिले पनि उहाँको निकट हुन चाहेका थिए। उद्धारकर्ताले सबै बार्‍ह चेलाहरूलाई प्रेम गर्नुहुन्थ्यो, तर तिनीहरूमा उहाँलाई ग्रहण गर्ने आत्मा सबभन्दा धेरै यूहन्नाको थियो। उनी अरू चेलाहरूभन्दा उमेरमा कमै थिए। बालकमा भएको भरोसा राख्‍ने विश्‍वास उनमा बढी थियो, जसले गर्दा उनले आफ्नो हृदय येशूप्रति खुला राख्‍न सकेका थिए। त्यसले गर्दा, उनी येशूको नजरमा धेरै सहानुभूति प्राप्‍त गर्ने अवसर पाएका थिए। त्यसको फलस्वरूप, उद्धारकर्ताले गहिरो आत्मज्ञानको शिक्षा उनीबाट अरू मानिसहरूलाई सञ्‍चार गर्न सक्नुभएको थियो...

"उनलाई आमूल परिवर्तन गर्ने पवित्रताको सौन्दर्यता उनको अनुहारबाट चम्केको थियो। उनको अनुहार हेर्दा येशूको जस्तै तेज उनमा थियो। श्रद्धा, भक्ति र प्रेमले भरिपूर भएर उनले येशूतिर हेरका थिए, जसको फलस्वरूप, उनी येशू जस्तै हुन पुगेका थिए। उनको तिब्र चाहना नै येशूको सङ्गतमा रहनु थियो। उनको चरित्रले उनको स्वामीको चरित्रलाई प्रतिबिम्ब गरेको थियो।"-एलेन जी ह्वाइट, द आक्टस अभ द आपोस्टलस्, पृ. ५४४,५४५बाट रूपान्तरित।

**चिन्तनमनन**

`अत्यन्तै प्रिय चेला यूहन्नाको र यहूदा इस्कर्योतीका जीवनहरू एक आपसमा बिपरित थिए। सुरुमा, जब येशूले यूहन्ना र उनका दाजुलाई भेटेका थिए, तब उहाँले तिनीहरूलाई बोनर्जीज वा वज्रका छोराहरू भन्नुभएको थियो। यूहन्नाको चरित्रमा गम्भिर कमजोर वा खोटहरू थिए। यहूदासँग पनि कमजोर वा चरित्रमा खोटहरू थिए तर ती चरित्रहरू यूहन्नाको जस्तो गम्भिर र नाटकिय थिएनन्। तर, दुवै जना येशूका चेलाहरू थिए, दुवै जनाले येशूलाई हेरिरहेका थिए। तर, यूहन्नाचाहिँ येशूको स्वरूपमा किन परिवर्तन भए जब यहूदालेचाहिँ पवित्र आत्माको विरुद्धमा पाप गरे। ती दुई चेलाहरूमा के भिन्नता थियो?`

`येशूले आफ्ना भक्तहरूलाई आआफ्नै क्रूसहरू बोकेर उहाँलाई पछ्याऊ भन्नुभएको थियो। आफ्नो क्रूस आफैले बोक्नु र कसैको दमन, हेपाइ र दुर्व्यवहारमा समर्पण गर्नुको बीचमा के भिन्नता छ?`

`हाम्रो पूरै जीवन र प्राण परमेश्‍वरमा समर्पण गर्न परमेश्‍वरले किन अपेक्षा गर्नुहुन्छ?`

`आत्मनिर्णयको स्वतन्त्रता र मुक्तिको बीचमा के सम्बन्ध छ?`