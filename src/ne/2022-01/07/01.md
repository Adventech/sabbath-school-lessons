---
title: येशू, हाम्रो आत्माको अंकुश
date:  05/02/2022
---

### यस अध्यायका मूल पदहरू
हिब्रू ६:४-६, मत्ती १६:२४, रोमी ६:६, हिब्रू १०:२६-२९, हिब्र ६:९-१३ र हिब्र ६:१७-२०।

> <p>यस अध्यायको मूल सार पद</p>
> "हाम्रा आत्‍माको निम्‍ति दृढ़ र सुरक्षित लङ्गरको रूपमा यो आशा हामीसित छ। यो आशा पर्दाभित्रको पवित्रस्‍थानमा प्रवेश गर्दछ, जहाँ हाम्रा पक्षमा अग्रदूत भएर मल्‍कीसेदेकको दर्जाअनुसार येशू सदाकालको निम्ति प्रधान पूजाहारी भई प्रवेश गर्नुभएको छ" (हिब्रू ६:१९-२० रुपान्तरित)।

विभिन्न ईश्‍वरीय ज्ञान, थियोलोजिकल वा आत्मज्ञानको व्याख्यालाई रोकेर हिब्रू ५:११-६:१९,२० पावलले हाम्रो पक्षमा भूमिका खेलिरहनुहुने येशूकोबारे चर्चा गर्दछन्। कोही व्यक्ति एक फेरा येशूलाई ग्रहण गरेपछि, बप्‍तिस्माको समयमा शपथ वा भाकल गरेपछि त्यस अनुसार नहिँडी उहाँको मार्गलाई वेवास्ता गर्दा वा त्यसबाट पतित हुँदा उसले कस्तो खतराको सामना गर्नुपर्छ भनेर पावलले कडा चेतावनी ती पदहरूमा दिएका छन्। पावलकै समयमा कतिपय मानिसहरू बप्‍तिस्मा लिएर येशूको पछि लाग्छु भनेर दावी गर्नेहरू नै उहाँलाई विश्‍वासघात वा आफ्नो जीवन र बोली वचनबाट अस्वीकार गर्दै आत्मिक जीवनमा चिप्लिएका प्रसस्त इसाईहरू थिए। आफ्नो भाऊ अनुसार चल्न नपाएकोमा वा आफ्नो अपेक्षा अनुसार उहाँबाट वा चर्चबाटै किन नहोस् फाइदा उठाउन नपाएकोले कतिपय ख्रिष्टियानहरूले येशूप्रतिको प्रतिवद्धतालाई पावलकै समयमा त्यागेका थिए। आफ्ना पाठक र श्रोताहरूको आत्मिक विवेकहरू सिथिल भएकोमा प्रेरित पावल अत्यन्तै चिन्तित थिए। तिनीहरूको त्यो अवस्था कठिन परिस्थितिको सामना गर्नुपरेकोले हुनसक्छ। त्यसको फलस्वरूप सुसमाचारमा पहिले उत्साह, उमङ्ग, जोश जाँगरमा सिथिल भएका थिए र परमेश्‍वरको वचनप्रतिको मोह पनि सेलाएर गएका थिए र तिनीहरू आत्मिकरूपमा बाउन्ने हुन थालेका थिए।

वास्तविकरूपमा भन्नुपर्दा यस्तो आत्मिक खतरा वा समस्या के पावलको समयमामात्र थियो र के हाम्रो समयमा वा हाम्रै चर्चका विश्‍वासीहरूको बीचमा पनि छैनन् र? तिनीहरूले दु:खकष्ट, परिक्षा र अपेक्षा गरेको अनुसार तिनीहरूको इच्छा पूरा हुन नसकेकोले चर्चबाटमात्र होइन येशूमाथिको विश्‍वास नै त्यागीरहेको समाचारहरू इसाई जगतमा छ्यापछ्याप्‍ती छन्।

येशूलाई विश्‍वास गर्छु र उहाँको वचन अनुसार चल्छु भनेर पछाडि हट्नेहरूलाई कडा चेतावनी दिइसकेपछि पनि तिनीहरू फेरि सुसमाचारको बाटोमा आउन् भनेर उनले बडो स्नेहपूर्वक आग्रह गर्छन् र उत्साह पनि दिन्छन्। आफ्ना पाठकहरूको बीचमा भएको विश्‍वासलाई पावलले मुक्तकंठले प्रशंसा गर्दछन् र परमेश्‍वरको प्रतिज्ञा अनुसार कहिल्यै असफल नहुने तिनीहरूलाई दिइने मुक्ति येशूमा छन् भनेर उनले उहाँको प्रशंसा गर्दै उहाँलाई उचाल्दछन् (हिब्रू ६:९-२०)। चेतावनी र उत्साहदिन वचनहरू पावलले हिब्रू १०:२६-३९मा दोहोर्‍याउँछन्।

पावलका ती चेतावनी र उत्साहित बनाउने वचनहरूको साथै येशूले हामीलाई उपलब्ध गराउनुभएको हौशला दिने खालका वचनहरू यस अध्यायमा हामी नियाल्नेछौँ।