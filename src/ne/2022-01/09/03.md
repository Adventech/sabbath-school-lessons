---
title:  विभिन्न खालका पशुबली र भेटीहरू
date:  21/02/2022
---

हाम्रा पापहरूबाट क्षमा पाउन वा तिनीहरूलाई पखाल्ने प्रावधान, येशूको मृत्युले उपलब्ध गराएको छ। तर, हाम्रा पापहरूबाट हामीले क्षमा पाउनु भनेको केवल हामीले भङ्ग गरेका करारका आज्ञाहरूको कारण पाउने सजायँबाट मुक्त हुनु वा हाम्रा पापहरू मेट्नुमात्र होइन। यसमा अरू महत्त्वपूर्ण तत्वहरू पनि समावेश भएको छ। त्यसैकारण, इस्राएलीहरूमा भएका बलिप्रथामा पाँच किसिमका बलिहरू छन्। प्रत्येक बलिले ख्रीष्टको क्रूसको अर्थ अत्यन्तै उल्लेखनीय तरिकाले व्यक्त गर्दछ र मुक्तिको विज्ञानको योजना बुझ्न, ती अर्थहरू थाहा पाउन आवश्यक छ।

`पावलले आफ्नो विश्‍वासी जनहरूको निम्ति विशेष प्रार्थना गरेका थिए। त्यस प्रार्थनामा पावलको के अनुरोध थियो? हेर्नुहोस्, एफिसी ३:१४-१९।`

अग्नी वा होम बलिमा, मारिएको पशुलाई पूरै जलाउनु पर्दथ्यो (लेबी १)। यसले येशूको प्रतिनिधित्व गर्दछ अर्थात् यो येशूको प्रतिक थियो। उहाँ मानव शरीरमा आउनुभएर हाम्रो निम्ति पूरै जीवन अर्पण गर्नुभएको थियो। मानौ, हाम्रो निम्ति उहाँ क्रूसको आगोमा आफूलाई होमिनु भएको थियो। हाम्रो पापको प्रायश्‍चित गर्न वा हाम्रा पापहरूलाई धुन, हाम्रो निम्ति येशूको पूर्ण समर्पणता आवश्यक थियो। उहाँ परमेश्‍वरको बराबरी हुनुभएतापनि हाम्रो निम्ति आफूलाई पूरै रित्याउनुभयो र मानिसको सेवक हुनको निम्ति मानव चोला लिएर आफूलाई अर्पण गर्नुभयो (फिलिप्पी २:५-८)।

मानिसहरूलाई परमेश्‍वरले पुर्‍याउनुभएको भरण-पोषण वा जीवन सुचारुरूपमा चलिरहन उहाँको भौतिक आशिषप्रति आभारित भएर तिनीहरूले अन्न बलि वा भेटी चढाउँछन् (लेबी २)। यसले येशूको प्रतिनिधित्व गर्दछ वा उहाँको प्रतिक हो, जो हाम्रो जीवनको रोटी हुनुहुन्छ (यूहन्ना ६:३५,४८)। त्यही रोटी वा उहाँबाट हामी अनन्त जीवन पाउँछौ।

शान्ति वा सङ्गतिको भेटी भनेको परिवार र मित्रहरू मिलेर सामुहिक भोजन गर्ने हो। परमेश्‍वरले हामीलाई उपलब्ध गराउनुभएको आशिषहरू सबैसँग मिलेर रमाउँदै उत्सब मनाउन यो भेटी चढाइन्छ (लेबी ३)। यसले ख्रीष्टको प्रतिनिधित्व गर्दछ वा यो भेटी ख्रीष्टको प्रतिक हो। उहाँको बलिले हामीहरूको बीचमा शान्ति उपलब्ध गराइएको छ (यशैया ५३:५, रोमी ५:१, एफिसी २:१४)। प्रभु येशूको रगत र मासु खाएर (यूहन्ना ६:५१-५६) उहाँको बलिमा सहभागी हुनुपर्दछ भन्ने यस भेटीको अर्थले जोड गर्दछ। जब हामी सँगसँगै मिलेर, एक मन भएर, शान्तिमा रहेर प्रभुभोज गर्दछौँ तब, हामी उहाँको त्याग र बलिमा सहभागी भएका छौँ भनेर देखाउँदछ।

पाप वा शुद्ध गर्ने भेटी वा बलिले पापहरू पखाल्न प्रायश्‍चित गरिएको छ भन्ने देखाउँदछ (लेबी ४:१-५:१३)। यस भेटी वा बलिमा पशुको रगतको भूमिकालाई जोड गर्दछ। यसले पापहरूबाट मुक्ति पाउने प्रावधानको प्रतिनिधित्व गर्दछ वा यो मुक्तिको प्रतिक हो (लेबी १७:११)। यस भेटी वा बलिले येशूको रगतलाई औँल्याउँछ जो हामीलाई पापबाट मुक्त गर्न क्रूसमा आफ्नो रगत बगाउनुभएको थियो (मत्ती २६:२८, रोमी ३:२५, हिब्रू ९:१४)।

दोष बलि वा सुधार गर्ने बलि वा भेटी (लेबी ५:१४-६:७), यदि सुधार गर्न सम्भव छ वा अपराध वा पापको हर्जाना तिर्न सकिन्छ भने, यो बलि वा भेटी चढाइन्छ। परमेश्‍वरले हामीलाई क्षमा दिनुभयो भन्दैमा सुधार गर्ने वा अरूलाई क्षतिपूर्ति दिने हाम्रो जिम्मेवारीबाट सकेसम्म पन्छिनुहुन्न यस भेटीले सिकाउँदछ। यदि कुनै व्यक्तिप्रति हामी गल्ती गरेका छौँ वा उसलाई हानी वा नोक्सान पुर्‍याएका छौँ भने त्यसको वापत त्यस व्यक्तिसँगको सम्बन्धमा हामी मर्मत गर्नुपर्दछ र गल्ती वा नोक्सान नगर्न हाम्रो बानीमा सुधार गर्नुपर्दछ।

अनि पवित्र मन्दिरमा विभिन्न पशुबलि वा भेटीहरू चढाइन्थ्यो। ती बलिहरूले येशू ख्रीष्ट हाम्रो मुक्तिको निम्ति मर्नुभयो भनेर स्वीकार्नेमात्र होइन भनेर सिकाउँदछ। उहाँको वचन हामीले खानुपर्दछ, उहाँले दिनुभएका आशिषहरूलाई अरूलाई बाँड्नु पर्दछ, र हामीले गल्ती गर्नेहरूलाई सोधभर्ना तिर्नुपर्दछ।