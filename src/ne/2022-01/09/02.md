---
title:  पशुबलिहरूको आवश्यकता किन?
date:  20/02/2022
---

येशूको बलिबारेमा पावलले आफ्नो स्पष्ट धारणा हिब्रू ९:१५मा यसरी राख्दछन् "यसैकारण उहाँ नयाँ करारका मध्‍यस्‍थ हुनुहुन्‍छ, यस हेतुले कि बोलावट भएकाहरूले प्रतिज्ञा गरिएको अनन्‍त उत्तराधिकार प्राप्‍त गरून्‌, किनकि एक जनाको मृत्‍युको मोल भइसकेको छ, जसद्वारा पहिलो करारको समयमा भएका अपराधहरूबाट उद्धार पाइन्‍छ," अर्थात्, पहिला करारका मानिसहरूले करारका आज्ञाहरू भङ्ग गरेको हुनाले परमेश्‍वरका जनहरूले अनन्त जीवनको हकदार हुन सकुन् भन्ने हेतुले येशू बलि हुनुभएर क्रूसमा मर्नुभएको थियो।

पौराणिक मध्यपूर्वमा, दुई व्यक्तिहरू वा राष्ट्रहरूको बीचमा भएको करार वा सम्झौता एकदम गम्भिर विषय थियो। जब करार वा सम्झौता गरिन्छ तब त्यसलाई अनुमोदन गर्न देवताहरूको नाउँमा किरिया खान्दै प्रतिज्ञाहरू गर्दथे। यदि किरिया खाएर पनि सम्झौता भङ्ग गरे, देवीदेवताहरूले तिनीहरूलाई दण्ड दिनेछन् भनेर अनुमान गरिन्थ्यो। प्रायजसो पशूको रगतले करारलाई अनुमोदन गरिन्थ्यो।

उदाहरणमा, जब परमेश्‍वरले अब्राहमसँग करार बाँध्नुभयो, तब पशूहरूलाई आधा आधा गरेर काट्न लगाउनुभएको थियो (उत्पत्ति १५:६-१२)। जब काटिएको पशुहरूको बीचमा करार बाँधिएका समूह हिँड्छन् तब यदि करार भङ्ग गरे तिनीहरूको गति पनि त्यस्तै हुनेछ भनेर देखाउँथ्यो। तर, अब्राहमको मामिलामा, केवल परमेश्‍वरमात्र ती पशूहरूको बीचमा हिँड्नुभएको थियो। त्यसको अर्थ परमेश्‍वरले अब्रहामसँग गर्नुभएको करार उहाँले तोड्नुहुन्न भन्ने सन्देश अब्राहमलाई दिइएको थियो।

`उत्पत्ति १५:६-२१ र यर्मिया ३४:८-२२लाई तुलना गर्दै पढ्नुहोस्। ती दुवै अंशहरूले करारको बारेमा हामीलाई के सिकाउँछ?`

परमेश्‍वरसँग गरिएको करारमा परमेश्‍वरले इस्राएलीहरूलाई प्रतिज्ञा गरिएको देश तिनीहरूलाई आफ्नै बनाउन सुम्पनु भएको थियो। त्यसमा आदेशहरू पालन गर्नुपर्थ्यो र बेदीमा रगत छर्किनुपर्दथ्यो। यदि कसैले करार भङ्ग गरियो भने उसको गति के हुनेछ भनेर छर्किएको रगतले देखाउँथ्यो। त्यसकारण हिब्रूमा यसरी लेखिएको छ, "व्‍यवस्‍थाअनुसार रगतले प्राय: सब थोक शुद्ध पार्दछ, र रगत नबगाईकन पापको क्षमा हुनै सक्‍दैन" (हिब्रू ९:२२)।

जब इस्राएलले करार तोड्यो तब परमेश्‍वर दर्दनाक वा कठिन द्विविधा वा धर्मसङ्कटमा पर्नुभएको थियो। करारले करार भङ्ग गर्नेको मृत्युको माग गरिएको थियो, तर परमेश्‍वरले उहाँका जनहरूलाई प्रेम गर्नुहुन्थ्यो। यदि परमेश्‍वरले ल जे भयो भइहाल्यो भनेर र तिनीहरूलाई त्यसै छोडिदिनुभयो वा करार भङ्ग गर्नेलाई सजायँ दिइएन भने उहाँका आज्ञाहरूलाई कहिल्यै पनि लागु गर्न सक्दैनथ्यो, र यस संसार भद्रगोल अवस्थामा खस्किन्थ्यो।

तर, त्यसबेला परमेश्‍वरको पुत्रले ती मानिसहरूको सट्टा आफै मर्ने भनेर आफूलाई सुम्पिनुभयो। हाम्रो सट्टामा उहाँ मर्नुभयो। हिब्रूमा यसरी लेखिएको छ "१५ यसैकारण उहाँ नयाँ करारका मध्‍यस्‍थ हुनुहुन्‍छ, यस हेतुले कि बोलावट भएकाहरूले प्रतिज्ञा गरिएको अनन्‍त उत्तराधिकार प्राप्‍त गरून्‌, किनकि एक जनाको मृत्‍युको मोल भइसकेको छ, जसद्वारा पहिलो करारको समयमा भएका अपराधहरूबाट उद्धार पाइन्‍छ।...२६ नत्रता संसारको उत्‍पत्तिदेखि नै उहाँले बारम्‍बार दु:ख भोग्‍नुपर्नेथियो। तर यस युगको अन्‍त्‍यमा आफ्‍नै बलिद्वारा पाप हटाउनलाई उहाँ सधैँको निम्‍ति एकै पल्‍ट प्रकट हुनुभएको छ। २७ जसरी मानिसको निम्‍ति एक पटक मर्नु निश्‍चित छ, र त्‍यसपछि इन्‍साफ, २८ त्‍यसरी ख्रीष्‍ट पनि धेरै जनाका पाप बोक्‍नलाई एकै पल्‍ट बलि हुनुभयो, र उहाँ दोस्रो पल्‍ट देखा पर्नुहुनेछ, पाप बोक्‍नका निम्‍ति होइन, तर उत्‍सुकतापूर्वक उहाँको प्रतीक्षा गर्नेहरूका उद्धारको निम्‍ति" (हिब्रू ९:१५, २६)। यसै सन्दर्भमा रोमीको पुस्तकमा पनि यसरी दिइएको छ, "२१ तर अब त व्‍यवस्‍थाविनै परमेश्‍वरबाट आउने धार्मिकता प्रकट भएको छ। त्‍यसैको गवाही व्‍यवस्‍था र अगमवक्ताहरूले दिएका छन्‌। २२ येशू ख्रीष्‍टमा विश्‍वास गर्ने सबैमाथि परमेश्‍वरको धार्मिकता विश्‍वासद्वारा प्रकट भएको छ। किनभने केही भेद छैन, २३ किनकि सबैले पाप गरेका छन्‌, र परमेश्‍वरको महिमासम्‍म पुग्‍नबाट चुकेका छन्‌। २४ परमेश्‍वरका अनुग्रहको वरदानले ख्रीष्‍ट येशूमा भएको उद्धारबाट तिनीहरू सित्तैँमा धर्मी ठहरिएका छन्‌। २५ परमेश्‍वरले ख्रीष्‍टलाई उहाँको रगतद्वारा प्रायश्‍चितको बलिदान स्‍वरूप प्रस्‍तुत गर्नुभयो, जुन प्रायश्‍चित विश्‍वासद्वारा ग्रहण गर्नुपर्दछ। यो काम परमेश्‍वरले आफ्‍नो धार्मिकता देखाउनलाई गर्नुभयो, किनभने उहाँको ईश्‍वरीय धैर्यमा अगाडिका पापहरूलाई उहाँले वास्‍ता गर्नुभएको थिएन। २६ परमेश्‍वर आफै धर्मी हुनुहुन्‍छ र येशूमा विश्‍वास राख्‍नेहरूलाई उहाँले धर्मी ठहराउनुहुन्‍छ भन्‍ने कुरा प्रमाण गर्नलाई उहाँले वर्तमान समयमा यो गर्नुभयो" (रोमी ३:२१-२६)। त्यसको अर्थ उहाँको व्यवस्थाको पवित्रता र गरिमालाई उहाँले उचालि राख्‍नुहुनेछ र त्यसैबखत त्यस व्यवस्थालाई भङ्ग गर्नेलाई पनि उद्धार गर्नुहुनेछ। तर, त्यसको लागि उहाँले केवल क्रूसबाटमात्र सम्भव भएको थियो।

`सुसमाचारको केन्द्रविन्दु परमेश्‍वरको व्यवस्था वा दश आज्ञा हुन् भनेर माथिको विवरणबाट हामीले कसरी हेर्न सक्छौँ?`