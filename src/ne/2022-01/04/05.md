---
title:  दु:खकष्ट र सतावटबाट सिद्ध हुनु
date:  19/01/2022
---

`येशूको जीवनमा अनेकौँ सतावट, दु:ख कष्ट सहनुभएको थियो। के कामको लागि उहाँले ती कष्टहरू भोग्नुभएको थियो? हेर्नुहोस्, हिब्रू २:१०,१७-१८, र हिब्रू ५:८,९।`

परमेश्‍वरले येशूलाई ""कष्टहरूद्वारा सिद्ध" बनाउनुभयो भनेर प्रेरितले भन्दछन्। यो अभिव्यक्ति अचम्मको छ। येशूको बारेमा लेखकले यसरी उल्लेख गरेका थिए "उहाँ नै परमेश्‍वरका महिमाको प्रतिबिम्‍ब र परमेश्‍वरकै स्‍वभावको वास्‍तविक प्रतिरूप हुनुहुन्‍छ, र सम्‍पूर्ण विश्‍वलाई आफ्‍नो शक्तिको वचनले सम्‍भाल्‍नुहुन्‍छ" (हिब्रू १:३) र उहाँ पापरहित, निष्खोट, पवित्र र शुद्ध हुनुहुन्छ (हिब्रू ४:१५, हिब्रू ७:२६-२८, हिब्रू ९:१४, हिब्रू १०:५-१०)। यसको अर्थ कुनै किसिमको नैतिक वा चारित्रिक असिद्धपनामाथि विजय पाउन उहाँले केही पनि गर्नुपरेको थिएन। उहाँ नैतिकता र आचारमा सिद्ध हुनुहुन्थ्यो।

तर येशू "शुद्ध" हुने प्रक्रियामा जानुभएको थियो भनेर हिब्रूको पुस्तकले किटान गरेको छ। त्यसको अर्थ उहाँको त्यस प्रक्रियाले हामीलाई मुक्ति उपलब्ध गराएको थियो। उहाँ हाम्रो मुक्तिदाता हुन सज्जिनु वा परिशुद्ध गरिनुभएको थियो। दु:खकष्टद्वारा हाम्रो मुक्तिको अग्रज, अगुवा वा क्याप्टेन हुनुभएको थियो (हिब्रू २:१०)। परमेश्‍वर पिताले हामीलाई कानुनीरूपमा मुक्ति दिन येशू क्रुसमा बलि हुनुपरेको थियो। येशू सिद्ध र केवल उहाँमात्र भेटी बलि हुनुभएको थियो। परमेश्‍वरले जस्तै येशूले पनि हामीलाई न्याय गर्नुहुनेछ; किनभने उहाँको बलिदान वा  त्यागले येशूले हामीलाई उद्धार पनि गर्न सक्नुहुन्छ।

मानव चोला लिएर आउनुभएको येशूले दु:खकष्टबाट आज्ञाकारी हुन सिक्नुभएको थियो (हिब्रू ५:८)। दुई कारणले आज्ञाकारी हुनु आवश्यक थियो। पहिलो त, उहाँ आज्ञाकारी हुनुभएकोले उहाँ आफू बलि हुने कुरालाई स्वीकार गर्नुभएको थियो (हिब्रू ९:१४, हिब्रू १०:५-१०)। दोस्रोमा, उहाँको दु:खकष्टले गर्दा उहाँ हाम्रो अनुकरणीय उदाहरण बन्न पुग्नुभएको थियो (हिब्रू ५:९)। आज्ञाकारी हुन कहिल्यै पनि अनुभव नगर्नुभएकोले वा नगर्नुपरेकोले उहाँले "सिक्नु परेको" थियो। उहाँ आफै परमेश्‍वर हुनुभएकोले उहाँले कसको आज्ञा पालन गर्नुपर्थ्यो र?  परमेश्‍वरको अनन्तको पुत्र र परमेश्‍वरसँग एक हुनुभएकोले सारा जगतको शासक हुनुभएको हैशियतले सारा जगतका जीवहरूले उहाँको आज्ञा पालन गर्दथे। त्यसकारण, हामी जस्तो उहाँ अट्टेरी वा अनाज्ञाकारीबाट प्रगति गर्दै र सिद्ध हुँदै आज्ञाकारी हुँदै सिद्ध हुनुभएको थिएन। तर उहाँ सारा जगतको सार्वभौमिक र मालिक हुनुभएर मानव कल्याणको निम्ति उहाँले आफूलाई अपूर्ण पार्नुभयो र आज्ञाकारी हुनपर्ने हुनुभयो। उच्च पारिनुभएको परमेश्‍वरको पुत्र आज्ञाकारी हुन मानिसको पुत्र हुनुभयो।

येशू परिक्षामा पर्नुभएर जुन कष्ट पाउनुभयो र त्यसबाट उहाँ विजयी हुनुभयो त्यसको फलस्वरूप उहाँ करुणामय र दयालु प्रधान पूजारी  हुनु भएको थियो(हिब्रू २:१७,१८)। उहाँले दु:खकष्ट पाउनुभएकोले धेरै दयालु वा सदाशयी हुनुभएको होइन। तर त्यसको बिपरित उहाँ दयालु, सदाशयी र करुणामयी हुनुभएकोले स्वइच्छाले क्रुसमा मर्न आउनुभएको थियो ताकि हामीले मुक्ति पाउन् (हिब्रू १०:५-७सँग रोमी ५:७,८ तुलना गर्नुहोस्। उहाँले अनेकौँ दु:खकष्ट पाउनुभएकोले नै उहाँको भातृत्व प्रेमको वास्तविकतालाई सत्यरूपमा व्यक्त र प्रकट गरिएको थियो।

`यदि पापरहित, निर्दोष, निष्खोट येशूले त अनेकौँ दु:खकष्ट र परिक्षामा पर्नुभयो भने हामी त झन कति दु:खकष्ट र परिक्षामा पर्छौँ, होइन त? हाम्रो जीवनमा आउने अनेकौँ वियोगहरू, दु:खकष्ट, आपदविपद, महामारीलाई सहन हामी कसरी सिक्ने, फेरि त्यसैवखत प्रभुबाट आशा र मुक्तिदिने निश्‍चयतामा भर परिरहन कसरी सक्षम् भइरहन्छौँ? प्रभुले हामीलाई उहाँको प्रेम धेरै प्रभावकारीरूपमा प्रकट गर्नुभएको छ, त्यसलाई आत्मसात् गर्दा सबै कुरा सहन के हामीले उहाँबाट बल पाउँदैनौँ र?`