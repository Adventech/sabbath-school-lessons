---
title:  अनुकरणीय उदाहरणको रूपमा हाम्रो दाजु
date:  20/01/2022
---

येशूले मानव स्वभाव किन ग्रहण गर्नु भयो र त्यस अनुसार हामीसँग रहनु भयो भन्ने अर्को कारण पनि छ। त्यो हो, उहाँ हाम्रो अनुकरणीय उदाहरण हुन सकोस्। परमेश्‍वरको सामु कसरी उचित जीवन बिताउनुपर्छ भन्ने आदर्श नमुना केवल उहाँमात्र हुनुहुन्छ।

`येशूभक्तको जीवनयात्रा एक किसिमले दौडमा भाग लिनु जस्तो हो। हिब्रूको लेखकको अनुसार त्यो दौडमा हामी कसरी दगुरीरहनुपर्छ भनेर हिब्रू १२:१-४मा लेखेको पढ्नुहोस्।`

प्रेरितले हिब्रू ११ अध्यायमा अनुकरणीय उदाहरणका पात्रहरूको लामो सूची प्रस्तुत गरेका छन्। येशूलाई ती विश्‍वासका पात्रहरूमा उनले शिखरमा राखेका छन्। यस अंशमा लेखकले येशूलाई "हाम्रो विश्‍वासको स्थापक र सिद्ध वा परिपक्व बनाउनुहुने" (रूपान्तरित) भनेर उल्लेख गरेका छन्। स्थापक भन्ने ग्रिक भाषामा archegos (आर्किगोस्) हो जसलाई "अग्रज" भनेर पनि अनुवाद गर्न सकिन्छ। येशू दौडको अग्रज हुनुहुन्छ अर्थात् उहाँ सबै विश्‍वासीहरूको अगाडि दगुर्नुहुन्छ। हिब्रू ६:२०मा उहाँलाई "अग्रदूत" वा "पूर्वज" भनेर सम्बोधन गरिएको छ। "सिद्ध" वा "पूरा गर्नुहुने" भन्ने शब्दले येशूले परमेश्‍वरमाथिको विश्‍वास सक्दो शुद्धरूपमा प्रस्तुत गर्नुभएको थियो भन्ने अर्थ दिन्छ। यस अंशले येशूको बारेमा हामीलाई दुई धारणाहरू सिकाउँदछन्: उहाँ हाम्रो दौडमा अगाडि दगुर्नुभएर त्यो दौड सफलतासाथ पूरा गर्ने पहिलो हुनुहुन्छ। उहाँले नै विश्‍वासद्वारा जिउनु भन्ने के हो भन्ने कलालाई सिद्धरूपमा प्रस्तुत गर्नुभएको थियो। हिब्रू २:१३मा यसरी लेखिएको छ: "र फेरि, “म उहाँमाथि मेरो भरोसा राख्‍नेछु।” र फेरि उहाँ भन्‍नुहुन्‍छ,  “हेर, म र परमेश्‍वरले मलाई दिनुभएका यी छोरा-छोरीहरू।”  यहाँ के भइरहेको छ भने येशूले उहाँको भरोसा परमेश्‍वरमाथि राख्‍नुहुनेछ भन्नुभएको थियो। यो कथन यशैया ८:१७,१८मा लेखिएको जस्तै हो।

जब यहूदा देशलाई उत्तरी इस्राएल र सिरियाले लडाईँ गर्न धम्की दिएका थिए (यशैया ७:१,२), तब यशैयाले आफ्ना जनहरूलाई परमेश्‍वरप्रति प्रतिबद्धता व्यक्त गर्दै यसरी बोलेका थिए "१७ याकूबको घरानादेखि आफ्‍नो मुख लुकाउनुहुने परमप्रभुको म प्रतीक्षा गर्नेछु, र उहाँमा नै म मेरो भरोसा राख्‍नेछु। १८ म र परमप्रभुले मलाई दिनुभएका छोराछोरीहरू यहीँ नै छौं। सियोन पर्वतमा विराजमान हुनुहुने सर्वशक्तिमान्‌ परमप्रभुतर्फबाट इस्राएलमा हामी चिन्‍ह र लक्षण हौं" (यशैया ८:१७-१८)। परमेश्‍वरमाथि उनको विश्‍वास यहूदाका राजा आहाजको विपरित थियो (२ राजा १६:५-१६)। यहूदाले परमेश्‍वरमाथि विश्‍वास राखेका थिएन। उनी दाउदको छोरा वा घरानाको भएकोले परमेश्‍वरले उनलाई आफ्नै छोरो जस्तै गरेर सुरक्षा दिन्छु भन्नु भएको थियो। परमेश्‍वरले उनलाई सदाशयता देखाउनुभएर आफ्नो प्रतिज्ञालाई प्रमाणित गर्न चिन्ह माग भन्नुभएको थियो। तर, राजा आहाजले परमेश्‍वरको कुरा सुन्न अस्वीकार गरे र चिन्ह माग्न चाहेनन्। जीवित परमेश्‍वरमाथि विश्‍वास गर्नुको सट्टा उनले असेरियाका राजा तिग्लाथ-पिलेसरलाई आफ्नो दूतद्वारा यो खबर पठाए, "म तपाईँको दास हुँ र तपाईँको छोरो" (२ राजा १६:७ रूपान्तरित)। यो कस्तो दु:ख लाग्दो कुरो छ! आहाज परमेश्‍वरको छोरो हुनुको सट्टा विदेशी मूर्तिपूजक राजा तिग्लाथ-पिलेसरको "छोरो" भएको मन पराए।

तर येशूले परमेश्‍वरमाथि आफ्नो भरोसा राख्‍नुभयो र उहाँको प्रतिज्ञामाथि भरपर्नुभयो। त्यस प्रतिज्ञामा उहाँले उहाँका शत्रुहरूलाई उहाँको पाऊमुनि राख्‍ने भनिएको थियो (हिब्रू १:१, हिब्रू १०:१२,१३)। त्यही प्रतिज्ञा परमेश्‍वरले पनि हामीलाई दिनुभएको छ, र जसरी येशूले उहाँमाथि विश्‍वास गर्नुभयो त्यसरी हामीले उहाँमाथि विश्‍वास गर्नु जरुरी छ (रोमी १६:२०)।

`हाम्रो दैनिक जीवनमा हामीले गरेका निर्णयहरूले हामी परमेश्‍वरमाथि भरोसा राखेका छौँ भनेर देखाउन कसरी सिक्ने? तपाईँले गर्ने महत्त्वपूर्ण निर्णय के हो र त्यस निर्णयले परमेश्‍वरमाथि तपाईँको भरोसा छ भनेर कसरी निश्‍चित भएर देखाउने?`