---
title:  थप जानकारी
date:  21/01/2022
---

आफ्ना भाइहरूलाई उहाँको पितालाई प्रस्तुत गर्दै येशूले भन्नुभएको थियो "हेर्नुहोस्, फेरि तपाईँ परमेश्‍वरले मलाई दिनुभएका यी छोरा-छोरीहरू।”  भनेर हिब्रू २:१३मा (रूपान्तरित) उहाँका शब्दहरू उल्लेख गरिएका छन्। एक जना बाइबलको विद्वानले भन्दछन कि येशूले आफूलाई उहाँका भाइबहिनीहरूको संरक्षक भएको स्वीकार्नुभएको थियो। रोमको नागरिक कानुनमा tutela impuberu (ट्युटला इम्प्युबरुम) प्रावधान लेखिएको छ। यसमा बाबुको मृत्युमा "शिक्षक जो प्रायजसो जेठो दाजुले कान्छा भाइबहिनीहरूको स्याहारसुसार गर्नुपर्नेछ। तिनीहरू ठूलो नहुञ्‍जेल बाबुको सबै सम्पत्तिको संरक्षक जेठो दाजु हुनेछ। यसले गर्दा साना भाइबहिनीहरूप्रतिको जिम्मेवार स्व:त जेठो दाजुको भएकोले उसको काँधमा गहिरो जिम्मेवारी हुन्छ।"-गड्ली फियर: द इपस्टल टु द हिब्रूज एण्ड ग्रिको-रोमन क्रिटिक्स अभ सुपरस्टिटशन (आटलान्टा: सोसाइटी, २००३), पृ. १२६बाट रूपान्तरित। त्यसबेलाको परिप्रेक्ष्यमा येशूले उहाँका विश्‍वासीहरूलाई उहाँका सहोदर भाइबहिनी र उहाँकै छोराछोरी भनेर हिब्रूमा सम्बोधन गरिएको थियो। हाम्रो ठूलो दाजु हुनुभएकोले येशू हाम्रो शिक्षक, संरक्षक र सुरक्षा दिनुहुने हुनुहुन्छ।

"यस पृथ्वीमा येशूले मानव चोला लिनुभएकोमा एउटा विशेष कारण छ। उहाँ परमेश्‍वरको सामु मानिसको प्रतिनिधित्व गरेर उभिरहनुभएको छ। जुन स्वरूपमा परमेश्‍वरले मानिसलाई सृष्टि गर्नुभएको थियो त्यो स्वरूपसँग पिता र पुत्रको सम्बन्ध कायमै छ भनेर उहाँ र शैतानको बीचमा भइरहेको महान् विवादमा उहाँले देखाउनुभएको थियो। येशू आफै मानवरूप धारण गर्नुभएर परमेश्‍वरका प्रत्येक आज्ञा वा आवश्यक निर्देशनहरू आफूले पालन गर्न सकेकोमा मानिस जतिसुकै पतित भएतापनि उहाँको सहायताले ती निर्देशन र आज्ञाहरू पालन गर्न सक्छ भनेर उहाँले प्रमाणित गर्नुभएको थियो।"-एलेन जी ह्वाइट, सेलेक्टेड मेसेजेज्, बुक १, पृ. २५३बाट रूपान्तरित।

"परमेश्‍वरबाटै सुरुभएको निश्‍वार्थ सेवाको उत्कृष्ट र पक्‍का उदाहरण येशूले आफ्नो जीवन र शिक्षादीक्षाबाट हाम्रो सामु प्रस्तुत गर्नुभएको थियो। परमेश्‍वर आफ्नो निम्तिमात्र जिउनु हुन्न। जगत र संसारलाई सृष्टि गर्नुभएर र सबै थोकहरू सम्हाल्नुभएर उहाँले निरन्तररूपमा अरूहरूको सेवा गर्दै हुनुहुन्छ। यस मामिलामा येशूले पनि भन्नुभएको थियो, "४३ “तिमीहरूले यसो भनेको सुनेका छौ, ‘तिम्रो छिमेकीलाई प्रेम गर, र तिम्रो शत्रुलाई घृणा गर।’  ४४ तर म तिमीहरूलाई भन्‍दछु, आफ्‍ना शत्रुहरूलाई प्रेम गर, र तिमीहरूलाई सताउनेहरूका निम्‍ति प्रार्थना गर,  ४५ र तिमीहरू स्‍वर्गमा हुनुहुने आफ्‍ना पिताका छोराहरू हुनेछौ। उहाँले दुष्‍ट र सज्‍जन दुवैलाई सूर्यको ताप दिनुहुन्‍छ, र धर्मी र पापी दुवैलाई वृष्‍टि दिनुहुन्‍छ।  ४६ किनभने यदि तिमीहरूसँग प्रेम गर्नेहरूलाई मात्र प्रेम गर्दछौ भने तिमीहरूलाई के इनाम छ? के महसुल उठाउनेहरूले पनि त्‍यसै गर्दैनन्‌ र?"  (मत्ती ५:४३-४६)। यो आदर्शमय सेवाको जिम्मेवारी परमेश्‍वरले येशूलाई सुम्पन्नुभएको थियो। सारा मानिसको मूली वा प्रधान भएर उभिन येशूलाई जिम्मा लगाइएको थियो ताकि उहाँको उदाहरणले अरूहरूलाई सेवा गर्नु भनेको के हो भनेर उहाँले सिकाउन सकुन्।"-एलेन जी ह्वाइट, द डिजाएर अभ एजेज्, पृ. ६४९बाट रूपान्तरित।

**चिन्तनमनन**

`हामीलाई मुक्ति दिन येशू हाम्रो दाजु हुनुभयो भनेर हिब्रूको पुस्तकले हामीलाई बताउँदछ। हामीलाई उद्धार गर्न परमेश्‍वरले कतिसम्म आफ्नो कदम चाल्नुभएको रहेछ सो सोच्नुहोस्। उहाँको त्यस अचम्मको वास्तविक प्रेमबाट अलग भएर बस्न रुचाउँदा मानव जीवनको निम्ति कस्तो कहालीलाग्दो भूल किन हुने रहेछ?`

`येशू जन्मनुभयो तर "पापमा नबेचिनु" (रोमी ७:१४) किन महत्त्वपूर्ण धारणा हो? मोशाको बारेमा सोच्नुहोस्। इस्राएलीहरू जस्तै मोशा दास नभएको तिनीहरूको निम्ति किन महत्त्वपूर्ण छ? सानै किसिमले किन नहोस् मोशाको कथाले हाम्रो निम्ति येशूले के गर्नुभयो सो सिकाउन हामीलाई कसरी सहयोग गर्दछ?`

`हाम्रो जीवनमा आउने दु:खकष्ट वा सतावटको बारेमा अझ सोच्नुहोस्। कहिलेकाहीँ दु:खबाट असलै नतिजा आएतापनि दु:खकष्ट पाउनु असल हो भन्ने मनस्थितिमा हामी किन पर्नुहुन्न?`