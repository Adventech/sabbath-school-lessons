---
title:  भौतिक शरीर वा हाड र रगतमा येशू हामी जस्तो हुनुभएको
date:  18/01/2022
---

येशूले मानव स्वभाव ग्रहण गर्नुभयो ताकि उहाँले हाम्रो प्रतिनित्व गरुन् र हाम्रो निम्ति मरुन् भनेर हिब्रूको पुस्तकले बताउँदछ (हिब्रू २:९,१४-१६,हिब्रू १०:५-१०)। मुक्तिको योजना र हाम्रो अनन्त जीवनको केवल आशाको जग यहाँ बताइएको छ।

`हाम्रो भौतिक वा हाड, छाला र रगतको शरीरमा के कमी कमजोरीहरू छन् जुन देहायका पदहरूले बताउँछन्? हेर्नुहोस्, मत्ती १६:१५-१७, गलाती १:१६,१७, १ कोरन्थी १५:५०, र एफिसी ६:१२।`

"शरीर र रगत" भनेर व्यक्त गर्नुको अर्थ नश्‍वर मानव जीवनको कमीकमजोरीलाई बताउँछ। यो शरीरमा कमजोरीहरू छन् (एफिसी ६:१२), आफैमा समझशक्तिको कमी (मत्ती १६:१७, गलाती १:१६) र मृत्युमा सहभागी हुनुपर्ने (१ कोरन्थी १५:५०)। सबै थोकमा येशू उहाँका भाइहरू जस्तै बनिनुभएको थियो भनेर हिब्रू २:१७ले बताउँदछ। यसको अर्थ येशू पूर्णरूपमा मानिस हुनुभएको थियो। उहाँ सत्य मानिस वा वास्तविक मनुष्य हुनुभयो, उहाँ सत्यरूपमा हामीमध्ये एक हुनुभएको थियो। तर पापको मामिलामा येशू हामीभन्दा फरक हुनुहुन्थ्यो भनेर हिब्रूले भन्दछ। पहिलो त, उहाँले कुनै पाप गर्नुभएन (हिब्रू ४:१५)। दोस्रोमा, येशूमा मानव स्वभाव थियो जुन "पवित्र, निर्दोषी, खोटरहित र पापीहरूबाट अलग" (हिब्रू ७:२६)। हामीमा खराब गर्ने बानी, झुकाव, प्रवृत्ति वा नियत छ। हामी पापको बन्धनमा परेकोले हाम्रो गहिरो स्वभावबाट पाप गर्ने प्रवृत्ति हुन्छ। हामी "भौतिक वा शारीरिक र पापमा बेचिएका" हौँ (रोमी ७:१४, रोमी ७:१५-२० पनि हेर्नुहोस्)। हामीले जतिसुकै असल काम गरेतापनि वा गर्न चाहेतापनि हामीमा केही न केही किसिमको घमण्ड, अहंकार, इज्जत वा भाऊ खोज्ने प्रवृत्ति जस्ता पापी नियतहरूले प्रदुषित भएका छौँ। कहिलेकाहीँ हाम्रो असल काम पनि दाग भएको हामी भेट्टाउँछौँ। मानिसको जन्म लिएपछि त्यो स्वभाव स्वत: हामीले बोकेर आएका हुन्छौँ। यदि येशू पनि हामी जस्तो "भौतिक वा शारीरिक र पापमा बेचिनुभएको" भए उहाँलाई पनि हामीलाई जस्तै मुक्तिदाताको आवश्यक हुनुपर्थ्यो। बरु उहाँ मुक्तिदाता भएर आउनुभयो र हाम्रो निम्ति परमेश्‍वरमा निष्खोट बलिदान हुन स्वइच्छाले आउनुभयो (हिब्रू ७:२६-२८), हिब्रू ९:१४)। हाम्रा पापहरूको निम्ति निष्खोट बलि वा भेटी हुनुभएर क्रुसमा मर्नुभयो जसले गर्दा उहाँले सैतानको शक्तिलाई नाश गर्नुभयो। उहाँको त्यस कार्यले गर्दा हामी क्षमा पाउन सक्ने भयौँ र परमेश्‍वरसँग मिल्न सक्ने भयौँ (हिब्रू २:१४-१७)। हामी ठिक वा धर्मी जीवन बिताउन उहाँले हामीलाई शक्ति दिनुभएर येशूले हामीमाथि पापको शक्तिलाई तोड्नुभयो। त्यो उहाँले परमेश्‍वरको व्यवस्थालाई हाम्रा हृदयहरूमा लेख्‍नुभएर नयाँ करारको प्रतिज्ञालाई पूरा गर्नुभएको थियो (हिब्रू ८:१०)। यसरी येशूले शत्रुलाई पराजित गर्नुभयो र प्रभवाकारीरूपमा हामीलाई यसरी स्वतन्त्र गर्नुभयो कि अब हामीले जीवित परमेश्‍वरको सेवा गर्न सक्ने भएका छौँ (हिब्रू ९:१४)। अन्तिम न्यायमा (प्रकाश २०:१-३, १०) शैतानको अस्तित्व अन्तिम हुनेछ।

`येशूमा हामीले विजय पाउन सक्छौँ भन्ने प्रतिज्ञाको बाबजुद पनि कतिपय हामी पापसँग किन संघर्ष गरिरहेका हुन्छौँ? हामीले के गलत काम गरिरहेका छौँ र अझ महत्त्वपूर्ण कुरो त ख्रीष्टले आह्वान गर्नुभएको उच्च आदर्शको जीवन बिताउन कस्तो कदमहरू चाल्न सुरु गर्नुपर्छ?`