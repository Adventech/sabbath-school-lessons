---
title: भातृप्रेमले निरन्तरता पाओस्
date:  19/03/2022
---

### यस अध्यायका मूल पदहरू
हिब्रू १३, रोमी १२:१३, एफिसी ५:३-५, १ पत्रुस ५:१-४, हिब्रू २:९, हिब्रू ४:१६ र गलाती २:२०

> <p>यस अध्यायको मूल सार पद</p>
> "तिमीहरूको बीचमा भातृप्रेमले निरन्तरता पाओस्" (हिब्रू १३:१ रूपान्तरित)।

प्रेरित पावलले हिब्रूको पुस्तकलाई अध्याय १३द्वारा टुङ्ग्याउँछन्। भातृप्रेम निरन्तररूपमा चलिरहोस् (हिब्रू १३:१) भन्ने अर्ति दिँदै हिब्रूको पुस्तकको अन्तिम अध्याय १३ पावलले लेख्दछन्। येशूलाई विश्‍वास गर्ने, उहाँमा रहिरहने, उहाँको वचन अनुसार चल्ने प्रत्येक भक्तजन मुल पुजारी र  राजा येशूका परिवारका घराना हुन् भनेर पावलले आफ्नो अडान लिन्छ। येशूमा हामी सबै जना दाजुभाइ दिदी बहिनीहरू हौँ भन्ने कुरामा हामी कतिवद्ध हुनुपर्छ भन्ने पावलको शिक्षा हो। कतिपय इसाईहरू आफ्नो विश्‍वास आफूमामात्र राखेर अरूहरूसँग अलग बस्न रुचाउँछन्। येशूसँगमात्र सम्बन्ध राखे पुगिहाल्छ नि, अरूहरूसँगको किन सरोकार राख्‍ने भनेर समाजबाट अलग हुन चाहन्छन् र आफूले मुक्ति पाए पुगिहाल्छ भन्ने एकल जीवन वा आफ्नै कुटीमा बस्न रुचाउँछन्। तर, हिब्रूको लेखकले त्यस खालको धारणालाई समर्थन गर्दैन। हामी एक्लैलाईमात्र होइन, तर परिवार, घराना वा परमेश्‍वरका जनहरूको समूहलाई मुक्ति दिनुहुन्छ। मुक्तिको बाटोमा हामी सबैसँग मिलेर अघि बढ्नुपर्छ भन्ने पावलको चाहना हो। "भातृप्रेमले स्थान पाउन्" भन्ने भनाइ राख्‍दा हाम्रो जीवनमा हुनुपर्ने येशूको कामको चरित्रलाई देखाउँदछ। येशू आफै पनि उहाँका भक्तहरूलाई आफ्ना दाजुभाइदिदीबहिनीहरू भन्न रूचाउनुभएको थियो र तिनीहरूदेखि आफू लजाउनुभएको थिएन वा तिनीहरूलाई छिछिदुरदुर गर्नुभएको थिएन बरु तिनीहरूलाई आफ्नै पोल्टोमा राख्‍नुभएको थियो भन्ने आभास् पावलले हामीलाई दिँदछ (हिब्रू २:११)। त्यसकारण, येशूले उहाँका जनहरूसँग कसरी मिल्नुभयो, माया देखाउनुभयो र सहयोग गर्नुभयो, त्यसरी नै विश्‍वासीहरू पनि उहाँको अनुसरण गर्नुपर्छ। भातृप्रेममा एक आपसलाई उचाल्ने, सिकाउने, सहयोग गर्ने भन्ने गुणहरू समावेश भएका छन्। यदि हामी मिलिजुली एक भएर चल्न सक्यौँ भने परमेश्‍वरको अनुग्रहको कमी हुनेछैन (हिब्रू ३:१३, हिब्रू १०:२४,२५, हिब्रू १२:१५-१७)। अध्याय १३ भातृप्रेम वा विश्‍वासीहरूको बीचमा हुनुपर्ने मायामा धेरै तत्व वा गुणहरू उल्लेख गरिएको छ, जस्तै: अतिथी सत्कार गर्ने (हिब्रू १३:२), दुर्व्यवहार, अन्यायको मारमा परेर पिडित भएर कैदमा परेका येशूका विश्‍वासीहरूलाई भेट्न जाने (हिब्रू १३:३), विवाहको गरिमा वा इज्जतलाई थामी राख्‍ने (हिब्रू १३:४), लोभ, आफ्नो भाऊ खोज्ने प्रवृत्तिबाट अलग बस्ने (हिब्रू १३:५,६), चर्चका अगुवाहरूलाई सम्झिने र तिनीहरूलाई मान्ने (हिब्रू १३:७-१७), र हिब्रूको लेखकको निम्ति प्रार्थना गर्ने (हिब्रू १३:१८,१९)।