---
title:  तिम्रा अगुवाहरूलाई याद गर्नु
date:  22/03/2022
---

`चर्चका अगुवाहरूप्रति हाम्रो मनस्थिति र सम्बन्ध कस्तो हुनुपर्छ भन्ने पावलको अनुरोधलाई हिब्रू १३:७-१७मा केलाएर पढ्नुहोस्।`

हिब्रूले औँल्याएका अगुवाहरू विशेष गरेर चर्च वा विश्‍वासीहरूको अगुवालाई सम्बोधन गरिएको हो। तिनीहरूलाई आदर गर र तिनीहरूको आज्ञा, अर्ती, वचन वा सुनाएको कुराहरूलाई सुन भनेर पावलले अर्ती दिँदछन्। विगतका अगुवाहरूले के गर सो याद गर्नु भनेर आफ्नो अर्ती सुरु गर्छन्। विगतमा तिनीहरूले पाठकहरूलाई परमेश्‍वरको वचन सुनाएका थिए, र वर्तमान समयमा ती अगुवाहरूको आज्ञा "पालन गर्नुपर्छ" भनेर पावलले आह्वान गर्दछन् (हिब्रू १३:१७)। जब विगतका अगुवाहरू भन्दा पावलको मनमा ती अगुवाहरू वा सुसमाचार प्रचारकहरू थिए जसले सुसमाचार पहिला सुनाएका थिए र विश्‍वासीहरूको समूह खडा गरेका थिए। "याद गर्नु" भन्ने भनाइ केवल मनमामात्र राख्‍नु वा मनलेमात्र मानेको देखाउनु, वा विगतमा तिनीहरूले गरेका कामप्रति आभारितभएर बाहिरियरूपमा सम्मान वा कदर गर्नुमात्र होइन। तर, तिनीहरूको आदर्श चरित्र र स्वभावको नतिजाले तिनीहरूलाई कस्तो बनाइएको छ र येशूप्रति तिनीहरूमा भएको विश्‍वास वा आस्थाको अनुकरणीय उदाहरणको अनुसरण गर्नु भनेर पावलले व्याख्या गर्दछन्।

पावलको निम्ति परमेश्‍वरलाई विश्‍वास गर्ने र उहाँप्रति बफादार हुनेहरूको ओठे प्रशंसा होइन तर तिनीहरूलाई याद गर्दै, तिनीहरूको सराहना वा प्रशंसा गर्दै तिनीहरूको अनुसरण गर्नु नै तिनीहरूलाई देखाएको ठूलो सम्मान वा कदर हो। अनि, पावलले विश्‍वासी समूहको संस्थापकहरूका नाउँहरू परमेश्‍वरप्रति बफादार हुनेहरूको बीरहरूको सूचीमा थप्दै भन्दछन् तिनीहरूका जीवनलाई विश्‍वासीहरूले राम्रोसँग ध्यान दिनुपर्दछ। त्यस सूचीमा हिब्रू ११मा उल्लेख गरिएका विश्‍वासी बीरहरूका नाउँहरू, र येशू, जो विश्‍वासको अनुकरणीय उदाहरणलाई निश्‍कर्षमा पुर्‍याउनुभएको थियो। अनि, "येशू ख्रीष्‍ट हिजो, आज र सदासर्वदा एकसमान हुनुहुन्‍छ" (हिब्रू १३:८) भनेर आफ्नो भनाइ लेखकले प्रस्तुत गर्दछन्। पावलको समयमा नै इसाई हुँ भनेर इसाईको खोल ओढेर आउने झुठा धर्मगुरु वा प्रचारकहरू थिए। तिनीहरू समय र आफ्नो अनुकुल अनुसार शिक्षाहरू सिकाउँथे वा परमेश्‍वरको सत्य वचनमा अडिग थिएनन्। तिनीहरूले बाइबलसम्मत नभएका अनेकौँ अनौठा र भ्रममा पार्ने शिक्षाहरू इसाईहरूमा फैलाइरहेका थिए। तिनीहरूसँग बिलकुल अलग भएर बस्न पावलले येशूभक्तहरूलाई आग्रह गर्दछन् (हिब्रू १३:९)।

हिब्रू १३:७मा यस अंशको अन्तमा अगुवाहरूको याद गर्नु भन्दै जोडदार अनुरोध पावलले दोहोर्‍याउँछन्। विश्‍वासीहरूले अगुवाहरूलाई किन सम्झिनुपर्छ भनेर पावलले तर्क गर्दछन्। ती अगुवाहरूले विश्‍वासीहरूको आत्मिक जीवनप्रति सजग भइरहने भएकोले तिनीहरूले अगुवाहरूको कदर गर्नुपर्छ भनेर उनले बताउँदछन्। अगुवाहरू भन्दा चर्चका पास्टरहरू वा विश्‍वासी झुण्डहरूका अगुवाहरू हुन्, जसले तिनीहरूको चर्च वा झुण्डको आत्मिक स्वास्थ्यको रखवाली गर्दछन् र विश्‍वासीहरूको आत्मिक स्थितिको लेखाजोखा परमेश्‍वरको सामु ती अगुवाहरूले पेश गर्नुपर्दछ। यस मामिलामा देहायका पदहरू पनि हेर्नु असल देखिन्छ: १ पत्रुस ५:१-४ "१ ख्रीष्‍टका कष्‍टको साक्षी र प्रकट हुने महिमाको सहभागी भएको नाताले र एक सङ्गी-एल्‍डरको हैसियतले तिमीहरूमध्‍येका एल्‍डरहरूलाई म आग्रह गर्दछु। २ तिमीहरूको देखरेखमा राखिएको परमेश्‍वरका बगालको हेरचाह गर। करले होइन तर स्‍वेच्‍छाले, धनको लोभले होइन तर उत्‍साहसाथ, ३ तिमीहरूको जिम्‍मामा रहेकाहरूमाथि अधिकार जमाएर होइन, तर बगालको निम्‍ति उदाहरण भएर। ४ र जब मूल गोठालो प्रकट हुनुहुनेछ, तब तिमीहरूले महिमाको नओइलाउने मुकुट प्राप्‍त गर्नेछौ।" र १ कोरन्थी ३:१०-१५ "१० मलाई दिइएको परमेश्‍वरको अनुग्रहअनुसार, घर बनाउने निपुण कारीगरले जस्‍तै मैले जग बसालें, र अर्काले त्‍यसमाथि घर बनाउँदैजान्‍छ। त्‍यसमाथि बनाउँदैजाने हरेक मानिसले कसरी बनाउँदैछ, सो ध्‍यान देओस्‌। ११ किनकि जुन जग बसालिसकिएको छ, जो येशू ख्रीष्‍ट हुनुहुन्‍छ, त्‍यसबाहेक कुनै मानिसले अर्को जग बसाल्‍न सक्‍दैन। १२ यदि कुनै मानिसले यस जगमाथि सुन, चाँदी, बहुमूल्‍य पत्‍थर, काठ, घाँस वा पराल प्रयोग गरेर घर बनायो भने, १३ प्रत्‍येक मानिसको काम प्रकट हुनेछ, किनकि न्‍यायको दिनले त्‍यो खुलस्‍त गरिदिनेछ। त्‍यो आगोद्वारा प्रकट हुनेछ, र हरेकले कस्‍तो काम गरेको छ, सो आगोले जाँच गर्नेछ। १४ यदि कुनै मानिसले त्‍यस जगमाथि बनाएको काम रहिरह्यो भने उसले इनाम पाउनेछ। १५ यदि कुनै मानिसको काम जलेर नष्‍ट भयो भने त्‍यसले नोक्‍सानी भोग्‍नुपर्नेछ, तर त्‍यो आफैचाहिँ आगोबाट उम्‍केझैँ बाँच्‍नेछ।"

अगुवाहरू भन्दा चर्च वा झुण्डका नाइकेहरू, अग्रजहरू, शिक्षकहरू र एडभेन्टिस्ट संस्थाका निकायहरूका अगुवा ओहोदामा रहने सबैलाई सम्झिनुपर्दछ।

पावलले यो पनि भन्न खोजिएको पाइन्छ कि ती अगुवाहरू तिनीहरूले सेवा गरिरहेका येशूमुनिका गोठालाहरू हुन्, जो सबभन्दा महान् गोठाला हुनुहुन्छ (हिब्रू १३:२०)। जब चर्चका अगुवाहरूले विश्‍वासीहरूको हेरचाह गर्दछन् र तिनीहरूलाई सुम्पिएको जिम्मेवारीप्रति तिनीहरू बफादारी हुन्छन्, र विश्‍वासीहरूले तिनीहरूको कुरा सुन्छन् वा तिनीहरूमाथि भर पर्दछन् तब त्यसको नतिजा चर्चमा आनन्द र हर्षको वातावरण हुन्छ। त्यसको अर्थ यो पनि हुनसक्छ कि अगुवाहरू करले होइन, मिसनले खटाएकोले होइन, जागिर थाम्न होइन तर परमेश्‍वरबाट नै खटाएको भनेर उहाँप्रति बफादार हुँदै आफ्ना झुण्डहरूलाई खुशियाली र आनन्दसाथ सेवा गर्नु तिनीहरूले जरुरी ठान्नुपर्दछ। जब तिनीहरूले परमेश्‍वरको सामु आफ्ना झुण्डहरूको बारेमा लेखाजोखा प्रस्तुत गर्दछन् तिनीहरूले खुशी भएर दिनुपर्दछ, खिन्न भएर होइन।

`तपाईँको झुण्ड वा चर्चमा भएका अगुवाहरू र विश्‍वासीहरूको बीचमा सम्बन्ध सुमधुर, मजबुत र सुधार गर्न तपाईँले कस्तो भूमिका खेल्नु जरुरी छ? तपाईँको स्थानीय अगुवाहरूको मात्र होइन सारा संसारका चर्चका अगुवाहरूप्रति पनि तपाईँको मनस्थिति कस्तो सकारात्मक हुनुपर्दछ?`