---
title:  लोभी र अनैतिक यौनसम्पर्क
date:  21/03/2022
---

`बाइबलको आदर्शनीति विपरित मानिसका दुई खराब प्रवृत्तिहरू छन्।  ती के हुन्? हेर्नुहोस्, देहायका पदहरू: हिब्रू १३:४,५, लूका १६:१०-१८, १ कोरन्थी ५:१, एफिसी ५:३-५, र कलस्सी ३:५।`

अनैतिक यौन सम्बन्ध र लोभको विरुद्धमा पावलले आफ्नो ठूलो आवाज निकाल्दछन् र ती खराब आचरणहरूबाट अलग बस भनेर उनले चेतावनी दिँदछन्। भातृप्रेमलाई ती दुई खराब आचरणहरूले गम्भिर धक्‍का ल्याउँदछ। साँच्चिकै भनौँ भने, नयाँ करारका लेखकहरूले र पौराणिक नैतिकवादीहरूले लोभ र अनैतिक यौनसम्बन्धको बीचमा नजिकको सम्बन्ध भएको उल्लेख गरेकाछन्।

वैवाहिक वा दाम्पत्य जीवनलाई आदर गर्नु वा सुरक्षित राख्‍नु भनेर पावलले आह्वान गर्दछन्। त्यसको अर्थ, त्यस गरिमामय संस्थालाई कम महत्त्व ठान्नु वा अवमूल्यन गर्ने कुनै पनि कार्यबाट पर बस्नुपर्छ भन्ने पावलको जिकिर छ। विवाहको समयमा गरिएको शपथलाई भङ्ग गर्नु र अनाहकमा पारपाचुके गर्नु (मत्ती १९:९) जस्तो आचरणबाट अलग बस्नु बाइबलको नीति हो। दाम्पत्य जीवनको ओछ्यान शुद्ध राख्‍नु भन्ने अर्तीले श्रीमान र श्रीमतीको सम्बन्धलाई विगार्ने कुनै पनि वाह्य अनैतिक यौन क्रियाकलापबाट जोगेर बस्नु भन्ने अर्थ लाग्दछ। "व्यभिचार नगर्नु" भन्ने आदेश दश आज्ञाको मात्र नभएर नयाँ करारले यो बुझाउँछ किन कुनै पनि प्रकारका यौन अनैतिक सम्बन्धमा नलाग्न नयाँ करारका लेखकहरूको आदेश छ (१ कोरन्थी ५:९-११, १ कोरन्थी ६:९,१०, एफिसी ५:५, १ तिमोथी १:९,१०, प्रकाश २१:८, प्रकाश २२:१५)। तत्कालिन ग्रिस र रोमन सभ्यतामा यौन सम्बन्धको नीतिमा लचिलो थियो (अहिले पनि कतपय समाजमा खास फरक छैन)। यस मामिलामा पाखण्डी हुनु साधारणै भएको पाइन्छ: अर्थात् लुकी लुकी यौन सम्पर्क राख्‍नु कतिपय स्त्री वा पुरुषलाई समाजले इजाजत नै दिएको हुन्छ (कतिपय देशमा त वेश्यालय खोल्न सरकारले नै इजाजत दिएको हुन्छ। त्यस्तो ठाउँलाई रेड लाइट क्षेत्र भनिन्छ र कतिपय होटेलहरूमा यौन व्यवसाय खुलेआम चल्दछ-अनुवादक)। परमेश्‍वरले व्यभिचार वा कामुकतामा लम्पट हुनेहरूलाई न्याय गर्नुहुनेछ भनेर पावलले चेतावनी दिँदछन्। समाज वा सभ्यताले जे गर्न छुट दिएतापनि येशूका भक्तहरूको उच्च आदर्श नीति वा नैतिकता छ जुन कसैसँग सम्झौता गर्न छुट छैन।

त्यसबेलाको ग्रिक र रोमी सभ्यतामा पैसा वा धनसम्पत्तिको लोभ पनि सर्वमान्य खराब तत्व थियो। अझ, पावलले अर्को पत्रमा सबै दुष्टताको जरा नै पैसाप्रतिको प्रेम हो भनेर उल्लेख गर्दछन् (१ तिमोथी ६:१०)। त्यस खराब तत्वको प्रतिरोध गर्न सही मनस्थिति राख्‍न पावलले आग्रह गर्दछन्। यो आग्रह उनले आफ्ना कतिपनय पत्रहरूमा उल्लेख गरेकाछन्। प्रथमत: आफूसँग जे छ त्योसँग संतुष्ट हुन सिक्नुपर्दछ भनेर उनले भन्दछन् (२ कोरन्थी ९:८, फिलिप्पी ४:११,१२)। अझ, येशूभक्तहरूले परमेश्‍वरको यो प्रतिज्ञालाई विश्‍वास गर्नुपर्छ र हृदयमा सजाइराख्‍नुपर्दछ "तिमीहरूका जीवन रुपियाँपैसाको मोहबाट अलग्‍ग राख। तिमीहरूसँग भएका कुरामा सन्‍तुष्‍ट बस, किनकि उहाँले भन्‍नुभएको छ, “म तिमीहरूलाई कुनै रीतिले छोड्‌नेछैनँ, म तिमीहरूलाई त्‍याग्‍नेछैनँ” (हिब्रू १३:५)। यो खालको प्रतिज्ञा परमेश्‍वरले आफ्ना जनहरूलाई धेरै पल्ट दिनुभएको छ र अहिले पनि हामीलाई यो उपलब्ध छ (उत्पत्ति २८:१५, व्यवस्था ३१:६,८, यहोशू १:५, १ इतिहास २८:२०)। अनि, भजन ११८:६मा उल्लेख गरिएको परमेश्‍वरको यो वचनलाई हृदयमा सजाइ राख्‍न पनि आह्वान गरिएको छ: "परमप्रभु मेरो साथमा हुनुहुन्‍छ, म भयभीत हुँदिनँ, मानिसले मलाई के गर्न सक्‍छ र?" भजन ११८मा उल्लेखित यो प्रतिज्ञा अत्यन्तै उचित र समसामयीक छ, किनभने मानिसहरूबाट जतिसुकै दु:खकष्ट आफूले पाएता पनि भजनका लेखकले परमेश्‍वरप्रति आफ्नो भरोसा अटल छ  भनेर देहाउँदछ।

`आधुनिक समाजमा शुद्ध यौन आचरणलाई बिथोल्न किन इजाजत दिइरहेको हुन्छ र फेरि त्यसै वखत मानव जीवनलाई पैसाको लोभमा फसाउन  हरदम प्रयास गरिरहेको छ? कुन कुन प्रयासहरूद्वारा त्यस जालोमा मानिसहरूलाई फसाइरहेको छ? यस खालको दुई खतरापूर्ण दुष्टताबाट जोगिन र बल पाउन के के व्यवहारिक उपायहरू छ्न्?`