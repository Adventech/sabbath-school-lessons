---
title:  बाहिर शिविरमा येशूकहाँ जाऊ
date:  24/03/2022
---

`शिविरबाट बाहिर येशूकहाँ जाऊ भन्नुको अर्थ के हो? हेर्नुहोस्, देहायका पदहरू, हिब्रू १३:१०-१४, मर्कूस ८:३४, मत्ती १०:३७-३९, लूका १४:२६-२७, र गलाती २:२०।`

शिविरको घेराबाट बाहिरको स्थान सबै शिविरको निम्ति अत्यन्तै अशुद्ध ठाउँ थियो। लेबी ४:११,१२मा लेखिएको छ, "११ तर (पापबलि चढाएको) साँढ़ेको छाला, त्‍यसका जम्‍मै मासु, त्‍यसका टाउको, खुट्टा र आन्‍द्रा-भुँड़ी गोबरसमेत, १२ अर्थात्‌ सिङ्गै साँढ़े छाउनीदेखि बाहिर फ्‍याँक्‍ने चोखो ठाउँमा लगेर दाउरामाथि राखेर आगोमा जलाऊन्‌– जहाँ खरानी फ्‍याँकिन्‍छ, त्‍यहीँ नै त्‍यो जलाऊन्‌" अर्थात् शिबिर बाहिर बलि चढाइएका कतिपय पशुहरू जलाइन्थ्यो। कुष्ट रोग लागेका मानिसहरू पनि शिविरभित्र आउन दिँदैनथ्यो (लेबी १३:४६) र परमेश्‍वरलाई निन्दा गर्नेहरू र अरू अपराधीहरूलाई शिबिर वा सहरबाहिर मारिन्थ्यो (लेबी २४:१०-१६,२३, १ राजा २१:१३, प्रेरित ७:५८)। शिविरभित्र परमेश्‍वरको उपस्थिति हुन्थ्यो भनेर ती नियमहरूले आभास दिएका थिए। जुनसुकै अशुद्ध थोकहरू शिविर वा सहरको पर्खाल बाहिर फ्याकिन्थ्यो किनभने शिविरभित्र वा सहरको पर्खालभित्र कुनै पनि "अशुद्ध", "अशोभनीय", "अनुचित" वा "लज्जास्पद" तत्वहरू सहर वा शिविरभित्र रहेको परमेश्‍वरले चाहनुभएको थिएन (गन्ती ५:३, व्यवस्था २३:१४)।

यरुशलेम बाहिर क्रूसमा येशूले कष्ट भोग्नुभएको थियो (यूहन्ना १९:१७-२०)। त्यसको अर्थ येशूले सहनुभएको लाज र बेइज्जतलाई जोर दिँदछ (हिब्रू १२:२)। परमेश्‍वरको नाउँ उहाँले निन्दा गर्नुभएकोले उहाँलाई आधिकारिकरूपमै मृत्युदण्ड दिइएको थियो। यहूदी धर्मगुरुहरूकै सहमतमा उहाँलाई सहरको पर्खाल बाहिर मृत्युदण्ड दिइएको थियो (मर्कूस १४:६३,६४, हेर्नुहोस्, लेबी २४:११,१६)। येशूलाई शिविर वा सहरको पर्खालबाहिर "अशुद्ध", "कलङ्कित", "लज्जास्पद", "अपमानित" र "बेइज्जती" व्यक्ति भनेर निकालिएको थियो (हिब्रू १२:२)। तर, पावलले आफ्ना विश्‍वासी पाठकहरूलाई सहरको पर्खालबाहिर निकालिएका येशूलाई पर्खाल बाहिरै पछ्याउनु भनेर आग्रह गर्दछन्। जुन बेइज्जत, निन्दा, सास्ती येशूले सहनुभयो त्यही खालको स्थितिलाई सहन विश्‍वासीहरूलाई उनले अर्ती दिन्छन् (हिब्रू १२:२, हिब्रू १३:१३)। यही बाटो मोशाले अङ्गालेका थिए, जसले मिश्रदेशको धनसम्पत्ति वा यशभन्दा "ख्रीष्टको बेइज्जत वा निन्दा" सहे (हिब्रू ११:२६)।

तर, पौराणिक इस्राएलको नीति विपरित, परमेश्‍वरको उपस्थिति अहिले शिविर वा सहरको पर्खाल बाहिर हुन्छ भनेर हिब्रूको पुस्तकले बताउँदछ। यस क्रियाकलापले येशूको बेइज्जत वा लज्जास्पद व्यवहारलाई आफूहरूले पनि बोक्नेमात्र नभएर शिविर बाहिर वा सहरको पर्खाल बाहिर उहाँसँगै जानुपर्दछ भन्ने पावलको धारणा छ। पौराणिक इस्राएलमा शिविरभित्र सुनको बाच्छोलाई पगालेर इस्राएलीहरूलाई पिउन दिएपछि परमेश्‍वरको पवित्रस्थान शिविर वाहिर सारेका थिए र इस्राएलीहरू शिविर बाहिरै परमेश्‍वरलाई खोजेका थिए (प्रस्थान ३३:७)। अविश्‍वासीहरूले येशूलाई तिरस्कार वा अश्‍वीकार गर्नुको अर्थ परमेश्‍वरलाई नै अश्‍वीकार वा तिरस्कार गर्नु हो भन्ने त्यस घट्नाले आभास् दिन्छ, जसरी इस्राएलिहरूले सुनको बाच्छोको मामिलामा गरे (प्रस्थान ३२,३३)। तसर्थ, दु:ख,कष्ट,बेइज्जत, गाली, यातना, लाज आदि सहनुपर्ने विश्‍वासीहरूको मार्ग, यस संसारमा परमेश्‍वरको पनि मार्ग हो भन्ने बुझ्नुपर्दछ।

विश्‍वासीहरूको विश्‍वासको लेखक वा सुरु गर्नुहुने र त्यसलाई पूर्णरूप दिनुहुने वा समापन गर्नुहुने येशूको पछि लाग्न पावलले आफ्ना पाठकहरूलाई आह्वान गर्दछन् (हिब्रू १२:२)। अहिलेको दु:खकष्ट, ताडना, सास्ती, यातना आदि अनुशासनको निम्ति क्षणिकमात्र हुन् जसले पछि गएर "धार्मिकताको शान्‍तिपूर्ण फल उत्‍पन्‍न गराउँछ" (हिब्रू १२:११)। तिनीहरूले भ्रष्ट सहर वा शिविर त्याग्दै आउनेवाला सहरको खोजिमा छन् जसको निर्माता परमेश्‍वर हुनुहुन्छ (हिब्रू १३:१४, हिब्रू ११:१०,१६)।

`"पर्खाल वा शिविर बाहिर" येशूलाई पछ्याउनुको अर्थ तपाईँको निम्ति के हो? तपाईँको आस्थाको जीवनमा कस्ता कस्तो परिस्थितीहरूको सामना गर्नुपर्छ जुन तपाँईका वरिपरि रहनेहरूले तपाईँमाथि बेइज्जत, अपमान, गालि, लाज आदि खन्याउन सक्छ?`