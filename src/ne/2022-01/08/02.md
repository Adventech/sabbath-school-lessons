---
title:  नयाँ करारको आवश्यकता
date:  13/02/2022
---

`परमेश्‍वर र मानिसको बीचमा नयाँ करार, नयाँ विधि, सम्झौता वा सहमतको आवश्यकता किन पर्‍यो? हेर्नुहोस् हिब्रू ७:११-१९।`

जब मल्किसेदेकको दर्जा अनुसार येशूलाई पुजारीको पदमा आसिन गरेको हुनाले नयाँ करारको उद्‍घाटन भएको थियो भनेर हिब्रूको पुस्तकले आभास दिनेमात्र होइन ठोकुवा पनि गर्दछ। पुरानो करार लेबी वंशको पुरोहितको आधारमा दिइएको थियो (हिब्रू ७:११)। लेबी वंशबाट आएका पुजारीहरू परमेश्‍वर र इस्राएलको बीचमा मध्यस्थता गर्दथे। यस व्यवस्था वा विधान अनुसार अरू कोही पनि वंशबाट पुजारी हुने हक थिएन। पुजारीपनको पदको परिवर्तनले पुजारीको विधान वा व्यवस्थामात्र नभएर करारमा समेत परिवर्तन भएको थियो भनेर हिब्रूको लेखकले जिकिर गर्दछन् (हिब्रू ७:१२,१८,१९)।

पुरानो करारले सिद्धता उपलब्ध गराउन सकेको थियन भन्ने धारणा उल्लेखनीय छ (हिब्रू ७:११)। पावलले लेबी पुजारीपन र त्यसले गरिने सेवाकार्यहरूको बारेमा चर्चा गरेका थिए। त्यसमा विभिन्न बलिप्रथाहरू, चाडबाडहरू आदि हुन्। (याद गर्नुहोस्, दश आज्ञाहरूको व्यवस्था वा विधानको बारेमा उनले चर्चा गरेका थिएन, बरु, विभिन्न मानवीय विधिहरूको प्रथाद्वारा परमेश्‍वरकहाँ पुग्ने प्रावधानको बारेमा पावलले चर्चा गरिरहेका थिए-अनुवादक)। विभिन्न पशुहरूको बलिले परमेश्‍वरको सत्य मर्मलाई बुझाउन सकेको थिएन, न त पापबाट सफा वा शुद्ध। त्यतिमात्र होइन, पवित्र स्थानमा हुने विभिन्न पशु बलि तथा विधिहरूले मानिसहरू परमेश्‍वरकहाँ पुग्न नसक्ने भएको थियो (हिब्रू १०:१-४, हिब्रू ९:१३,१४ र हिब्रू १०:१९-२३)।

नयाँ करारको आवश्यकताले गर्दा पुरानो करारमा लागेका इस्राएलप्रति परमेश्‍वर उचित नठान्नुभएको भन्न खोजिएको होइन। पवित्र स्थानमा लेबीहरूले गर्ने सेवाकार्यले मानिसहरूलाई मूर्तिपूजाबाट सुरक्षित राखेको थियो साथै भविष्यमा हुने येशूको सेवाकार्यलाई ‍औँल्याएको थियो। जेजति बलिका विधिहरू पवित्र मन्दिरमा चलाएका थिए, ती आफै सिद्ध वा पाप धुने खालका नभएर तिनीहरू "आउने असल थोकहरूको छायाँमात्र हुन्" भनेर हिब्रूले जिकिर गर्दछ (हिब्रू १०:१)। विभिन्न पशुबलि र अरू प्रथाहरूले तिनीहरूको आशा, विश्‍वास र भरोसा येशूतिर औँल्याउन सघाउनुपर्दथ्यो, किनकि उहाँ नै "संसारको पाप उठाइ लाने परमेश्‍वरको थुमा" हुनुहुन्थ्यो (यूहन्ना १:२९, यशैया ५३)। जब पावलले गलाती ३:२४मा "विश्‍वासद्वारा हामी धर्मी ठहरिन सकौं भनेर व्‍यवस्‍थालाई हाम्रो संरक्षक भई हामीलाई ख्रीष्‍टसम्‍म डोर्‍याउने जिम्‍मा दिइयो" वा रोमी १०:४मा "किनभने विश्‍वास गर्ने धर्मी ठहरिओस्‌ भनेर ख्रीष्‍ट नै व्‍यवस्‍थाको अन्‍त्‍य हुनुहुन्‍छ" भनेर उल्लेख गरेका थिए, तब उनले दश आज्ञाहरू होइन तर पवित्र मन्दिरमा गर्ने पाप शुद्ध पार्ने विभिन्न विधिविधान, व्यवस्थाहरू हाम्रो संरक्षक भएका थिए। येशू आउनुभएपछि ती विधिविधानको अन्त्यभएको थियो भन्ने धारणा पावलले स्पष्टरूपमा प्रस्तुत गर्दछन्।

अझ, प्रस्तरूपमा भन्ने हो भने, मानिसहरूले दश आज्ञाहरू जतिसुकै असल र सिद्ध भएपनि त्यसलाई मान्दैमा त्यसले पनि मुक्ति उपलब्ध गराउन सक्दैन (रोमी ३:२०-२८, रोमी ७:१२-१४)। दश आज्ञाहरू सिद्ध धार्मिक मापदण्ड हुन्। तिनीहरूले हामी धर्मी, असल, सफा, शुद्ध, पवित्र छौँ कि छैन भनेर औँल्याउँछ। तर, जसरी ऐनामा हेर्‍यो भन्दैमा हाम्रो फोहर अनुहार त्यसले सफा गर्दैन, बरु, हामी फोहरी छौँ भनेरमामात्र देखाउँदछ। यदि हामी सिद्ध हुन चाहन्छौँ, पक्‍का धर्मी हुन चाहन्छौँ, पवित्र हुन चाहन्छौँ, पापबाट शुद्ध हुन चाहन्छौँ भनेर हाम्रो बदलिमा बलि हुनुभएको येशूको आवश्यकता छ। (मुक्तिको योजनामा, येशूबिनाको दश आज्ञा शुन्य नै हुन्छ-अनुवादक)।

`व्यवस्थाले हामीलाई किन मुक्ति दिन सक्दैन। हामीले सिद्ध, पक्‍का र बिना गलत नगरि दश आज्ञाहरू पालन गरेतापनि, त्यसले हामीलाई किन मुक्ति दिन सक्दैन?`