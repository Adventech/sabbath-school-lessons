---
title:  पर्दाभित्र
date:  02/03/2022
---

`हिब्रू १०:१९-२२मा हामीलाई आमन्त्रण गरिएकोछ। त्यो के हो, हेर्नुहोस्`

येशू स्वर्गमा रहेको पवित्रस्थानमा भित्रिनुभयो र हामीलाई पनि उहाँ पस्नुभएको स्थानमा जान आमन्त्रण गरिएको छ भनेर हिब्रूको पुस्तकले जिकिर गर्दछ। येशू हाम्रो अगुवा र विश्‍वासीहरूको अग्रज भन्ने अघिल्लो धारणाहरूलाई (हिब्रू २:१०; हिब्रू ६:१९,२०; हिब्रू १२:२) यसले पुष्टि गर्दछ। येशू आफ्नो बलिद्वारा र स्वर्गमा जानुभएर नयाँ करारको उद्‍घाटन गर्नुभएको थियो। त्यो नयाँ र जीवित करार थियो। हिब्रू १०:२०मा उल्लेखित "नयाँ र जीवित" भन्ने धारणाले पुरानो करारको व्याख्या बिपरित छ, जुन हिब्रू ८:१३ अनुसार "पुरानो र थोत्रो" छ। येशूबाट पाएको नयाँ करारले हामीलाई पापबाट क्षमा पाउँछौँ र परमेश्‍वरको व्यवस्था वा दश आज्ञाहरू हाम्रा हृदयहरूमा लेखिन पुगेको हुन्छ। यसले गर्दा परमेश्‍वरको सामु निर्भय भएर हामी उभिन सक्छौँ। हामीले केही काम वा धर्मकर्म, परोपकारीय आदि कामहरू गरेर होइन, तर येशूले हाम्रो निम्ति जे गर्नुभयो त्यसले गर्दा परमेश्‍वरको सामु उभिन सक्छौँ, किनभने उहाँले नै करारका सबै माग तथा अभिभाराहरू पुरा गर्नुभएको थियो।

पुरानो करारको उद्‍घाटनमा पवित्रबासस्थानको उद्‍घाटन र पुजारीहरूको समर्पण समावेश भएको थियो भनेर हिब्रूको लेखकले टिप्पणी गर्दछ (हिब्रू ९:१८-२१सँग प्रस्थान ४० र लेबी ८,९ तुलना गर्नुहोस्)। त्यसबेलाको करारको लक्ष्य थियो कि परमेश्‍वर र उहाँका जनहरूको बीचमा सुमधुर सम्बन्धको सृजना गरोस् (प्रस्थान १९:४-६)। जब परमेश्‍वरले प्रस्ताव गर्नुभएको करारमा इस्राएलीहरूले सहमति जनाए तब त्यसको लगत्तै उहाँले तिनीहरूलाई पवित्रस्थान बनाउन आदेश दिनुभयो। तिनीहरूको बीचमा परमेश्‍वर हुनुहुन्छ भन्ने आभास् तिनीहरूले पाओस् भन्ने उहाँको चाहना थियो। पवित्रस्थानको उद्‍घाटन र उहाँका जनहरूको बीचमा परमेश्‍वरको उपस्थितिको क्षण नै परमेश्‍वर र इस्राएलको बीचमा भएको करार पूरा भएको देखाइएको थियो।

नयाँ करारमा त्यही कुरो सत्य भएको छ। नयाँ करारले पनि हाम्रो निम्ति येशूको पुजाहारीय सेवाकार्यको उद्‍घाटन भएको जनाउँछ (हिब्रू ५:१-१०, हिब्रू ७:१-८:१३)। जब येशू, परमेश्‍वर पिताको सामु यस संसारबाट उक्लिएर जानुभयो, तब परमेश्‍वरका जनहरूको निम्ति नयाँ युगको उद्‍घाटन भएको थियो। परमेश्‍वरका जनहरूलाई दोष दिन सैतान परमेश्‍वरको सामु उभिएको थियो भनेर जकरिया ३ले उल्लेख गर्दछ। ती जनहरू महापुजारी यहोशूले प्रतिनिधित्व गरेका थिए। त्यो दोष लगाउने त्यही सैतान थियो जसले परमेश्‍वरप्रति विश्‍वासमा अडान भएका अय्यूबलाई पनि दोष लगाएको थियो (अय्यूब १,२)। येशूको बलिदानले सैतानलाई स्वर्गबाट निष्काशन गरिएको थियो (प्रकाश १२:७-१२सँग यूहन्ना १२:३१, यूहन्ना १६:११ तुलना गर्नुहोस्)। अब परमेश्‍वरको सामु हाम्रो निम्ति पहल गर्ने, बिन्तिभाऊ गर्ने येशू हुनुहुन्छ। उहाँको बलिदान र विश्‍वसनीयताले गर्दा हामीलाई उपलब्ध गराइएको मुक्तिको दावी गर्न सक्छौँ!

`यदि परमेश्‍वरले अनुमति दिनुभयो भने सैतानले तपाईँलाई के दोष लगाउन सक्दछ? सैतान फताहा त हो, तपाईँलाई दोष दिन उसले कतिको झुठो आरोपहरू लगाउन सक्दछ? तपाईँको आशा केवल के हो?`