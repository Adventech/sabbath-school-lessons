---
title: येशू, पर्दा च्याटेर देखाउनुहुने बाटो
date:  26/02/2022
---

### यस अध्यायका मूल पदहरू
हिब्रू ९:२४; प्रस्थान १९:३,४; हिब्रू १२:१८-२१; लेबी १६:१,२; हिब्रू १०:१९-२२; कलस्सी ३:१।

> <p>यस अध्यायको मूल सार पद</p>
> "ख्रीष्‍ट हातले बनाएको पवित्रस्‍थानभित्र प्रवेश गर्नुभएन, जोचाहिँ साँचो पवित्रस्‍थानको नकल मात्र हो, तर उहाँ स्‍वर्गभित्रै प्रवेश गर्नुभयो, र उहाँ हाम्रो पक्षमा परमेश्‍वरको सामु उपस्‍थित हुनुभएको छ" (हिब्रू ९:२४)।

पुनरुत्थानपछि अन्तिम पटक, जैतुनको पहाडमा भौतिकरूपमा आफ्ना चेलाहरूसँग येशू देखापर्नुभएको थियो र तिनीहरूसँग छलफल गर्नुभएको थियो (प्रेरित १:६-८)। सारा संसारमा तिनीहरू सुसमाचारको गवाही बन्न आदेश दिनुभएपछि तिनीहरूले हेर्दा हेर्दै उहाँ स्वर्गमा उक्लिनुभएको थियो। जब तिनीहरूबाट येशू आकाशमा गायब हुनुभयो तब तिनीहरूमा खुशी, हर्ष, आनन्द र विजयको उल्लासले भरिएको थियो। तिनीहरूको स्वामी, प्रभु र अभिन्न मित्र, स्वर्गमा सारा पृथ्वीमाथि प्रभुत्त्व जमाउन उक्लेर शक्तिसम्पन्न हुनुभएको थियो। येशूले तिनीहरूलाई निडर भएर परमेश्‍वरकहाँ उहाँको नाउँमा उहाँमाथि पूर्ण भरोसा राख्दै आउन आमन्त्रण गर्नुभएको थियो, साथै यदि तिनीहरू उहाँको नाउँमा प्रार्थना गरेर जे मागे पनि उहाँले दिनुहुनेछ भन्ने बाचा (यूहन्ना १४:१३,१४) तिनीहरूको हृदयमा पनि  गुञ्‍जिरहेको थियो।  तिनीहरू संसारमै थिए वा संसारबाट कुनै सुरक्षित स्थानमा भागेका थिएनन् न त कहीँ कुटी बनाएर सबैबाट अलग भएर बसे। तर, तिनीहरू संसारको मानव जगतमै रहेर दुष्टको अनेकौँ वाण वा आक्रमणहरूमा होमिन पुगेतापनि तिनीहरूको आशा दर्‍हो थियो र कुनै पनि भिषण परिस्थितिले तिनीहरूमा भएको त्यो आशालाई हल्लाउन सकेको थिएन। तिनीहरूको निम्ति ठाउँ तयार पार्न (यूहन्ना १४:१-३) येशू स्वर्गमा जानुभएको थियो भन्ने कुरामा तिनीहरू यकिन थिए। तिनीहरूको मुक्तिको अगुवा येशू हुनुहुन्थ्यो भन्ने कुरा तिनीहरूको हृदयमा गाभिएको थियो। स्वर्गिय घरमा उहाँको रगतले तिनीहरूको निम्ति बाटो खुलाउनुभएको थियो।

स्वर्गमा उक्लिनुभएको येशू, हिब्रू वा येशूभक्तहरूको थियोलोजी वा ईश्‍वरीयज्ञान, अर्थात शिक्षामा प्रमुख स्थान ओगटेको छ। यसले येशूको शासनको सुरुलाई औँल्याउँछ, साथै स्वर्गको पवित्र स्थानमा मूल पुजारीको हैशियतले हाम्रो निम्ति परमेश्‍वरसँग पहल गरिरहनुभएको छ भनेर ठोकुवा गर्दछ। अझ ठोसरूपमा भन्ने हो भने, स्वर्गमा उहाँ उक्लिनुभएको समयमा नयाँ करारको उद्‍घाटन भएको थियो, जसले गर्दा हामीहरूमा भएको येशूप्रतिको आस्था वा विश्‍वासको आधारमा परमेश्‍वर पिताकहाँ सुरो भएर खडा हुनसक्ने प्रावधान उपलब्ध गराइएको छ।

येशू र उहाँका धार्मिकताका गुणहरूलाई बाजी राखेर दृढतासाथ हामी जोसुकै भएतापनि परमेश्‍वरकहाँ सिद्धै आउनु हाम्रो शुभअवसर हो।