---
title:  पापरहित पुजारी
date:  03/02/2022
---

`येशूका पाँचवटा विशिष्ट व्यक्तित्व वा गुणहरू हिब्रू ७:२६मा दिइएको छ। ती के हुन्?`

येशू "पवित्र" हुनुहुन्छ। त्यसको अर्थ परमेश्‍वरसँगको सम्बन्धमा उहाँमा कुनै खोट, कमीकमजोरी थिएन (हिब्रू २:१८, हिब्रू ४:१५, हिब्रू ५:७,८)। यस शब्दलाई अनुवाद गर्दा पुरानो करारमा लेखिएको ग्रिक भाषामा उल्लेखित परमेश्‍वर र अरूहरूसँगको सम्बन्धमा उहाँ पवित्र हुनुभएको भन्ने शब्दलाई कायमै राखिएको छ।

येशू "दोषरहित वा निर्मल" हुनुहुन्थ्यो। उहाँले सबै परिक्षा, प्रलोभन, लालसा भोग्नुभएतापनि (हिब्रू ४:१५, हिब्रू २:१८) कुनै पनि पाप वा खराबले उहाँलाई छुन सकेको थिएन। उहाँ शुद्ध र निर्मल नै भइरहनुभएको थियो। येशूको पुजारीत्वको निम्ति उहाँ सिद्ध पापरहित हुनु आवश्यक थियो। यो स्वभाव वा चरित्र अत्यन्तै महत्त्वपूर्ण छ। निष्खोट पशुलाई बलि दिइनुपर्छ भन्ने पुरानो करारको नियम छ। यस खालको बलिमात्र परमेश्‍वरको निम्ति ग्रहणयोग्य हुनेथियो (लेबी १:३,१० आदि)। यस संसारमा उहाँ मानव जीवन बिताउनुहुँदा परमेश्‍वरप्रति उहाँ सतप्रतिसत आज्ञाकारी हुनुभएको थियो। त्यसले गर्दा नै उहाँ परमेश्‍वरको सामु ग्रहण योग्य बलि हुनुभएको थियो (हिब्रू ९:१४)।

येशू "पापीहरूबाट अलग हुनुभएको" थियो। त्यो स्थिति उहाँ त्यसबेला पुग्नुभयो जब उहाँ स्वर्गमा उक्लिनु भयो। ग्रिक भाषाको क्रियापदले येशूको यो अवस्था विगतको नभएर बर्तमान स्थिति हो भनेर जनाउँछ। उहाँ जब यस संसारमा रहनुभयो तब पापीहरूको माझमा त रहनुभएको थियो। पापीहरूको द्रोह, क्लेष, शत्रुतापूर्ण व्यवहार आफ्नो सांसारिक जीवनमा सहनुभएको थियो, तर उहाँ तिनीहरूबाट विजयी हुनुभएर परमेश्‍वरको दाहिने हातमा रहन जानुभएको थियो (हिब्रू १२:२,३)। "पापीहरूबाट उहाँ अलग हुनुभएको थियो" भन्दा उहाँ सिद्ध पापरहित हुनुभएको थियो (हिब्रू ४:१५)।

येशूलाई "स्वर्गहरूबाट भन्दा माथि उचालिनुभएको थियो" (रूपान्तरित)। त्यसको अर्थ उहाँ पृथ्वी र जगतको सबै थोकहरूभन्दा उचालिनुभएको थियो। त्यसको अर्थ उहाँ परमेश्‍वरसँग एक हुनुभएको थियो। भजनको पुस्तकमा "सबै स्वर्गहरूभन्दा माथि उचालिनुभएको" (भजन ५७:५,११; भजन १०८:५) भनेर परमेश्‍वरलाई सम्बोधन गरिएको छ।

येशू पूर्णरूपमा मानिस हुनुहुन्थ्यो, तर उहाँ हामी जस्तो पापी मानव प्राणी थिएन (हिब्रू २:१४-१६, हिब्रू ४:१५)। येशू त्रुटीरहित, दोषरहित, आदर्श र श्रेष्ठ व्यक्तित्व हुनुहुन्थ्यो। त्यो चरित्र उहाँ हामी जस्तो पापले भ्रष्ट भएको थिएन तर उहाँ यस संसारमा आउनुहुँदामा नै पापरहित भएर आउनुभएको थियो। उहाँले कुनै धर्मकर्म, आत्मज्ञान प्राप्‍त गरेर, त्यागतपस्या गरेर सिद्ध हुनुभएको थिएन तर उहाँ यस संसारमा आउनुहुँदा अघिदेखि नै सिद्ध हुनुहुन्थ्यो।

फेरि त्यसैबखत, उहाँ  पूर्णरूपमा मानिस हुनुहुन्छ। उहाँ हाम्रो आदर्श र नमुना हुनुहुन्छ। हामी हाम्रो जीवनमा कसरी दगुर्नुपर्छ भनेर उहाँले हामीलाई देखाउनुभएको छ (हिब्रू १२:१-४)। उहाँ हाम्रो आदर्श व्यक्तित्व, अनुकरणीय उदाहरण वा नमुना व्यक्तित्व हुनुहुन्छ जसलाई इसाई हुँ भनेर दावी गर्नेले जोसुकैले पनि अनुसरण गर्नु जरुरी छ (१ पत्रुस २:२१-२३)। किनभने उहाँ "पवित्र, निर्दोष, कुनै पनि पापको दाग नभएको र पापीहरूबाट अलग" हुनुभएकोले (हिब्रू ७:२६ रूपान्तरित), उहाँ हाम्रो मुक्तिदाता हुनुहुन्छ, र यदि हामी येशूभक्त हौँ भनेर हामीले दावी गर्ने हिक्मत छ भने उहाँको चरित्र वा गुणलाई अनुसरण गर्दै उहाँलाई प्रतिविम्बित गर्नैपर्छ।

`हामी जस्तो मानव जाति हुनुभएको भएतापनि उहाँले कहिल्यै पनि पाप गर्नुभएन। यो अचम्मको आत्मज्ञानलाई हाम्रो दिमागमा कसरी साँचि राख्‍ने? उहाँ कस्तो पवित्र हुनुहुन्छ सो सोच्नुहोस्! अनि त्यही पवित्रता हामीलाई हाम्रो विश्‍वासको कारण प्रदान गरिनेछ भन्ने प्रतिज्ञालाई कायम गरिराख्दा हाम्रो मुक्ति सुरक्षित छ भनेर कसरी यकिन गरिरहने?`