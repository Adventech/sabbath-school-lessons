---
title:   उहाँको विश्राममा पस्नु
date:  26/01/2022
---

`उहाँको विश्राममा पस्नु वा विश्रामको उपभोग गर्नु भनेर उहाँले हामीलाई आह्वान गर्नुभएको थियो। त्यसको चित्रण देहायका पदहरूले कसरी गर्दछन्? हेर्नुहोस्: हिब्रू ३:११, र हिब्रू ४:१,३,५,१०।`

प्रस्थान २०:८-११मा दिएको साबथ आज्ञा र व्यवस्था ५:१२-१५मा मोशाले फेरि दोहोर्‍याएर सम्बोधन गरेको साबथ आज्ञामा हामी सबैलाई परमेश्‍वरले के गर्नुभयो सो याद गर्न आह्वान गरिएको छ। शिलापाटीहरूमा परमेश्‍वरले जे लेख्‍नुभयो त्यसले परमेश्‍वरले सम्पन्न गर्नुभएको सृष्टिको कामलाई औँल्याएको भनेर हामीले हेर्‍यौँ (प्रस्थान ३१:१८;३४:२८)। इजिप्‍टको दासत्वबाट इस्राएलीहरूलाई स्वतन्त्र बनाउने काम सिद्धिएको सम्झनामा तिनीहरूले साबथ पालना गर भन्ने आदेश व्यवस्थाको पुस्तकमा प्रस्तुत गरेको छ। त्यो घट्ना वास्तविक भएतापनि प्रतिकको रूपमा पनि बुझ्नुपर्दछ। मिश्रदेशबाट इस्राएलीहरूलाई उद्धार गरिएको कामले येशूको मुक्तिको योजनालाई औँल्याउँछ। इस्राएलीहरूलाई पापको दासत्वबाट उद्धार गरिएको जस्तै, मानव जगतलाई पापबाट उद्धार गर्ने काम ख्रीष्टले क्रूसमा मर्नुभएर सम्पन्न गर्नुभएको थियो। क्रूसमा टाँगिनुहुँदा येशूले "अब सिद्धियो!" (यूहन्ना १९:३०) भनेर चित्कार गर्नुभएको अर्थ अब मुक्तिको योजना सम्पन्न भयो भनेर देखाउँदछ। त्यसकारण, साबथ दोबर आशिष पाएको दिन हो। यसले गर्दा, येशूभक्तको निम्ति यो दिन अत्यन्तै अर्थपूर्ण मान्नुपर्दछ।

`हामीलाई के गर्न आह्वान गरिएको छ? हेर्नुहोस्, हिब्रू ४:९-११, १६।`

परमेश्‍वरले आफ्नो सृष्टिको काम सक्नुभएकोले आफ्नो कामबाट विश्राम लिनुभएर हप्‍ताको सातौँ दिन साबथमा आनन्द मनाउनुभएको थियो (उत्पत्ति २:१-३, प्रस्थान २०:८-११)। यो दिनले मुक्ति वा उद्धारको दिनलाई पनि औँल्याउँछ (व्यवस्था ५:१२-१५)। त्यसैगरि जब येशूलाई स्वर्गको पवित्रस्थानमा विराजमान गराइयो तब हाम्रो मुक्तिको निम्ति उहाँ सिद्ध बलि हुने प्रक्रिया पूरा भएको थियो भन्ने अवसर याद गरेर खुशियाली मनाउन पनि साबथ हामीलाई दिइएको थियो (हिब्रू १०:१२-१४)।

यो पनि ख्याल गर्नुहोस्, जब हाम्रो कल्याण, कुशल र सुखशान्ति उपलब्ध गराउनुभयो तबमात्र परमेश्‍वरले विश्राम लिनुभएको थियो। सृष्टिको समयमा जब परमेश्‍वरले संसारलाई सृष्टि गरेर आफ्नो काम फत्ते गर्नुभयो अनि उहाँले विश्राम लिनुभएको थियो। जब अब्राहमलाई दिनुभएको प्रतिज्ञा अनुसार कनान देशमा इस्राएलीहरूले विजय प्राप्‍त गरे त्यस देशमा पवित्रस्थानको स्थापना भयो तब परमेश्‍वरले विश्राम लिनुभएको थियो। जब इस्राएलीहरू सुरक्षित भए तब उहाँले विश्राम लिनुभएको थियो (१ राजा ४:२१-२५, साथै प्रस्थान १५:१८-२१, व्यवस्था ११:२४, २ शमूएल ८:१-१४)। जब इस्राएलीहरू र राजाले आफ्ना घरहरू निर्माण गरे तबमात्र परमेश्‍वरले आफ्नो निम्ति पवित्रस्थान बनाउन इस्राएलीहरूलाई अर्‍हाउनुभएको थियो।

`अहिले नै हामी उहाँको विश्राममा कसरी भित्रिने? अर्थात् येशूमा पाइने मुक्तिको विश्‍वसनीयता हामी विश्‍वासद्वारा पाउँछौँ तर हाम्रो आफ्नै धर्मकर्मबाट होइन भनेर कसरी ढुक्‍क हुने? यो ढुक्‍क हामीमा भयो भने परमेश्‍वरको विश्रामको उपभोग हामी गर्न सक्छौँ।`