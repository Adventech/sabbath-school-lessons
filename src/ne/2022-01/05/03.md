---
title:  अविश्‍वासको कारणले वा विश्‍वासघात गर्दा
date:  24/01/2022
---

`मिश्र देशबाट परमेश्‍वरको निर्देशन र उपस्थितिमा र मोशाका अगुवाईमा इस्राएलीहरू कनानको सिमानामा पुगेका थिए र तिनीहरू कनान देश कब्जा गरेर परमेश्‍वरले प्रतिज्ञा गर्नुभएको विश्राम पाउनै लागेका थिए तर तिनीहरू त्यहाँ पस्न किन असमर्थ भए? हेर्नुहोस् , हिब्रू ३:१२-१९।`

यो एकदम दु:खलाग्दो र कहालीलाग्दो कथा छ। मिश्र देशबाट रातारात उल्लासमय वातावरणमा निस्किँदै र परमेश्‍वरको सशक्त र सफल अगुवाइमा इस्राएलीहरू प्रतिज्ञा गरिएको देशतिर यात्रा गर्दै थिए।  तिनीहरूलाई स्वतन्त्र देशमा स्वतन्त्ररूपमा रहेर परमेश्‍वरको चाहना अनुसार विश्रामको अनुभूतिको  प्रतिज्ञा पाएका थिए। तर जब तिनीहरू त्यस देशको सिमानामा आइपुगे तब तिनीहरू त्यस देशमा पस्न र विश्राम पाउन असमर्थ भए। जब प्रतिज्ञा गरिएको देशको सिमाना कादेश-बर्नियामा इस्राएलीहरू आइपुगे तब तिनीहरूमा चाहिने विश्‍वासको कमी तिनीहरूले देखाए। तिनीहरूकै अनुरोधमा कनान देशको भेद थाहा पाउन १२ जना जासुसहरू पठाएका थिए। तिनीहरू चालिस दिन कनान देशमा बिताएर त्यस देशको बारेमा इस्राएलीहरूलाई सुनाउन फर्केका थिए। तर तिनीहरूले त्यस देशको बारेमा नराम्रो वा हतोत्साह दिने खबर ल्याए भनेर गन्ती १३:२२मा उल्लेख गरिएको छ। त्यसको बारेमा विस्तृत विवरण गन्ती १३ र १४ मा दिइएको छ। तिनीहरूले देखेका र अनुभव गरेको देश असल थियो भनेर तिनीहरूले स्वीकारे। तर त्यो देशका मानिसहरू अत्यन्तै बलियो, सहरहरू किल्ला नै किल्लाले घेरिएको र इस्राएलीहरू त्यस देशलाई कब्जा गर्न असम्भव छ भनेर ती जासुसहरूले सुनाए।

१२ जना जासुसहरूमा यहोशू र कालिब थिए। कनान देशको बारेमा दिइएको विवरणमा तिनीहरूले असहमत जनाएनन्। मानिसहरू बलिया छन् र सहरहरू किल्ला र किल्लाहरूले घेरिएको छ भन्ने कुरामा तिनीहरूले विवाद गरेनन्। तर परमेश्‍वर तिनीहरूसँग हुनुहुन्छ र उहाँले तिनीहरूलाई त्यस देशमा ल्याउनुहुनेछ भनेर जिकिर गरेका थिए (गन्ती १४:७-९)।

यद्यपि, विभिन्न प्रकोप र महामारीबाट परमेश्‍वरले मिश्रदेशलाई तहस नहस पार्नुभएको (प्रस्थान ७-१२), लाल सागरमा राजा फारोहका सैनिकहरू नास गर्नुभएको (प्रस्थान १४), स्वर्गबाट रोटी पठाउनुभएको (प्रस्थान १६) पत्थरबाट पानी पठाउनुभएको (प्रस्थान १७ साथै दिन रात उहाँको उपस्थिति र अगुवाइ आगो र बादलमा गर्नुभएको (प्रस्थान ४०:३६-३८) उहाँका क्रियाकलाप र शक्तिको प्रतक्ष्यदर्शी भएतापनि अब इस्राएलीहरूले परमेश्‍वरमाथि विश्‍वास र भरोसा राख्‍न सकेनन्। यो कस्तो कहाली लाग्दो, अचम्मको र विश्‍वासै गर्न नसकिने पुस्ता हुनगए जसको सामु परमेश्‍वरले महान् शक्तिको प्रदर्शन गर्नुभएतापनि त्यो पुस्ता विश्‍वासघातको प्रतिक हुन गयो (नेहमिया ९:१५-१७, भजन १०६:२४-२६ र १ कोरन्थी १०:५-१०)। मानिसहरूको पहुँचभन्दा अपारका उपहारहरू दिने परमेश्‍वरले उहाँका सन्तानहरूलाई प्रतिज्ञा गर्नुहुन्छ। त्यसैकारण ती उपहारहरू उहाँको अनुग्रह र सदाशयतामा आधारित भएका हुन र ती केवल परमेश्‍वरमाथि विश्‍वास वा अगाढ आस्थामामात्र प्राप्‍त हुने प्रावधान बनाइएको छ। इस्राएलीहरूको मनस्थितिको भन्डाफोर गर्दै हिब्रू ४:२मा लेखिएको छ "हामीलाई पनि तिनीहरूलाई झैँ सुसमाचार प्रचार गरिएको हो। तर सुनेको वचनले तिनीहरूलाई केही फाइदा भएन, किनकि सुन्‍नेहरूले विश्‍वासपूर्वक यिनलाई ग्रहण गरेनन्‌।"

सारा इस्राएलीहरू एकजुट भएर प्रतिज्ञा गरिएको देशको सिमानासम्म यात्रा गरेका थिए। जब मानिसहरूले आफूले चाहेका अनुसार रिपोर्ट वा विवरण पाएनन् तब तिनी अत्यन्तै हतोत्साह भएर र परमेश्‍वरमाथिको तिनीहरूको विश्‍वास बिलाएर गयो। परमेश्‍वरमाथिको विश्‍वास वा त्यसको कमी हुने प्रवृत्ति सबैलाई सर्न सक्दछ। त्यसैकारण आफ्ना पाठकहरूलाई एक आपसमा हौशला देऊ (हिब्रू ३:१३) र "हामी एउटाले अर्कालाई प्रेम र असल कामको निम्‍ति कसरी उत्‍साहित गराउने त्‍यस कुरामाथि विचार गरौं" (हिब्रू १०:२४) हिब्रू सम्झाउँदछन्। यो पनि थपिएको छ, "ध्‍यान देओ, कि कुनै मानिस परमेश्‍वरको अनुग्रह प्राप्‍त गर्नदेखि वञ्‍चित नहोस्‌, ताकि तीतोपनको जरो उम्रेर आईकन त्‍यसले फूट नल्‍याओस्‌, र धेरै जनालाई अशुद्ध नपारोस्‌" (हिब्रू १२:१५)।

`तपाईँका सहविश्‍वासीहरूको विश्‍वास तथा आस्थाको निर्माण गर्न वा बढावा दिन तपाईँ के गर्न सक्नुहुन्छ? तपाईँले जे भन्नुभएतापनि वा गर्नुभएतापनि अर्को विश्‍वासमा आँच आउन नदिन वा विश्‍वासलाई कमजोर नपार्न तपाईँ कसरी सजग हुने?`