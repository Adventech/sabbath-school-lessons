---
title:  थप जानकारी
date:  28/01/2022
---

परमेश्‍वरले हामीलाई उपलब्ध गराउनुभएको अनुग्रहद्वारा पाइने मुक्तिको अवधारणालाई निरन्तररूपमा साकार पारिरहन आइतबार होइन हप्‍ताको सातौँ दिन साबथमा गरिने विश्रामलाई आत्मसात् गर्नुपर्छ भन्ने अत्यन्तै महत्त्वपूर्ण शिक्षा पावलले हिब्रूको पुस्तकमा कोरेका छन्। त्यस मुक्तिको अवधारणाको चिन्ह वा प्रतिक साबथ हो भन्ने कुरामा हामी बिचलित हुनुहुन्न। साबथको विश्रामलाई त्यस अवधारणालाई हृदयमा सजाएर पालन गर्दा विश्‍वासीहरूले साबथलाई आनन्दमय र रमाइलो मानेर पालन गर्ने हुन्छ। तर दोस्रो शताब्दीपछि साबथको पालनामा निर्णयात्मक परिवर्तन भएको देखिन्छ। कतिपय इसाईहरूले साबथ भनेको मुक्तिको प्रतिक भन्ने अवधारणालाई त्यागेर यो त यहूदीहरूको निम्तिमात्र हो र पुरानो करार वा विधिसम्मतमात्रै हो त्यसकारण यसलाई पन्छाएर जानु उचित हुन्छ भनेर सिकाउन थालेका थिए। साबथ पालन गर्नु भनेकै यहूदी धर्ममा लाग्नु भनेर कतिपय इसाईहरूको मनस्थितिमा गाभिएको थियो। रोमन क्याथोलिक चर्चको अग्रज र चिन्तक इग्नेशियसले सन् ११०तर भनेका थिए: "पुरानो चाल वा पुरानो करार अनुसार चल्नेहरूले नयाँ आशा पाएका छन्। तिनीहरूले अब साबथलाई पालन गर्नु आवश्यक छैन। तर तिनीहरू प्रभुको दिन वा जुन दिन ख्रीष्टमा हाम्रो जीवनको पुनरुत्थान भयो त्यो दिनले मान्यता भएको छ।"-जाक बी. डुखान, इस्राएल एण्ड द चर्च: टु भ्वाइसेज फर द सेम गड (पिबडी, मासाचुसेट, हेन्ड्रिक्सन, २००२), पृ. ४२बाट रूपान्तरित। त्यसै गरि पुरानो करारको परमेश्‍वरप्रति रोष व्यक्त गर्ने प्रथम् शताब्दीको चर्चको अगुवा वा गुरु मार्सियोनले साबथ दिनमा उपवास गरेर यहूदीहरू र तिनीहरूको परमेश्‍वरलाई त्यागेको देखाऊ भनेर आफ्ना अनुयायीहरूलाई निर्देशन दिएका थिए। त्यसरी नै चौथो शताब्दीको दार्सनिक भिक्टोरिनसले आफूलाई "यहूदीहरूको साबथलाई पालन" नगर्नेहरूको पङ्‍कतिमा राख्‍न चाहेको व्यक्त गरेका थिए (इजराएल एण्ड द चर्च, पृ. ४१-४५)। मुक्ति भनेको अनुग्रहबाटमात्र पाइन्छ भन्ने अवधारणा दिने साबथको गरिमामय पालना बुझ्न छोडेकोले नै इसाई जगतमा साबथको अस्तित्वमा धरासयी भएको थियो।

"ख्रीष्टको शक्तिले हामीलाई पवित्र पार्छ वा सन्त बनाउँछ भन्ने चिन्ह वा चिनो साबथ हो। र ख्रीष्टले पवित्र बनाउनुहुने सबैलाई यो साबथ दिइएको छ। उहाँमा पवित्र बनाउने शक्ति छ भन्ने देखाउन चिन्हको रूपमा खडा भएको साबथ भएकोले, यो साबथ ख्रीष्टद्वारा सबैलाई दिइएको छ, सबै जो परमेश्‍वरको इस्राएलमा ख्रीष्टद्वारा सहभागी हुन्छन्।...

"साबथले सृष्टिको कामलाई औँल्याउँछ भने मुक्तिको निम्ति परमेश्‍वरमा महान् शक्ति छ भन्ने प्रमाण पनि यसले ‍औँल्याउँछ। अदनमा शान्ति गुमाइयो भनेर  मानिसको दिमागमा साबथले याद दिलाइरहन्छ भने, उद्धारकर्ताबाट शान्तिको पुनर्स्थापना गर्नुभयो भनेर पनि यसैले देखाउँछ। प्रकृतिमा भएको प्रत्येक थोकले यो आह्वानलाई दोहोर्‍याउँछ, 'हे सबै थाकेका र बोझले दबिएका हो, मकहाँ आओ, म तिमीहरूलाई विश्राम दिन्छु।' मत्ती ११:२८।" एलेन जी ह्वाइट, द डिजाएर अभ एजेज्, पृ. २८८,२८९बाट रूपान्तरित।

**चिन्तनमनन**

`विश्‍वासद्वारा निर्दोष ठहरिन्छ र साबथ पालनाको बीचमा के सम्बन्ध छ?`

`सही, सत्य र हर्षसाथ स्वइच्छाले साबथ पालन गर्नु र विधिवादमा लागेर धर्म गर्न वा परमेश्‍वरलाई खुशी पार्ने जस्तो औपचारिकरूपमा साबथ पालन गर्नुको बीचमा के भिन्नता छ? ती भिन्नता हामीले जान्नेमात्र होइन हामीहरूकै जीवनमा कसरी अनुभव गर्ने?`