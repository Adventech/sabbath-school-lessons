---
title:  नयाँ सृष्टिको पूर्वस्वाद
date:  27/01/2022
---

`देहायका पदहरू एक आपसमा तुलना गरेर पढ्नुहोस्। प्रत्येक अंशमा साबथलाई कसरी फरक ढँगले प्रस्तुत गरिएको छ? हेर्नुहोस्: प्रस्थान २०:८-११, व्यवस्था ५:१२-१५, र हिब्रू ४:८-११।`

प्रस्थान र व्यवस्थाको पुस्तकमा साबथको बारेमा लेखिएको निर्देशनहरूले विगतको समयलाई हेर भनेर हामीलाई आह्वान गर्दछन्। परमेश्‍वरको सृष्टि र मुक्तिको काम सम्पन्न गर्नुभएको उपलक्ष्यमा खुशियाली मनाउन साबथमा विश्राम लिनु भनेर ती पदहरूले हामीलाई बताउँछ। तर हिब्रू ४:९-११मा भविष्यतिर नजर लगाऊ भनेर हामीलाई आह्वान गरिएको छ। परमेश्‍वरले भविष्यको निम्ति साबथ विश्राम हाम्रो निम्ति तयार पारिरहनुभएको छ भनेर ती पदहरूले बताउँछन। यसमा साबथको बारेमा नयाँ आयाम देखाइएको छ। विगतमा परमेश्‍वरका विजयहरूलाईमात्र सम्झाउनमा साबथको विश्राम हामीलाई दिएको होइन तर भविष्यमा पूरा हुने परमेश्‍वरका प्रतिज्ञाहरूलाई सम्झेर रमाउन पनि दिइएको थियो। साबथ पालन गर्नुपर्ने भविष्यको आयाम जहिले पनि थियो तर प्रायजसो त्यस अवधारणालाई वेवास्ता गरिएको थियो। पतनपछि गरिएको प्रतिज्ञामा परमेश्‍वरले गुमिएको सुरुको महिमा नयाँ सृष्टिद्वारा एक दिन ख्रीष्ट वा मसीहद्वारा पुनर्स्थापित हुनेछ भनिएको छ। साबथको गरिमालाई पालन गरेर उहाँको मुक्तिको कामको उत्सब मनाउनु भनेर परमेश्‍वरले हामीलाई निर्देशन दिनुभएको छ किनभने नयाँ सृष्टिमा उहाँको मुक्तिको योजनाको काम पूरा हुनेछ। यस पतित, प्रदुषित र भत्किएको पृथ्वीको एक दिन परिष्कृत हुनेछ, पुनर्स्थापित हुनेछ र यहाँ स्वर्गको अनुभूति हुनेछ भन्ने अपेक्षामा भाग लिन साबथ पालनले औँल्याउँदछ। यहूदीहरूको परम्परा वा शिक्षामा यो अवधारणा जहिले पनि स्पष्ट थियो। पुरानो करारमा नभित्राइएको तर ई.पू. १०० र सन २००को बीचमा लेखिएको "लाइफ अभ आदम एण्ड इभ" (जेम्स एच. चार्लस्वर्थ, सम्पादित, द ओल्ड टेस्टामेन्ट सुडिपिग्राफा The Old Testament Pseudepigrapha [न्यु हेभेन, लन्डन: याल, १९८५] ठेली २, पृ. लेखिएको छ: "हप्‍ताको सातौँ दिन साबथ पुनरुत्थानको चिन्ह हो र बाँकि आउनेवाला युगको पनि हो।" अर्को यहूदी स्रोतले भन्दछ: आउने युग भनेकै "त्यो दिन हो जुन अनन्तसम्म साबथको विश्राम पूरैरूपमा लिइनेछ।"-जाकोत्र न्युस्नर, द मिसनाह Mishnah, नयाँ अनुवाद (न्यु हाभेन: याल, १९८८), पृ. ८७३बाट रूपान्तरित। पछिको स्रोत, ओथियोटको रबी अकिबाले भनेका छन् "पवित्र परमेश्‍वर जो आशिषको पात्र हुनुहुन्छ, उहाँको सामु इस्राएलले सोध्छ, "हे संसारका प्रभु, यदि हामीले आज्ञाहरूलाई पालन गर्‍यौँ भने हामीलाई के इनाम दिइन्छ?" उहाँले तिनीहरूलाई भन्नुभयो: "आउने-संसार।" तिनीहरूले उहाँलाई सोधे: "त्यो कस्तो हुनेछ सो हामीलाई देखाउनुहोस्।" उहाँले तिनीहरूलाई साबथ देखाउनुभएको थियो।"-थियोडोर फ्रिडमान, "द साबथ आन्टिसिपेशन अभ रिडेम्शन," जुदाइजम: अ क्वाटर्ली जर्नल, ठेली १६, पृ. ४४३,४४४बाट रूपान्तरित।

साबथ एक समारोह हो, एक उत्सब हो, यो आनन्दमय दिन हो र धन्यवाद दिने समय हो। जब हामी साबथलाई पालन गर्दछौँ तब हामीले परमेश्‍वरका प्रतिज्ञाहरूलाई विश्‍वास गर्छौँ भनेर देखाउँछौँ र उहाँको अनुग्रहको उपहारलाई हामी स्वीकार्छौँ भनेर प्रमाणित गर्दछौँ। यदि सक्रिय तथा वास्तविकरूपमा भन्नुपर्दा हामी परमेश्‍वरमाथि विश्‍वास राखेर अनुग्रहबाट मुक्ति पाउँछौँ भनेर पूर्णरूपमा साबथको पालनाले प्रमाणित गरेर देखाउँछौँ। हाम्रो धर्मकर्म वा असल कामबाट होइन परमेश्‍वरको अनुग्रहलेमात्र हामी मुक्ति पाउँछौँ भनेर निरन्तररूपमा साबथको पालनाले व्यक्त गर्दछ।

`व्यवस्था पालन होइन, हाम्रो धर्मकर्मबाट होइन तर विश्‍वासद्वारा मुक्ति पाउँछौँ भनेर बुझ्न र बुझाउन साबथलाई कसरी पालना गरेर देखाउने? साबथमा विश्राम लिनु नै अनुग्रहबाट मुक्ति पाउनु हो भनेर कसरी व्यक्त गरिन्छ?`