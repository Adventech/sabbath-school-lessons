---
title:  जसले स्वर्ग र पृथ्वी सृष्टि गर्नुभयो उहाँको आराधना गर (प्रकाश १४:६,७)
date:   24/05/2018
---

`प्रकाश १४:६,७मा पहिलो स्वर्गदूतको पूरै सन्देशहरू प्रस्तुत गरिएको छ। ती सन्देशहरू एक आपसमा कसरी गाँसिएका छन्? हेर्नुहोस्, "६ अनि अर्को स्वर्गदूतलाई मध्य आकाशमा उड़िरहेका मैले देखें। पृथ्वीमा रहने हरेक जाति, कुल, भाषा र मानिसलाई घोषणा गर्ने अनन्त सुसमाचार तिनीसँग थियो। ७ तिनले चर्को स्वरमा भने, “परमेश्वरसँग डराओ, र उहाँलाई महिमा देओ। किनकि उहाँका इन्साफको घड़ी आएको छ। स्वर्ग, पृथ्वी, समुद्र र पानीका मूलहरू बनाउनुहुनेलाई दण्डवत् गर।” `

सुसमाचारसँग पाँच तत्वहरू गाँसिएका छन्: संसारमा गएर उहाँको बारेमा गवाही दिनु वा प्रचार गर्नु, उहाँको भय मान्नु वा उहाँलाई श्रद्धा गर्नु, उहाँको महिमा गर्नु, उहाँ सृष्टिकर्ता हुनुभएको हैसियतले उहाँको आराधना गर्नु र उहाँले गर्नुहुने न्यायको घोषणा गर्नु। ती सबैले गर्दा पहिलो स्वर्गदूतको सन्देश हाम्रो निम्ति वर्तमान समयसापेक्ष सत्य सन्देश भएको मान्नुपर्छ। यदि परमेश्वर सृष्टिकर्ता हुनुहुन्न भने उहाँको सुसमाचार बाड्न, उहाँको गवाही दिन र उहाँको न्यायको बारेमा बताउन हामीलाई के सरोकार छ र? ती र अरू सबै सत्य तथा आत्मज्ञानहरूको जग परमेश्वर नै हुनुहुन्छ जसले सबै थोक सृष्टि गर्नुभयो। जब सनातन परमेश्वर नै सृष्टिकर्ता हुनुहुन्छ भनेर उहाँलाई पुज्छौँ तब हामी आधारभूत मौलिक सत्यमा फर्कन्छौँ। हामी सृष्टि गरिएका मानव हौँ र अरू जन्तु जनावर र प्राकृतिक सृष्टि जस्तो होइनौ र हामी परमेश्वरको स्वरुपमा सृष्टि गरिएका हौँ भनेर स्वीकार्दछौँ। परमेश्वर नै हाम्रो सृष्टिकर्ता हुनुहुन्छ भनेर उहाँको  आराधना गर्दा हाम्रो अस्तित्व र भविष्यको आशा उहाँमा नै भर पर्छ भनेर स्वीकार्दछौँ। त्यसैकारण हप्ताको सातौँ दिन शनिवारलाई पवित्र दिन मानेर उहाँको आराधना गर्ने कार्य अत्यन्त महत्त्वपूर्ण हुन जान्छ। परमेश्वरमात्र हाम्रो सृष्टिकर्ता हुनुहुन्छ र उहाँ पूजनीय हुनुहुन्छ भनेर विशेष गरेर हामी स्वीकार्छौँ।फलत: उहाँको सुसमाचारको गरिमा, उहाँको न्यायको अस्तित्व र उहाँ सृष्टिकर्ता प्रभु हुनुहुन्छ भनेर सर्वोपरी ठान्दछौँ।

`परमेश्वर हाम्रो सृष्टिकर्ता हुनुहुन्छ भनेर मान्नु किन जरुरी छ भनेर प्रकाश १४:८-११ले बुझाउन कसरी सहायता गर्दछ? हेर्नुहोस्: "८ अनि एउटा अर्को स्वर्गदूत, अर्थात् दोस्राचाहिँ यसो भन्दै पछिपछि लागे, “पतन भयो! जाति-जातिलाई आफ्नो व्यभिचारका क्रोधको मद्य पिउन लाउने महान् बेबिलोनको पतन भयो।” ९ त्यसपछि तेस्रा स्वर्गदूत चर्को सोरले यसो भन्दै तिनीहरूका पछि आए, “यदि कुनै मानिसले त्यो पशु र त्यसको मूर्तिलाई पुज्यो र निधार वा हातमा त्यसको छाप लियो भने, १० त्यसले पनि उहाँका क्रोधको कचौरामा केही नमिसाई तयार गरिएको परमेश्वरका क्रोधको कड़ा मद्य पिउनेछ, र पवित्र स्वर्गदूतहरू र थुमाको सामुन्ने आगो र गन्धकमा त्यसलाई यातना दिइनेछ। ११ तिनीहरूका यातनाको धूवाँ सदासर्वदा मास्तिर गइरहनेछ। तिनीहरू यी नै हुन् जसले त्यो पशु र त्यसको मूर्तिलाई पूजा गर्छन्, र त्यसका नाउँको छाप लिन्छन्। तिनीहरूले दिनरात कहिल्यै पनि आराम पाउनेछैनन्।”`

सृष्टिकर्ता परमेश्वरलाई भन्दा पशु वा शैतान र उसको प्रतीकलाई पूजा गर्न सारा संसारमा दवाव बढ्नेछ भन्ने सबै घट्नाहरूको अन्तिम घट्नालाई माथिका पदहरूले उघारेको छ। जसले पशु र उसको प्रतीकलाई पूजा गर्छ त्यसको नतिजा तिनीहरूमाथि कस्तो भयङ्कर हुनेछ भनेर हामी बुझ्दछौँ तब परमेश्वरलाई सनातन सृष्टिकर्ता र हामी मानव जातको आराधना गर्न योग्य परमेश्वर हुनुहुन्छ भनेर सही रूपमा बुझ्दछौँ। संसारको अन्तमा हुने अनेकौँ सङ्कटहरूमा शैतानरूपी पशुलाई पूजा गर्ने कि सृष्टिकर्ता परमेश्वरलाई पूजा गर्ने भन्ने सत्य नै सबैभन्दा निर्णायक सत्य भएर खडा हुनेछ।

`सृष्टिका अचम्मलाग्दा सिर्जनाहरुलाई ध्यान दिएर केहिबेर विचार गर्नुहोस्। ती सुन्दर सृष्टिहरूले हामीलाई के आभास् दिन्छन् , कि परमेश्वरनै सृष्टिकर्ता हुनुहुन्छ र उहाँमात्र हाम्रो आराधनाको योग्य  परमेश्वर हुनुहुन्छ वा उहाँ पूजनीय हुनुहुन्छ भनेर?`