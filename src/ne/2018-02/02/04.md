---
title:  सुनको सालिक
date:   10/04/2018
---

बेबिलोनको डुरामा रहेको टुँडिखेलमा राजा नाबूकदनेसरले ठूलो सुनको सालिक बनाएर त्यसलाई सबैले ढोग भनेर उर्दी दिएका थिए। त्यसबखत तिन जना यहूदी युवाहरूले त्यस सालिकलाई नढोग्दा तिनीहरूलाई आगोको भट्टीमा फालिएको थियो तर परमेश्वरको हस्तक्षेपले तिनीहरूको उद्धार गरिएको थियो। दानिएल ३ मा उल्लेख गरिएको त्यो कथा र प्रकाश १३ मा लेखिएको विवरणले अन्तिम समयमा परमेश्वरका जनहरूले भोग्नुपर्ने सतावटको चित्रण गर्दछ भनेर बाइबलका पाठकहरूले धेरै समयदेखि बुझेका छन्। 

`तुलनात्मक रूपमा दानिएल ३:१-६ र प्रकाश १३:११-१५ पढ्नुहोस् र तिनीहरूमा के समान विवरण देखाइएको छ?`

> <p>दानिएल ३:१-६</p>
> "१ राजा नबूकदनेसरले तिस मिटर अग्लो र तिन मिटर चौड़ा भएको सुनको एक मूर्ति बनाए र त्यसलाई बेबिलोनको प्रदेश स्थित दूरा नाम गरेको मैदानमा स्थापना गरे। २ त्यसपछि उनले त्यो मूर्ति अर्पण गर्नलाई प्रान्तका बड़ाहाकिम, इलाका अधिकारी, राज्यपाल, सल्लाहकार, कोषाध्यक्ष, उच्च न्यायाधीश, तल्लो अदालतका न्यायाधीश तथा सम्पूर्ण प्रान्तीय अधिकृतहरूलाई भेला गरे। ३ यसकारण प्रान्तका बड़ाहाकिम, इलाका अधिकारी, राज्यपाल, सल्लाहकार, कोषाध्यक्ष, उच्च न्यायाधीश, तल्लो अदालतका न्यायाधीश तथा सम्पूर्ण प्रान्तीय अधिकृतहरू राजा नबूकदनेसरले खड़ा गरेको त्यस मूर्तिलाई अर्पण गर्न भेला भए र त्यसको अघि उभिए। ४ तब सो कुराको घोषणा गर्नेले चर्को स्वरमा कराएर भन्यो,  " हे मानिसहरू, जातिहरू र विभिन्न भाषा बोल्नेहरू, तिमीहरूलाई यो हुकुम भएको छ: ५ तिमीहरूले नरसिङ्गा, बाँसुरी, वीणा, सारङ्गी, सितार, न्याउली-बाजा र सबै किसिमका बाजाको स्वर सुन्ने बित्तिकै राजा नबूकदनेसरले स्थापना गर्नुभएको सुनका मूर्तिको अघि घोप्टो परेर तिमीहरू सबैले दण्डवत् गर्नुपर्छ। ६ घोप्टो परेर दण्डवत् नगर्ने जोसुकै पनि तुरुन्तै दन्किरहेको आगोको भट्टीमा फालिनेछ।"

> <p>प्रकाश १३:११-१५।</p>
> "११ अनि पृथ्वीबाट निस्किरहेको अर्को एउटा पशु मैले देखें। त्यसको पनि थुमाका जस्तै दुई वटा सिङ थिए, र अजिङ्गरजस्तै त्यो बोल्दथ्यो। १२ त्यसले पहिलो पशुको उपस्थितिमा त्यही पशुको सारा अधिकार चलाउँदथ्यो, र पृथ्वी र त्यसका सम्पूर्ण बासिन्दाहरूलाई पहिलो पशुको पूजा गर्न लाउँथ्यो, जसको घातक चोट निको भएको थियो। १३ मानिसका आँखाको अगि आकाशबाट पृथ्वीमा आगो झार्नेजस्ता ठूला-ठूला चिन्हहरू पनि त्यसले गर्यो। १४ पहिलो पशुको उपस्थितिमा जुन चमत्कार देखाउने शक्ति त्यसलाई दिइएको थियो, त्यहीद्वारा त्यसले पृथ्वीका बासिन्दाहरूलाई बहकायो। तरवारको चोट खाएर पनि जीवित भएको त्यो पहिलो पशुको सम्मानमा एउटा मूर्ति बनाउने हुकुम त्यसले तिनीहरूलाई दियो। १५ त्यस पहिलो पशुको मूर्तिमा श्वाश हालिदिने अनुमति त्यसलाई दिइयो, यस हेतुले कि पशुको त्यो मूर्ति बोल्न सकोस्, र त्यस पशुको मूर्तिलाई नपुज्नेहरू मारिऊन्।"

दुबै मामिलामा मूर्तिलाई पूजागर्न आदेश दिइएको छ। त्यो पनि स्वइच्छाले होइन बलजफ्ति मूर्तीको सामु ढोग्नुपर्ने रे? त्यो राजनैतिक शक्ति हो जसले धर्मलाई जबरजस्ती लादेर राज्यले बनाएको देवतालाई मान्न आदेश दिइन्छ। सृष्टिकर्ता परमेश्वरको सामु ढोग्नुपर्ने अधिकारलाई राज्य आफैले बनाएको देवताको सामु ढोग्न कर लगाउँनुले परमेश्वरको उपहास गरेको देखाउँछ।

`दानिएल ३:१२-३० पढ्नुहोस्। अन्तिम दिनहरूमा हामीले कस्तो खालको धम्की र सतावटको सामना गर्नुपर्नेछ अनि त्यसलाई कसरी सामना गर्न सक्नुपर्छ भनेर त्यस कथाले हामीलाई बताउँछ?`

> <p>दानिएल ३:१२-३०</p>
> "१२ तर केही यहूदीहरू छन्, जसलाई हजूरले बेबिलोनको प्रान्तमाथि शासन गर्न नियुक्त गर्नुभयो, जसका नाउँ शद्रक, मेशक र अबेद्नगो हुन्। हे महाराजा, यिनीहरूले हजूरलाई टेर्दैनन्। यिनीहरू न त हजूरका देवताहरूलाई पुज्छन्, न हजूरले स्थापना गर्नुभएको सुनको मूर्तिलाई दण्डवत् गर्छन्।" १३ रिसले चूर भएर नबूकदनेसरले शद्रक, मेशक र अबेद्नगोलाई ल्याउने हुकुम गरे। यसकारण यी मानिसहरू राजाकहाँ ल्याइए, १४ र नबूकदनेसरले तिनीहरूलाई भने, "ए शद्रक, मेशक अबेद्नगो, के यो कुरा सत्य हुन् , कि तिमीहरू मेरा देवताहरूको सेवा गर्दैनौ वा मैले स्थापना गरेको सुनको मूर्तिलाई दण्डवत् गर्दैनौ ? १५ अब यदि तिमीहरूले नरसिङ्गा, बाँसुरी, वीणा, सारङ्गी, सितार, न्याउली-बाजा र सबै किसिमका बाजाहरूको आवाज सुन्ने बित्तिकै मैले बनाएको मूर्तिलाई दण्डवत् गर्न तयार भयौ भने धेरै राम्रो हुनेछ। तर यदि तिमीहरूले यसलाई दण्डवत् गरेनौ भने, तुरुन्तै दन्किरहेको आगोको भट्टीमा तिमीहरू फालिनेछौ। तब कुन देवताले तिमीहरूलाई मेरो हातबाट बचाउन सक्ला ? १६ शद्रक, मेशक, र अबेद्नगोले राजालाई जवाफ दिए, "हे नबूकदनेसर, यससम्बन्धमा हजूरको अगि हाम्रो आफ्नै पक्षमा भन्नुपर्ने आवश्यकता केही छैन। १७ हे महाराजा, यदि हामीहरू दन्किरहेको आगोको भट्टीमा फालियौं भने, हामीले सेवा गरेका परमेश्वरले हामीलाई यसबाट बचाउन सक्नुहुनेछ र हजूरको हातबाट छुटकारा दिनुहुनेछ। १८ तर हामीलाई उहाँले यसो नगर्नुभए तापनि, हे महाराजा, हजूरका देवताहरूको सेवा गर्नेछैनौं न त हजूरले स्थापना गर्नुभएको सुनको मूर्तिलाई दण्डवत् गर्नेछौं भनी हजूरलाई थाहा होस् भन्ने हामी चाहन्छौं।" १९ तब शद्रक, मेशक र अबेद्नगोसित नबूकदनेसर रिसले चूर भए, र तिनीहरूप्रति उनको धारणा बद्लियो। उनले त्यस आगोको भट्टीलाई साधारणभन्दा सात गुणा चर्काउने हुकुम गरे, २० र उनका सेनाको सबभन्दा बलिया सिपाहीहरूमध्ये कोहीलाई शद्रक, मेशक र अबेद्नगोलाई बाँधेर दन्किएको आगोको भट्टीमा फ्याँकिदिन भनी आज्ञा गरे। २१ तब यी मानिसहरू दौरा, सुरुवाल, टोपी र अन्य लुगाहरूसित बाँधिएर दन्किरहेको आगोको भट्टीमा फ्याँकिए। २२ राजाको हुकुम यति जरूरी थियो र आगोको भट्टी यति तातो थियो कि आगोको ज्वालाले शद्रक, मेशक र अबेद्नगोलाई लैजाने सिपाहीहरूलाई भस्म पार्यो, २३ अनि यी तीन जना मानिसहरू दह्रिलो रूपमा बाँधिएकै अवस्थामा दन्किरहेको आगोको भट्टीमा परे।  २४ त्यसपछि राजा नबूकदनेसरले आश्चर्यचकित हुँदै उफ्रेर आफ्ना सल्लाहकारहरूलाई सोधे, "के हामीले बाँधेर आगोमा फालेका तिन जना मानिसहरू होइनन् र ? उनीहरूले जवाफ दिए, "निश्चय नै हो, महाराजा।" २५ उनले भने, "हेर त, आगोभित्र चार जना मानिसहरू वरिपरि हिँड़िरहेका देख्दछु, तिनीहरू नबाँधिएका र कुनै हानि नभएका देखिन्छन्, र त्यो चौथोचाहिँ देवताहरूको पुत्रजस्तै देखिन्छ।" २६ तब नबूकदनेसरले दन्किएको आगोको भट्टीको ढोका नजिक गएर चिच्च्याए, "हे शद्रक, मेशक र अबेद्नगो, सर्वोच्च परमेश्वरका सेवक हो, बाहिर निस्केर आओ।" तब शद्रक, मेशक र अबेद्नगो आगोबाट बाहिर निस्केर आए, २७ अनि प्रान्तका बड़ाहाकिमहरू, इलाका अधिकारीहरू, राज्यपालहरू, र सल्लाहकारहरू तिनीहरूका वरिपरि भीड़ लागे। उनीहरूले देखे कि आगोले तिनीहरूका शरीरमा हानि पुर्याएको थिएन, न त तिनीहरूका शिरको रौँ नै खहरिएको थियो, तिनीहरूका लुगालाई आगोले छोएको थिएन र तिनीहरूमा आगोको कुनै गन्धैसमेत थिएन। २८ त्यसपछि नबूकदनेसरले भने, "शद्रक, मेशक र अबेद्नगोका परमेश्वरलाई प्रशंसा होस्, जसले आफ्ना दूतलाई पठाएर आफ्ना सेवकहरूलाई छुटकारा दिनुभयो। तिनीहरूले उहाँमाथि विश्वास गरे, र राजाको हुकुमलाई अस्वीकार गरी आफ्ना परमेश्वरलाई छोड़ेर कुनै देवतालाई सेवा गर्नु वा दण्डवत् गर्नुभन्दा बरु आफ्ना जीवन दिन तयार भए। २९ यसकारण म यो उर्दी दिँदैछु कि कुनै पनि जातिका वा कुनै पनि भाषा बोल्ने मानिसहरूले शद्रक, मेशक र अबेद्नगोका परमेश्वरको विरुद्धमा केही भन्छन् भने, उनीहरू टुक्रा-टुक्रा पारी काटिनेछन् र उनीहरूका घर उजाड़ पारिनेछन्, किनभने यसरी कुनै पनि अर्को देवताले बचाउन सक्दैनन्।३० त्यसपछि राजाले शद्रक, मेशक र अबेद्नगोलाई बेबिलोनको प्रान्तमा पदोन्नति गरिदिए।"  

तत्कालीन विश्वको अत्यन्त शक्तिशाली सम्राटको हैसियतले नेबुकदनेसरले सद्रक, मेशक र अबेदनेकोलाई र तिनीहरूको परमेश्वरको बिरुद्धमा खिसी उडाएका थिए, "मेरो हातबाट तिमीहरूलाई कुन् परमेश्वरले छुटकारा दिन सक्छ र?" उनले छिट्टै त्यो परमेश्वर को हो भनेर जान्न वाध्य भएका थिए र यो घोषणा गरे, "शद्रक, मेशक र अबेदनेगोको परमेश्वर धन्यका हुन्। उहाँमाथि विश्वास गर्ने उहाँको सेवकहरूलाई छुटकारा दिन उहाँले आफ्नो स्वर्गदूतलाई पठाउनुभयो। राजाको हुकुमलाई नमानेर तिनीहरूले आफ्नो शरीरलाई त्याग्न तयार भए ताकि तिनीहरूले तिनीहरूको परमेश्वरलाई बाहेक अरू कसैको सेवा गर्न नपरोस्।" (दानिएल ३:२८)।

जब ती तिन जनालाई आगोमा चौथो व्यक्तिसँग देखे, त्यस घट्नाले राजालाई अचम्मित तुल्यायो र तिनीहरूले सेवा गरेका परमेश्वर अरूभन्दा भिन्नै रहेछन् भनेर थाहा पाए। तिनीहरूलाई आगोको भट्टीबाट छुटकारा दिइनेछ भनेर तिनीहरूले सम्भावना त देखेका थिएनन्। तै पनि जिउँदै जल्न राजी भएर राजाको आदेशलाई तिनीहरूले किन पालन गरेनन्? परमेश्वरप्रतिको विश्वास, निष्ठा, प्रतिवद्धता र  बफादारिताको ज्वलन्त उदाहरण ती हिब्रूहरूले दिएका थिए। जुनसुकै परिस्थिति आएतापनि तिनीहरूले आफ्नो विश्वासको मामिलामा राजासँग पनि सम्झौता गरेनन्।

`चाहे अहिले होस् वा अन्तिम दिनहरूमा होस्, जब धर्मको मामिलामा वा कसैलाई ढोग्ने परिस्थिति आयो भने हामी पनि ती युवकहरू जस्तै आफ्नो विश्वासमा कसरी अडिग भएर बस्न सिक्ने? सानो तिनो कुरामा अहिले नै सम्झौता गरेर बसियो भने सङ्कष्टको समयमा ठूला ठूला कुराको सामना गर्नुपर्दा त्यसमा अडान लिन सक्छौँ भनेर कसरी सोच्न सक्छौँ र?`