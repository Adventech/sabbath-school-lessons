---
title:  दानिएल र युगको अन्त
date:   07/04/2018
---

### यस अध्यायको मूल पदहरू
लूका १६:१०, दानिएल १,२, ३:१-६, प्रकाश १३:११-१५, दानिएल ३:१३-१८, यूहन्ना ३:७ र दानिएल ४,६

> <p>यस अध्यायको मूल सार पद</p>
> "अनि राजाले दानिएललाई सम्बोधन गरे, "साँच्चिकै तिम्रो परमेश्वर सारा देवीदेवताहरूको परमेश्वर हुनुहुदोरहेछ, उहाँ सारा राजाहरूका प्रभु हुनुहुन्छ र उहाँले रहस्यहरूलाई प्रकट गर्नुहुन्छ। मेरो सपनाको अर्थ तिमीलेमात्र प्रकट गर्न सक्यौ" (दानिएल २:४७ रूपान्तरित)।

इजिप्टमा चारसय वर्षसम्म प्रवासी जीवन बिताइरहेका पौराणिक इस्रायलहरूको निम्ति परमेश्वरको ठूलो योजना थियो। त्यो योजना उहाँले यसरी प्रकट गर्नुभयो, "तिमीहरू पुजारीहरूका राज्य हुनेछौ। तिमीहरू पवित्र राष्ट्र हुनेछौ" (प्रस्थान १९:६ रूपान्तरित)। पवित्र राष्ट्र र पूजारीहरूको राज्यले सनातन सृष्टिकर्ता परमेश्वर यहोवेको निम्ति सारा संसारमा गवाही भएर खडा हुनुपर्दथ्यो (यशैया ४३:९-१३मा परमेश्वरले आफ्नो मर्म यसरी व्यक्त गर्नुहुन्छ, "९ सबै जाति-जातिहरू एकैसाथ जम्मा होऊन् र मानिसहरू भेला होऊन्। तिनीहरूमध्ये कसले हामीलाई यो कुरा बतायो, र पहिलेका कुराहरू घोषणा गर्यो?  तिनीहरू सच्चा ठहरिनलाई आफ्ना-आफ्ना साक्षी ल्याऊन्, र अरूहरूले सुनेर भनून्,  "यो सत्य हो।" १० परमप्रभु भन्नुहुन्छ, "तिमीहरू मेरा साक्षी र मैले चुनेका दास हौ, र तिमीहरूले मलाई चिन्न र विश्वास गर्न सक, अनि म उही हुँ भनी बुझ्न सक। मभन्दा अघि कोही ईश्वर नै बनिएको थिएन, न त म पछि कोही हुनेछ। ११ म, हो, म नै परमप्रभु हुँ। मबाहेक अरू कोही मुक्तिदाता छैन। १२ मैले प्रकट गरेको छु, बचाएको छु र घोषणा गरेको छु। तिमीहरूका बीचमा मैले यो गरेको हुँ, अन्य ईश्वरले होइन। तिमीहरू मेरा साक्षी हौ, कि म नै परमेश्वर हुँ" परमप्रभु भन्नुहुन्छ। १३ "हो, प्राचीन समयदेखि नै म उही हुँ। मेरो हातबाट कसैले छुटाउन सक्दैन। जब म काम गर्छु, त्यसलाई कसले उल्टाउन सक्छ? ") दुर्भाग्यवस त्यस पौराणिक यहूदी राष्ट्र परमेश्वरको पवित्र चाहना अनुसार चल्न असफल भयो। तिनीहरूले परमेश्वरलाई वास्ता नगरेकोले परमेश्वरले पनि तिनीहरूकै नियतमा छोड्नुभयो जसको फलस्वरुप तिनीहरू बिदेशी राष्ट्र बेबिलोन (आधुनिक इराक)को आक्रमणमा परे र कतिपय इस्रायलीहरूलाई युद्धबन्दी बनाएर बेबिलोनमा लगियो।

बिदेशमा यहूदीहरूले युद्धबन्दीको तीतो जीवन बिताउन वाध्य भएतापनि कुनै कुनैलाई उहाँको साछी बन्न परमेश्वरले प्रयोग गर्नुभएको थियो। अर्को अर्थमा भन्ने हो भने इस्रायल र यहूदा देशले गर्न नसकेको काम परमेश्वरले केही हदसम्म दानिएल र उनका तिन मित्रहरूद्वारा गर्नुभएको थियो। अझै भन्ने हो भने दानिएल र उनका मित्रहरू एक आदर्श नमूनाको निम्ति खडा हुन पुगेका थिए जुन इस्रायल राष्ट्र हुनुपर्ने थियो।

हो, दानिएल र उनका मित्रहरू आफ्ना देशबाट टाढा रहन वाध्य भएतापनि तिनीहरूको जीवनमा घटेको कथाले अन्तिम दिनहरूमा घट्ने घट्नाहरूको पर्दा उघारि दिएको छ। तिनीहरू धेरै धेरै वर्ष अघि रहेका भएतापनि तिनीहरूको चरित्र र स्वभाव हामीहरूको निम्ति अनुकरणीय उदाहरण हुनसक्छ। तिनीहरू मूर्तिपूजा गर्ने राजाको बेबिलोनको दरवारमा रहेर सृष्टिकर्ता परमेश्वरलाई नचिन्नेको निम्ति साक्षी बनेका थिए। हामी पनि त्यसरी नै परमेश्वरलाई नचिन्नेहरूको निम्ति तिनीहरू जस्तै उहाँको निष्ठामा रहेर उहाँको निम्ति साक्षी बन्न सक्छौँ। तिनीहरूको जीवनमा भएका घट्नाहरूबाट हामीले के सिक्न सक्छौँ?