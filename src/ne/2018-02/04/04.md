---
title:  पवित्र आत्माको प्रेम
date:   24/04/2018
---

त्रिएक परमेश्वरमा पवित्र आत्माको बारेमा पनि धेरै इसाईहरूले बुझ्न सकेका छैनन्। जसरी तिनीहरू परमेश्वर पिताको बारेमा राम्रोसँग बुझ्दैनन् त्यसरी नै पवित्र आत्माको बारेमा गलतरूपमा बुझ्दछन्। कतिपय इसाई विद्वानहरू पवित्र आत्मा भनेकै परमेश्वर पिता र पुत्रको बीचमा भएको प्रेम हो भनेर सिकाउँदछन्। अर्थात पवित्र आत्मा भनेकै केवल पिता र पुत्रको बीचमा भएको  स्नेह हो। यदि यो धारणालाई हामीले मान्यौँ भने त्रिएक परमेश्वरको बीचमा हुने उहाँको भूमिका तल झार्छौ र उहाँ त्रिएक परमेश्वरको एक सदस्य हुनुहुन्छ भन्ने विश्वासलाई त्याग्न पुग्छौ| 

तर बाइबलले पवित्र आत्मा कुनै हावा नभएर व्यक्तित्व हुनुहुन्छ भनेर सिकाउँदछ। येशूलाई विश्वास गर्दा लिइने बप्तिस्मामा उहाँको नाउँ पिता र पुत्रसँग लिइएको हुन्छ (मत्ती २८:१९)। पवित्र आत्माले ख्रीष्टको यश वा महिमा गर्नुहुन्छ (यूहन्ना १६:१४)। मानिस पापी हो वा कसैले गलत काम गरेको छ भने पवित्र आत्माले नै विवेकमा बोल्नुभएर गलत काम गरेको देखाउनुहुन्छ (यूहन्ना १६:८)। उहाँको चित्त दुखाउन वा फटाउन सक्छौ | (एफिसी ४:३०)। उहाँले हामीलाई सम्झाउनुहुन्छ र सान्त्वना वा ढाडस दिनुहुन्छ| (यूहन्ना १४:१६), उहाँले हामीलाई सहायता गर्नुहुन्छ, उहाँले हामीलाई सरसल्लाह दिनुहुन्छ। उहाँले हामीलाई सिकाउनुहुन्छ (लूका १२:१२) , हाम्रो निम्ति परमेश्वरसँग पहल वा बिन्ति गर्नुहुन्छ (रोमी ८:२६) र उहाँले नै हामीलाई पवित्र वा शुद्ध पार्नुहुन्छ (१ पत्रुस १:२)। मानिसहरूलाई सबै सत्यमा अगुवाइ गर्ने व्यक्तित्व पवित्र आत्मा नै हुनुहुन्छ भनेर येशूले यूहन्ना १६,१३मा भन्नुभएको थियो।

छोटकरीमा भन्ने हो भने पवित्र आत्मा परमेश्वर हुनुहुन्छ जसरी पिता र पुत्र हुनुहुन्छ। ती तिनै जना भएर एक परमेश्वर हुन पुग्नुभएको छ।

`पवित्र आत्माले जे गर्नुहुन्छ उहाँले परमेश्वरको प्रेमलाई प्रकट गर्नुहुन्छ। उहाँले अरू के पनि गर्नुहुन्छ? हेर्नुहोस् केही पदहरू: लूका १२:११-१२, यूहन्ना १६:७-१५ र प्रेरित १३:१-३`

> <p>लूका १२:११-१२</p>
> "११ “जब तिनीहरूले तिमीहरूलाई सभाघरहरू, शासकहरू र अधिकारीहरूका सामु ल्याउँछन्, तब तिमीहरूले कसरी र के जवाफ दिने, अथवा के भन्नुपर्ने, सो फिक्री नगर, १२ किनभने त्यसै बेला तिमीहरूले के भन्नुपर्ने हो पवित्र आत्माले तिमीहरूलाई सिकाउनुहुनेछ।”

> <p>यूहन्ना १६:७-१५</p>
> "७ तापनि म तिमीहरूलाई सत्य कुरा भन्दछु, म जानमा नै तिमीहरूको हित छ। किनभने म गइनँ भने, सल्लाहकार तिमीहरूकहाँ आउनुहुनेछैन। तर गएँ भने म उहाँलाई तिमीहरूकहाँ पठाइदिनेछु। ८ अनि जब उहाँ आउनुहुन्छ, उहाँले संसारलाई पाप, धार्मिकता र न्यायको विषयमा दोषी ठहराउनुहुनेछ। ९ पापको विषयमा, किनभने तिनीहरू ममाथि विश्वास गर्दैनन्, १० धार्मिकताको विषयमा, किनभने म पिताकहाँ जान्छु, र तिमीहरू मलाई फेरि देख्नेछैनौ। ११ र न्यायको विषयमा, किनभने यस संसारको शासकलाई दण्डाज्ञा भइसकेको छ। १२ “मैले तिमीहरूलाई भन्ने कुरा अझ धेरै छन्, तर अहिले तिमीहरू ती कुरा सहन सक्दैनौ। १३ जब उहाँ, अर्थात् सत्यका आत्मा आउनुहुनेछ, तब उहाँले तिमीहरूलाई सबै सत्यतामा डोर्याउनुहुनेछ। उहाँ आफ्नो तर्फबाट बोल्नुहुनेछैन। उहाँले जे सुन्नुहुन्छ, त्यही बोल्नुहुनेछ, र हुन आउने कुराहरू तिमीहरूलाई घोषणा गरिदिनुहुनेछ। १४ उहाँले मेरो महिमा गर्नुहुनेछ, किनभने जे मेरो हो, त्यो मबाट लिएर तिमीहरूलाई सो घोषणा गरिदिनुहुनेछ। १५ जे-जति पितासँग छन्, ती मेरा हुन्। यसैकारण मैले भनें, जे मेरो हो त्यो मबाट लिएर आत्माले तिमीहरूलाई घोषणा गरिदिनुहुनेछ।"

> <p>र प्रेरित १३:१-३</p>
> "१ एन्टिओखियाको मण्डलीमा अगमवक्ताहरू र शिक्षकहरू, अर्थात् बारनाबास, काला भनिने शिमियोन, कुरेनीका लुकियस, प्रान्तीय शासक हेरोदसँग हुर्केका मनेन र शाऊल थिए। २ तिनीहरूले प्रभुको आराधना गरिरहेका र उपवास बसिरहेका बेला पवित्र आत्माले भन्नुभयो, “मेरो निम्ति बारनाबास र शाऊललाई त्यस कामको लागि अलग गर, जुन कामको निम्ति मैले तिनीहरूलाई बोलाएको छु।” ३ तब उपवास र प्रार्थना गरेर तिनीहरूले उनीहरूमाथि आफ्ना हात राखेर उनीहरूलाई बिदा दिए।"

पवित्र आत्मा परमेश्वर हुनहुन्छ सबभन्दा ठूलो प्रमाण नै येशू ख्रीष्टको मानव अवतार हो। येशू पवित्र आत्माबाट जन्मिनुभएको थियो (मत्ती १:२०)। परमेश्वरले मात्र त्यो खालको  सृष्टि गर्न सक्नुहुन्छ।

येशू ख्रीष्टको मामिलामा परमेश्वरबाहेक अरू कुनै जीवले गर्न नसक्ने काम पवित्र आत्माले गर्न सामर्थी हुनुभएको थियो। प्रथममा, सर्वव्यापी ख्रीष्टलाई उहाँले मरियमको कोखमा ल्याउनुभएको थियो। अनि येशू मानव शरीरमा नै सबैले देख्ने गरी स्वर्गमा उक्लनुभएको थियो। दोस्रोमा मानव चोलामा रहनुभएको येशूलाई पवित्र आत्माको आश्चर्य कामद्वारा विश्वका सबै विश्वासी मानिसहरूको सामु उहाँको उपस्थिति गराउनुहुन्छ। त्यसकारण पवित्र आत्मा, परमेश्वर पिता र पुत्रसँग एक भएर हामीहरूको निम्ति काम गरिरहनुहुन्छ। "मानिस जातिको दयनीय अबस्था देखेर त्रिएक परमेश्वर दयाले हल्लिनु भएको थियो। मानिसहरूको निम्ति मुक्तिको योजना तयार पार्न ती त्रिएक परमेश्वरले आफूलाई सुम्पनुभएको थियो।"- एलेन जी ह्वाइट, काउन्सिल अन हेल्थ, पृ. २२२बाट रूपान्तरित)। पिता, पुत्र र पवित्र आत्माले हामीलाई समानरूपमा प्रेम गर्नुहुन्छ र मुक्ति पाएर परमेश्वरको अनन्त राज्यमा हामी पस्न सकौ भनेर सक्रियरूपमा काम गरिरहनुभएको छ। यस खालको महान् मुक्तिको योजनालाई हामीले कसरी अस्वीकार गर्ने?  

`हाम्रो अनन्त हितको निम्ति पिता, पुत्र र पवित्र आत्माले सँगसँगै मिलेर काम गरिरनुभएको छ भन्ने अवधारणाले हामीलाई कसरी सान्त्वना मिल्न सक्छ?`