---
title:  कथा
date:   27/04/2018
---

#### मेक्सिकनले आफूसँग भएको सबै थोक सुम्पन्छन्

_नर्ली मासियाज फिगुरोआ, ३२ मार्शल आइलाण्ड_

विभिन्न देशमा सुसमाचारको काम गर्न गएकाहरूलाई परमेश्वरले कसरी अगुवाई गर्नुभयो भनेर लेखिएको कथाहरू मैले १७ वर्षको उमेरमा पढ्ने मौका पाएको थिए त्यही देखि मैले मेरो देशभन्दा अन्तै गएर सुसमाचार सुनाउने काम गर्छु भनेर मैले निर्णय गरेँ। (म मेक्सिको राज्यको चिपाज भन्ने प्रान्तबाट म आएको हुँ।)

जब म विश्वविद्यालयबाट ग्राजुयट भएँ तब म विदेशमा सुसमाचार सुनाउन जान चाहेँ तर मसँग पैसा थिएन। एकपटक म घर जादै थिए, घर जाँदा जाँदै मैले प्रार्थना गरेँ "प्रभु अरू देशमा तपाईँको बारेमा सुसमाचार सुनाउने काम गर्न चाहुन्छु र तपाईँको सेवा गर्न चाहन्छु। मेरो परिवार गरिब छ र हवाईजहाजको निम्ति टिकट किन्ने पैसापनि मसँग छैन। मेरो परिवारले मलाई सहयोग गर्न सक्दैनन्। यदि तपाईँको इच्छा भए मलाई केही काम मिलाइदिनुहोस् र पैसा जम्मा गरेर अन्य देशमा गएर सुसाचार सुनाउन सकुँ।"

प्रार्थना गरेको दुई दिनपछि मेक्सिकोको राज्य टोबास्कोमा रहेको साउथइस्ट एडभेन्टिस्ट अस्पतालबाट मलाई फोन आयो। एक जना अपरिचित व्यक्तिले फोन गरेर भने, "तिम्रो लागि हामीसँग काम छ। अन्तर्वाता दिन आऊ।"

अस्पतालमा पोषणयुक्त खाना खुवाउने कार्यक्रमको  प्रमुख योजनाकारकोरूपमा मलाई काम दिइयो। त्यो मेरो प्रार्थनाको जवाफ परमेश्वरले दिनुभएको थियो। "अब त्यस कामले मलाई चाहिने पैसा जुट्नेछ र म अरू देशहरुमा सुसाचारको काम गर्न जान सक्ने छु" भन्ने मैले सोचेँ।

एक वर्षपछि एडभेन्टिस्ट स्वयंसेवक भएर काम गर्न निबेदन दिएँ। मार्शल आइलाण्डमा रहेको इबेई सेभेन्थ-डे एडभेन्टिस्ट स्कूलको हेडमास्टरले मेरो दर्खास्तलाई स्वीकारे। मैले प्रार्थना गरेँ, "हे प्रभु, इबेईमा जान मलाई सहयोग गर्नुहोस्।" हवाईजहाजको टिकट लिनु भन्दा तिन दिन अघि मेरो काकाको मृत्यु भयो। मेरो काकाको धेरै ऋण थियो र त्यो ऋण परिवारले तिर्न सक्दैनथे। त्यसकारण मैले कमाएको सबै पैसा मेरो परिवारलाई दिएँ। मैले इबेई स्कूलको हेडमास्टरलाई फोन गरेर भनेँ कि तत्काल मसँग पैसा नभएकोले उक्त स्कूलमा आउन सकिनँ। हेडमास्टरले  पनि मेरो समस्यालाई बुझिदिनु भयो।

त्यही रात मैले प्रार्थना गरेँ, "प्रभु अरूदेशमा गएर सुसमाचारको काम गर्ने सपना मलाई तपाईँले नै दिनुभएको थियो। म कसरी त्यहाँ जाउं ? म अहिले अस्पतालमा तपाईँको निम्ति काम गर्दैछु तर म विदेशमा गएर तपाईँको महिमाको निम्ति काम गर्न चाहन्छु।"

फेरी मैले एक वर्ष सम्म त्यही अस्पतालमा काम गरेँ र इबेई स्कूलमा जानको लागि चाहिने पैसा जम्मा गरेँ। तर दुर्भ्याग्यवस मेरी बहिनी दुर्घटनामा परिन् र मसँग भएको सबै पैसा फेरि उनको औषधी उपचारमा सकियो।यस पटक पनि इबेई स्कूलको हेडमास्टरलाई म आउँ नसक्ने कुरा जानकारी दिएँ।

दुई वर्षपछि मैले अब विदेशमा गएर परमेश्वरको निम्ति काम गर्न नसक्ने रहेछु भनेर मेरो सपनालाई त्यागिदिए। मेरो काम राम्रो थियो र मैले चाहे जस्तै पैसा पनि पाएको थिएँ। त्यसैले एक दिन राती सुत्ने वेलामा मेरो मनमा घर र कार किन्ने योजना आइरहेको थियो, मैले इबेई स्कूललाई सम्झेँ।

त्यस टापुको बारेमा एक हप्तासम्म सोचेँ। मैले विदेशमा गएर सुसमाचारको निम्ति काम गर्ने प्रतिज्ञा परमेश्वरलाई दिएको कुराको पनि याद आयो। तब मैले परमेश्वरसँग विवाद गरेँ, "म त एडभेन्टिस्ट अस्पतालमै काम गरिरहेको छु। यहाँ पनि तपाईँकै निम्ति काम गरिरहेको छु। यहाँको काम छोडेर विदेशमा म किन जानु र?"

जब म परमेश्वरसँग जवाफको निम्ति पर्खिरहेको थिएँ तब केवल, "इबेई, इबेई, इबेई"  भन्ने आवाज मात्र मेरो मनमा घन्किरह्यो।

"ल त हुन्छ, म इबेई स्कूलमा गएको तपाईँ चाहनुहुन्छ भने अमेरिका जान मलाई भिसा मिलाइ दिनुहोस्" भनेर प्रार्थना गरेँ। मेक्सिकोबाट इबेई टापुमा जान अमेरिकाको क्यालिफोर्नियाको लस एन्जल्स र हवाईको हनलुलु भएर जानु पर्थ्यो त्यो बाटो अलि सस्तो थियो र अर्को बाटो अत्यन्त महँगो थियो। त्यसकारण मलाई अमेरिकाको भिसाको आवश्यकता थियो। तर मेक्सिकोमा अमेरिका जानका लागि भिसा पाउन सजिलो थिएन। मैले इबेई स्कूलको हेडमास्टरसँग उक्त स्कूलमा काम गर्न जाने पत्र मागेँ, ताकि त्यो पत्र लिएर अमेरिकन राजदुतावासमा गएर भिसाको निम्ति दर्खास्त दिन सकुँ। राजदुतावासमा अन्तर्वाता दिन जानुभन्दा केही समय अगाडि मैले प्रार्थना गरेँ, "प्रभु, भो अब म बिदेशमा जान चाहन्न। मलाई यहीँ रमाइलो भइरहेछ। पहिला त म विदेशमा जान चाहन्थेँ तर अब म जान चाहन्न। त्यसकारण मलाई भिसा नदिलाइदिनुहोस्।"

अमेरिकी राजदुतावासको भिसा दिने कर्मचारीले मलाई सोधे, "तिमीलाई किन भिसा चाहिएको हो?" "मार्शल आइलाण्डमा रहेको इबेई स्कूलमा पढाउन चाहन्छु। त्यसकारण, त्यहाँ जान अमेरिका हुँदै जानुपर्ने भएकोले मलाई अमेरिकन भिसाको आवश्यक परेको हो" मैले जवाफ दिएँ। ती कर्मचारीले कम्प्युटरमा हेरे र हेडमास्टरको पत्र पनि मागेनन् न त मेरो बैँक बालेन्स नै मागे। उनले केवल  कम्प्युटरमा मात्र हेरे र भने "एक महिनापछि तिमीले भिसा पाउनेछौ।"

त्यो कुरा सुनेपछि मैले विदेशमा जान परमेश्वरले ढोका खोल्नुभएको महसुस गरेँ र उहाँलाई गरेको वाचा मैले पालन गर्नुपर्छ भनेर पनि सिकेँ। त्यसकारण त्यस इबेई स्कूलमा जान मैले सबै थोक त्यागेँ। मैले काम पनि छोडेँ र मेक्सिकोमा रहेका मेरा परिवारसँग विदावारी भएर पासिफिक समुद्रको बीचमा रहेको सानो इबेई टापुमा काम गर्न गएँ।

इबेईमा एक वर्ष काम गरिसकेपछि मलाई मेरो देश छोडेकोमा कुनै पश्चाताप लागि रहेको थिएन। जब म पाँच कक्षामा पढाउन थालेँ त्यस कक्षामा केवल एक जनामात्र एडेभेन्टिस्ट परिवारको विद्यार्थी थियो। हवाईमा भएको साथीको सहायताले क्रिस्टमसको दिनमा मैले सबै विद्यार्थीहरूलाई बाइबल बाँडे। अनि त्यही वर्ष मेरो कक्षाको पाँच जना विद्यार्थीले एडभेन्टिस्ट चर्चमा बप्तिस्मा पनि लिए।

कतिले त मलाई सोध्छन् पनि "त्यस्तो राम्रो काम अनि मेक्सिको सहर किन छोड्यौ? खै त  तिमीलाई के नै उपलब्धि भयो र?" तर मैले जवाफ दिन्थेँ "मसँग सबै थोक छ। म यहाँ खुशी छु। मलाई थाहा छ म यस ठाउँमा हुनु परमेश्वरको इच्छा हो।"

मलाई के अचम्म लागिरहेछ भने इबेई स्कूलमा आउनको लागि चारवर्षसम्म कोशिश गरेँ तब सन् २०१६मा मात्र म आउन सकेँ।यो सबै परमेश्वरकै योजना हो भनेर मैले ठम्याएको छु। अब मेरो पछिको योजना के हो सो मलाई थाहा छैन। तर मलाई थाहा छ उहाँको आफ्नै सिद्ध समयमा उहाँको योजना मलाई देखाइदिनुहुनेछ।

यो कथा नर्ली मासियास फिगुरोवाले आन्ड्रु माकचेसनीसँगको कुराकानीमा आधारित भएर लेखिएको हो।

परमेश्वरकै इच्छाबाट नेर्ली इबेई सेभेन्थ-डे एडभेन्टिस्ट स्कूलमा आएकी हुन् भन्ने कुरामा शङ्का छैन भनेर उक्त स्कूलको हेडमास्टर रायन जी. भिलाक्रुयलले भन्दछन्। उनको क्लासको २५प्रतिशत विद्यार्थीले सेभेन्थ-डे एडभेन्टिस्ट चर्चमा बप्तिस्मा लिएको सन्दर्भमा अरू कक्षाभन्दा उनको कक्षाका विद्यार्थीहरूले अघिल्लो वर्षमा धेरै बप्तिस्मा लिएका थिए। यस त्रैमासिक भेटीको केही भाग उनको कक्षालाई मर्मत गर्न सहयोग मिल्नेछ। त्यस भेटीको निम्ति तपाईँ पाठकवृन्धहरूलाई हार्दिक धन्यवाद।

**मार्शल आइलाण्डको बारेमा अरू थप जानकारी**

अ) आइलाण्डको भाषा मार्शलीज हो। त्यहाँको एउटा महत्त्वपूर्ण शब्द हो "योक्वी"। अमेरिकाको हवाईप्रान्तमा प्रयोग गरिने "अलोहा" जस्तै हो। त्यसको अर्थ "हेलो" "गुडबाई" र "माया" हो।

आ) मार्शल आइलाण्डमा तिन वटा एडभेन्टिस्ट स्कूलहरू छन्। माहुरो टापुमा एक एडभेन्टिस्ट प्राथमिक स्कूल र अर्को १२ कक्षासम्म पढ्ने स्कुल छ भने ठूलो इबेई टापुमा १२ कक्षासम्मको स्कूल छ।

इ)  मार्शल आइलाण्डको माहुरो टापुमा रहेको लौरा जातिमा सबभन्दा पहिला सेभेन्थ-डे एडभेन्टिस्ट स्कूल सन् १९६८ मा स्थापना भएको थियो।