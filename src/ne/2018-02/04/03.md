---
title:  येशू ख्रीष्टको प्रेम 
date:   23/04/2018
---

पापले जातिलाई परमेश्वरबाट अलग गरायो। परमेश्वर र मानिसको बीचमा कसैले पुर्न नसक्ने खाडल बन्यो। यदि त्यसलाई नपुरिएको भए मानव जाति सदाको निम्ति नष्ट हुनेथियो। त्यो खाडल धेरै गहिरो र डरलाग्दो थियो। पापको समस्यालाई समाधान गर्न र पापी मानिसलाई धर्मी र पवित्र परमेश्वरसँग मिलाप गराउने विषय अत्यन्त जतिल थियो। तर कृपालु परमेश्वर आफैले मानिससँग मिल्न कदम चाल्नुभयो।परमेश्वर नै मानव अवतार लिनु भयो र त्यही मानवको रूप धारण गरेर हाम्रो पापको निम्ति उहाँ बलि हुनु भयो।

`वास्तविक रूपमा येशू को हुनुहुन्छ भनेर देहायका पदहरूले हामीलाई के सिकाउँछ? हेर्नुहोस्: यूहन्ना १:१-५,१४ र फिलिप्पी २:५-८`

> <p>यूहन्ना १:१-५,१४</p>
> "१ आदिमा वचन हुनुहुन्थ्यो, वचन परमेश्वरसँग हुनुहुन्थ्यो, अनि वचन परमेश्वर हुनुहुन्थ्यो। २ उहाँ आदिमा परमेश्वरसँग हुनुहुन्थ्यो। ३ सबै थोक उहाँद्वारा बनिए, र बनिएको कुनै थोक पनि उहाँविना बनिएन। ४ उहाँमा जीवन थियो, र त्यो जीवन मानिसहरूको ज्योति थियो। ५ त्यो ज्योति अन्धकारमा चम्कन्छ, र अन्धकार त्यसमाथि विजयी भएको छैन।...१४ अनि वचन देहधारी हुनुभयो, र अनुग्रह र सत्यताले पूर्ण भई हाम्रा बीचमा वास गर्नुभयो। हामीले उहाँको महिमा देख्यौं, जुन महिमा पिताबाट आउनुभएको एकमात्र पुत्रको जस्तो थियो।"

> <p>फिलिप्पी २:५-८</p>
> "५ तिमीहरूमा यस्तो मन होस्, जो ख्रीष्ट येशूमा पनि थियो। ६ परमेश्वरको स्वरूपमा भएर पनि उहाँले परमेश्वरको बराबरी हुने कुरालाई एउटा पक्रिराख्ने वस्तुजस्तो ठान्नुभएन। ७ तर आफैलाई रित्त्याईकन कमाराको रूप धारण गरेर,  तथा मनुष्य भएर जन्मनुभयो। ८ स्वरूपमा मानिसजस्तै भएर 

आफैलाई होच्याउनुभयो,  र मृत्युसम्मै, अर्थात् क्रूसको मृत्युसम्मै आज्ञाकारी रहनुभयो।  

९ त्यसैकारण परमेश्वरले उहाँलाई अति उच्च पार्नुभयो,  र उहाँलाई त्यो नाउँ प्रदान गर्नुभयो, जो हरेक नाउँभन्दा उच्च छ,  १० कि स्वर्गमा, पृथ्वीमाथि र पृथ्वीमुनि भएको हरेक प्राणीले येशूको नाउँमा घुँड़ा टेक्नुपर्छ,  ११ र हरेक जिब्रोले परमेश्वर पिताका महिमाको निम्ति येशू ख्रीष्टलाई प्रभु भनी स्वीकार गर्नुपर्छ।"

येशू ख्रीष्ट सनातन वा सदासर्वदा रहनुभएको हुनाले आफ्नो अस्तित्वको निम्ति उहाँलाई कसैमाथि भरपर्नु आवश्यक छैन। उहाँ केवल बाहिरी रूपमामात्र देखापर्नुभएको परमेश्वर होइन तर परमेश्वर आफै हुनुहुन्छ। उहाँको स्वभाव ईश्वरीय र अनन्तको छ। जब उहाँले मानव अवतार लिनुभयो तब त्यो सनातन परमेश्वरको ईश्वरीय स्वभावलाई कायमै राख्नुभयो तर मानव स्वभावलाई ग्रहण गर्नुभयो ताकि मानव शरीरले नै परमेश्वरको व्यवस्थालाई पालन गरोस् र परमेश्वरको आज्ञा तोड्ने सम्पूर्ण मानव प्राणीको सट्टा उहाँ आफै  पापको बलि हुनुभयो|(रोमी ३:२२-२५मा भनिएको छ "२२ येशू ख्रीष्टमा विश्वास गर्ने सबैमाथि परमेश्वरको धार्मिकता विश्वासद्वारा प्रकट भएको छ। किनभने केही भेद छैन, २३ किनकि सबैले पाप गरेका छन्, र परमेश्वरको महिमासम्म पुग्नबाट चुकेका छन्। २४ परमेश्वरका अनुग्रहको वरदानले ख्रीष्ट येशूमा भएको उद्धारबाट तिनीहरू सित्तैँमा धर्मी ठहरिएका छन्। २५ परमेश्वरले ख्रीष्टलाई उहाँको रगतद्वारा प्रायश्चितको बलिदान स्वरूप प्रस्तुत गर्नुभयो, जुन प्रायश्चित विश्वासद्वारा ग्रहण गर्नुपर्दछ। यो काम परमेश्वरले आफ्नो धार्मिकता देखाउनलाई गर्नुभयो, किनभने उहाँको ईश्वरीय धैर्यमा अगाडिका पापहरूलाई उहाँले वास्ता गर्नुभएको थिएन)।" 


परमेश्वर येशू नै मानिस हुनुभयो र अरू मानिसहरूभन्दा उहाँ फरक हुनुभएन। उहाँले परमेश्वरको व्यवस्थालाई पालन गर्नुभएको थियो। तर त्यो पालना उहाँको ईश्वरीय शक्तिले गर्नुभएको थिएन तर सबै मानिसलाई उपलब्ध भएको आफूभन्दा बाहिरको शक्ति परमेश्वरमा भर परेर परमेश्वरको नीतिमा हिँड्नुभएको थियो।

येशू पूर्णरूपमा परमेश्वर हुनुहुन्थ्यो र पूर्णरूपमा मानिस हुनुहुन्थ्यो। त्यसको अर्थ परमेश्वर जसले "आफ्नो वचनको शक्तिद्वारा सबै थोक सम्हाल्नु हुने (हिब्रू १:३)परमेश्वर बालक भएर डुँडमा पस्रिन पुग्नुभएको थियो (लूका २:१६)। त्यसको अर्थ त्यही परमेश्वर जो सबै थोकभन्दा अघि र सबै थोक उहाँमा निहित भएको (कलस्सी १:१७) परमेश्वर मानव बालक हुनुभयो र ज्ञानबुद्धि र शारीरिक कदमा बढ्नुभयो (लूका २:५२)। त्यसको अर्थ त्यही परमेश्वर जसबिना केही पनि हुन आएन (यूहन्ना १:३) त्यही परमेश्वरलाई मानिसहरूले रुखमा झुन्ड्याए हत्या गरे| (प्रेरित ५:३० रूपान्तरित)।

यदि ती सबै तत्वले हामीलाई ख्रीष्टको प्रेम प्रकट गर्छ भने ख्रीष्टको प्रेम केवल हामीमाथि परमेश्वर पिताको प्रेम खन्याइएको हो भन्ने ठान्नुपर्छ। त्यसैकारण येशूका भक्त भएको हैसियतले हामी सधैँ खुशी, आनन्द र आभारी भएर बाच्नुको बिकल्प के छ र?

`पावलले एक अत्यन्त प्रभावकारी प्रतिवद्धता व्यक्त गरेका छन्। त्यो हाम्रो निम्ति पनि किन शक्तिशाली वचन हुनुपर्दछ? हेर्नुहोस्, रोमी ८:३५-३९`

> <p>रोमी ८:३५-३९</p>
> "३५ कसले हामीलाई ख्रीष्टको प्रेमबाट अलग गर्ने? के सङ्कष्टले, अथवा दु:खले, वा खेदोले, वा अनिकालले, वा नग्नताले, अथवा खतराले वा तरवारले? ३६ यस्तो लेखिएको छ, “तपाईंको खातिर हामी दिनभरि मारिन्छौं, काटिने भेड़ाहरूजस्तै हामीहरू गनिएका छौं।” ३७ होइन, यी सबै कुरामा हामीलाई प्रेम गर्नुहुनेद्वारा हामी विजेताहरूभन्दा पनि अझ बढ़ी छौं। ३८ किनकि म यो पक्का गरी जान्दछु, कि मृत्युले वा जीवनले, स्वर्गदूतहरूले वा प्रधानताहरूले, वर्तमानका कुराहरूले वा पछि हुने कुराहरूले, वा शक्तिहरूले, ३९ उचाइले वा गहिराइले, वा सारा सृष्टिमा भएका कुनै पनि कुराले, ख्रीष्ट येशू हाम्रा प्रभुमा भएका परमेश्वरको प्रेमबाट हामीलाई अलग गर्न सक्नेछैन।"