---
title:  हाम्रो मूल पुजारी 
date:   01/05/2018
---

`देहायका पदहरूमा हाम्रो निम्ति अत्यन्त महान आशा प्रस्तुत गरिएको छ। त्यो के हो? हेर्नुहोस्: ×15 अब यो कुरो झन् सफा हुन्छ कि मल्कीसेदेकजस्तै अर्का पूजाहारी आइसकेका छन्। 16 उहाँ मानिसहरूलाई दिएको आज्ञा र नियमबाट पूजाहारी हुनुभएको होइन, तर कहिल्यै नाश नहुने जीवनको शक्तिले बनाइनुभएको पूजाहारी हुनुहुन्छ। 17 धर्मशास्त्रले नै यसरी भनेको छ, “मल्कीसेदेकजस्तै तपाईं सधैँका लागि पूजाहारी हुनुहुन्छ।” 18 केही गर्न नसक्ने र काम नलाग्ने भएकोले पुरानो व्यवस्था खारेज गरिएको छ 19 किनभने मोशाको व्यवस्थाले त केही पनि सिद्ध पार्न सकेन। तर अब त अझ असल आशा हामीलाई दिइएको छ, जसले हामीलाई परमेश्वरको नजिकै पुर्याउँछ। 20 अरूलाई चाहिँ परमेश्वरले शपथ खाएर पूजाहारी बनाउनुभएको थिएन, तर उहाँलाई शपथ खाएर पूजाहारी बनाउनुभएको हो। 21 तर येशूलाई भने उहाँले शपथ खाएरै पूजाहारी बनाउनुभयो, जसरी धर्मशास्त्रमा लेखिएको छ, “परमप्रभुले शपथ खाएर भन्नुभएको छ र उहाँले आफ्नो मन बदल्नुहुन्न। तिमी सधैँको लागि पूजाहारी हुनेछौ।”  22 यही शपथले नै येशूलाई उत्तम करारको जमानत बनाउँदछ।  23 अर्को भिन्नता के थियो भने ती अरू पूजाहारीहरूको सङ्ख्या धेरै भएको थियो, कारण तिनीहरू मरेर जानुपरेकोले आफ्नो सेवा सधैँभरि गर्न सकेनन्। 24 तर येशू भने सधैँ बाँचिरहनुहुन्छ, उहाँ सधैँभरिका लागि पूजाहारी हुनुहुन्छ। 25 यसैकारण येशूमा विश्वास गरेर परमेश्वरकहाँ आउनेहरूलाई उहाँले अहिले र सधैँभरिका लागि बचाउन सक्नुहुन्छ किनभने तिनीहरूका लागि परमेश्वरसँग प्रार्थना गर्न उहाँ सधैँभरि रहनुहुन्छ।  26 हामीलाई चाहिएको प्रधान पूजाहारी पनि यस्तै नै हो। उहाँ पवित्र, निर्दोष, शुद्ध हुनुहुन्छ र परमेश्वरले उहाँलाई पापी मानिसहरूबाट छुटाएर सबैभन्दा माथि स्वर्गमा बसाल्नुभयो। 27 अरू प्रधान पूजाहारीहरूले गरेजस्तै उहाँले आफ्नो र अरूको पापलाई मेट्न दिनदिनै बलि चढाइरहनुपर्दैन किनभने उहाँले सधैँभरि पुग्ने गरी एकै चोटि आफैंलाई बलि चढाउनुभयो। 28 व्यवस्थाले कमजोर मानिसलाई प्रधान पूजाहारीहरू हुन नियुक्त गर्यो, तर व्यवस्थाभन्दा पछि परमेश्वरले शपथ खाएर दिनुभएको प्रतिज्ञाले सधैँको लागि सिद्ध बनाइनुभएको पुत्रलाई नियुक्त गरेको छ।" हिब्रू 7:15-28 (बिशेष गरेर पद २७,२८) र ×1 हामीले भनेका मुख्य कुरा पनि यिनै हुन्, हाम्रा यस्ता प्रधान पूजाहारी हुनुहुन्छ, जो स्वर्गमा परमेश्वरको सिंहासनको दाहिनेपट्टि बस्नुभएको छ। 2 उहाँले महापवित्र स्थानमा प्रधान पूजाहारी भएर सेवा गर्नुहुन्छ। यो महापवित्र स्थानचाहिँ मानिसले होइन तर परमेश्वरले टाँग्नुभएको साँचो पाल हो। 3 सबै प्रधान पूजाहारीहरू परमेश्वरलाई दिइएको भेटी र पशुबलि चढाउन खटिएका हुन्छन्। यसकारण हाम्रो प्रधान पूजाहारीले पनि केही कुरा त चढाउनैपर्यो। 4 उहाँ यस पृथ्वीमा नै हुनुभएको भए पूजाहारी बन्नुहुने थिएन किनभने व्यवस्थाले भने झैँ भेटी चढाउने पूजाहारीहरू त यहाँ अघिदेखि नै छँदैछन्। 5 तिनीहरूले गर्ने काम स्वर्गमा भएको साँचो कुराको नकल र छायाँ मात्र हो। मोशालाई पनि यस्तै गर्न अह्राइएको थियो, जसले पवित्र पाल बनाउन लाग्दा परमेश्वरले उनलाई यसो भन्नुभएको थियो, “हेर, तिमीलाई पहाडमा देखाइएको नमुनाजस्तै सबै कुरा बनाउनू।”  6 येशूलाई दिइएको पूजाहारीको काम ती अरू प्रधान पूजाहारीको कामभन्दा अझ ठूलो छ। त्यसरी नै परमेश्वर र उहाँका मानिसहरूबीच येशूले बाँध्नुभएको नयाँ करार पनि पहिले गरिएको पुरानो करारभन्दा ठूलो हो कारण यो करारमा अझ राम्रा कुराहरूको प्रतिज्ञा छ। 7 पहिलो करार अपूरो नहुँदो हो त दोस्रो करार बाँध्नु नै पर्ने थिएन। 8 तर परमेश्वरले आफ्ना मानिसहरूमा दोष भेट्टाउनुभयो अनि भन्नुभयो, “ती दिनहरू आउँदै छन्, परमप्रभु भन्नुहुन्छ, जब म इस्राएल र यहूदाका घरानासँग नयाँ करार बाँध्नेछु।”  हिब्रू  8:1-8 (बिशेष गरेर ६ पद)।`

येशूसँग धेरै योग्यताहरू छन् जुन अरू कुनै पूजाहारीहरूसँग छैन, त्यसैले उहाँ हाम्रो उद्धार गर्न सक्षम हुन पुग्नुभयो। उहाँ आफै परमेश्वर हुनुहुन्छ जसले पापलाई क्षमा दिन सक्नुहुन्छ। उहाँ सदाको निम्ति पुजाहारी बन्नुभएको छ।यो संसारको इतिहासमा उहाँले आफ्ना जनहरूको निम्ति हरदम पहल गरिरहनुभएको छ। जसरी उहाँले संसारमा मानव चोला लिनुभएको बेलामा उहाँले बिरामीहरूलाई करुणा र दया देखाउनुभएको थियो र सान्त्वना दिनुभएको थियो र एक्लो र उदासिन भएका मानिसहरूलाई सेवा गर्नुभएको थियो त्यसरी नै उहाँले अहिले पनि उहाँका जनहरूलाई करूणा देखाइरहनुभएको छ र सान्त्वना दिइरहनुभएको छ। उहाँले मानव चोला लिनुभएतापनि पापरहित हुनुहुन्थ्यो र उहाँ सदासदा त्यही पापरहित स्थितिमा रहनुहुनेछ। पापरहित हुनुभएको येशूले सारा मानव प्राणीको पापको गह्रौ भारी बोकेर मर्नुभएको थियो। उहाँ  एकमात्र मानबरुपी ईश्वर भएको हैसियतले स्वर्गको पवित्र मन्दिरमा पापीहरूको निम्ति पहल गर्न सक्नुहुन्छ।

`येशूको बलि सदाको निम्ति भएको थियो भनेर उपर्युक्त पदहरूले बताउँछ। त्यो बलि केवल एक पटक मात्र हुन आवश्यक थियो र यस संसारको प्रत्येक मानव प्राणीको पापको क्षमाको निम्ति त्यो पर्याप्त थियो। क्रुसमा को मर्नुभयो त्यसलाई ख्याल गर्दा के मानिसको निम्ति बलि भएको पर्याप्त छैन र?`

हिब्रू ९:११­१५मा येशूले आफ्नो मृत्युद्वारा के उपलब्धि हासिल गर्नुभयो र अहिले स्वर्गको पवित्र मन्दिरमा कस्तो खालको सेवाकार्य गरिरहनुभएको छ सो बताइएको छ। हेर्नुहोस्: ×11 तर ख्रीष्ट त यहाँ भएका सबै असल कुराहरूका प्रधान पूजाहारी भएर आइसक्नुभएको छ। उहाँ झन् ठूलो र सिद्ध मन्दिरमा पूजाहारी हुनुहुन्छ। यो मानिसले बनाएको मन्दिर होइन र सृष्टि गरिएको यस संसारको कुरो पनि होइन। 12 उहाँ सोझै उक्त मन्दिरको महापवित्र ठाउँमा सधैँको निम्ति एकैपल्ट पस्नुभयो। उहाँले बोका र साँढेको बलि चढाइएको रगत लिएर पस्नुभएन। तर आफ्नै बलिको रगत लिएर पस्नुभयो र हामीलाई सधैँभरि रहने मुक्ति दिनुभयो। 13 बोका वा साँढेको रगत र होमको कोरली बाछीको खरानी अशुद्ध मानिसहरूमाथि छर्केर तिनीहरूलाई बाहिरी रूपले शुद्ध पारिन्छ। 14 तर ख्रीष्टको रगतमा हामीलाई शुद्ध तुल्याउने अझ ठूलो शक्ति छ। सधैँभरि रहिरहनुहुने परमेश्वरका आत्माद्वारा उहाँले सिद्ध बलि भएर आफैंलाई परमेश्वरकहाँ चढाउनुभयो। त्यसो हो भने हामीले जीवित परमेश्वरको सेवा गर्न सकौं भनी हाम्रा विवेकलाई ख्रीष्टको रगतले झन् कति ज्यादा गरी शुद्ध पार्न सक्छ। 15 परमेश्वरले प्रतिज्ञा गर्नुभएको सधैँभरि रहिरहने आशिषहरू उहाँद्वारा बोलाइएकाहरूले पाऊन् भनेर नै यो नयाँ करार मिलाउनुहुने ख्रीष्ट हुनुहुन्छ। पहिलो करारको बेलामा मानिसहरूले गरेका अपराधबाट अब छुटकारा पाइन्छ किनभने यही कामको लागि उहाँ मरिसक्नुभएको छ।" 

हिब्रू ९:१२मा भनिएको छ, ×हामीलाई सधैँभरि रहने मुक्ति दिनुभयो।" ग्रीक भाषामा मुक्तिको अर्थ अरू पनि छन्: फिरौती तिरिएको, बन्धकबाट उद्धार गरिएको, छुटकारा, स्वतन्त्र बनाइएको। लूका १:६८मा पनि त्यही शब्द प्रयोग गरिएको थियो। त्यसबेला जकरियाले यो घोषणा गरेका थिए, ×परमेश्वर उहाँका जनहरूकहाँ आउनुभयो र उद्धार गर्नुभयो।" ख्रीष्टको रगत भनेर सम्बोधन गर्दा उहाँको रगत हो जुन मानिसहरूको पापबाट मुक्ति दिलाउन पर्याप्त थियो। मानव शरीर लिएर उहाँ हाम्रो बलिको पाठो हुनुभएको थियो। अत्यन्त उदेक र अचम्मको सुसमाचार त यो छ कि उहाँ आफ्नो निम्ति होइन तर हाम्रो निम्ति त्यो कार्य सम्पन्न गर्नुभयो। जसले येशू ख्रीष्टलाई आफ्नो प्रभु भनेर स्वीकार गर्छ त्यसको निम्ति उहाँको रगत नै सारा पापको क्षमाको निम्ति पर्याप्त हुन जान्छ।

`हाम्रो निम्ति ख्रीष्टले सदाको निम्ति मुक्ति उपलब्ध गराउनुभयो भन्ने धारणाको बारेमा अझ गहिरिएर सोच्नुहोस्। उहाँले त्यो मुक्ति हाम्रो निम्ति उपलब्ध गराउन त्यसबेलामात्र सफल हुनुभयो जब उहाँ क्रुसमा मर्नुभएर बौरि उठेर स्वर्गको पवित्र मन्दिरमा पस्नुभयो। अहिले  येशूले हाम्रो निम्ति स्वर्गको पवित्र मन्दिरमा के गरिरहनुभएको छ त्यसलाई सम्झदा हामीमा आशाको किरण किन झुल्किन्छ?`