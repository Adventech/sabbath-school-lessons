---
title:  'आर-मागेड्डोन र कार्मेलको पहाड भाग २'
date:   21/06/2018
---

`एलिया र राजाको बीचमा भएको विवादको अन्त्य कसरी भयो? कथा अनुसार अक्षरस हामीले पनि यलियाको झैँ जोश देखाएर  विश्वासमा नआउने हाम्रा मानिसहरूलाई भौतिक कर्वाही गर्ने छुट त हामीलाई छैन। तर ठूलो चित्रमा हेर्दा परमेश्वर र शैतानको बीचमा भइरहेको द्वन्द कसरी निर्णायकरूपमा अन्त्य हुनेछ भनेर १ राजाहरू १८:१६-४०ले कसरी प्रस्ट्याउछ? हेर्नुहोस्: " १६ तब ओबदिया आहाबलाई भेट्न गए, र तिनलाई भनिदिए, र आहाब एलियालाई भेट गर्न गए। १७ जब आहाबले एलियालाई देखे, तब तिनले एलियालाई भने, “इस्राएललाई कष्ट दिने तिमी नै हौ?”  १८ एलियाले जवाफ दिए, “इस्राएललाई कष्ट मैले दिएको होइनँ, तर तपाईं र तपाईंका पिताका परिवारले पो हो। तपाईं परमप्रभुका आज्ञा त्यागी बाल देवताहरूको पछि लाग्नुभएको छ। १९ अब तपाईंले मलाई कर्मेल डाँड़ामा भेट गर्न इस्राएलबाट सारा मानिसहरूलाई बोलाउनुहोस्। अनि बालका ती चार सय पचास अगमवक्ता र अशेराका चार सय अगमवक्ता, जसले ईजेबेलको टेबिलमा बसेर खाने गर्दछन्, ती पनि लिएर आउनुहोस्।”  २० यसैले आहाबले समस्त इस्राएलीहरूमा समाचार पठाए, र सबै अगमवक्ताहरूलाई कर्मेल डाँड़ामा भेला गराए। २१ एलियाले मानिसहरूका अगि आएर भने, “तिमीहरू कहिलेसम्म दोधारमा बसिरहन्छौ? यदि परमप्रभु नै परमेश्वर हुनुहुन्छ भने उहाँलाई पछ्याओ। तर यदि बाल परमेश्वर हो भने त्यसलाई पछ्याओ।” तर मानिसहरूले केही भनेनन्। २२ तब एलियाले तिनीहरूलाई भने, “परमप्रभुका अगमवक्ताहरूमा त केवल म मात्र बाँकी रहेको छु, तर बालका त चार सय पचास अगमवक्ताहरू छन्। २३ अब हाम्रा निम्ति दुई वटा साँढ़े ल्याओ। उनीहरूले आफ्ना निम्ति एउटा छानेर टुक्रा-टुक्रा गरी काटेर आगो नलगाईकन दाउरामाथि राखून्। अनि मचाहिँ त्यो अर्कोलाई तयार गरेर आगो नलाईकन दाउरामाथि राख्नेछु। २४ तब तिमीहरू आफ्नो देवता पुकार, र म परमप्रभुको नाउँ पुकार्नेछु। त्यो देवता जसले आगोद्वारा जवाफ दिनुहुन्छ, त्यही नै परमेश्वर हुनुहुन्छ।” तब सबै मानिसहरूले भने, “तपाईंले भन्नुभएको कुरा असल हो।” २५ एलियाले बालका अगमवक्ताहरूलाई भने, “एउटा साँढ़े छान, र त्यसलाई पहिले तयार गर, किनभने तिमीहरू यति धेरै छौ। आफ्नो देवताको नाउँ पुकार, तर आगोचाहिँ नलगाओ।” २६ यसैले आफूहरूलाई दिइएको साँढ़े उनीहरूले लिएर तयार गरे। तब बालको नाउँ लिएर उनीहरूले बिहानदेखि मध्यान्हसम्म यसो भनेर पुकारे, “हे बाल, हामीलाई जवाफ दिनुहोस्।” तर केही प्रत्युत्तर आएन। अनि आफूहरूले बनाएको वेदीको वरिपरि उनीहरू खूब उफ्रँदै नाचे। २७ मध्यदिनमा एलियाले यसो भनेर उनीहरूलाई ठट्टा गर्न लागे, “अझ जोरसित कराओ। निश्चय नै त्यो त देवता हो! सायद ऊ घोर ध्यानमा मग्न होला, अथवा काममा व्यस्त होला वा यात्रामा गएको होला। सायद ऊ सुतिरहेको होला र उठाउनुपर्छ।” २८ यसैले उनीहरू अझै जोरसित कराए, र उनीहरूको दस्तूरअनुसार तरवार र भालाले रगत नबगुञ्जेल आफैलाई चोट पारे। २९ मध्यदिन बित्यो, र साँझको बलिदान चढ़ाउने बेलासम्म उनीहरूले बरबराउँदै अगमवाणी कहँदैरहे। तर कुनै प्रत्युत्तर आएन, कसैले जवाफ दिएन, न कसैले ध्यान नै दिए। ३० तब एलियाले सबै मानिसहरूलाई भने, “यहाँ मकहाँ आओ।” तिनीहरू तिनीकहाँ आए। त्यसपछि परमप्रभुको भत्केको वेदीलाई तिनले मरम्मत गरे। ३१ एलियाले बाह्र वटा ढुङ्गा लिए, प्रत्येक ढुङ्गा याकूबबाट आएको एक-एक कुलको निम्ति, जसकहाँ परमप्रभुको यसो भन्ने वचन आएको थियो, “तेरो नाउँ इस्राएल हुनेछ।” ३२ ती ढुङ्गाहरू लिएर तिनले परमप्रभुको नाउँमा एउटा वेदी बनाए। तिनले त्यस वेदीको वरिपरि पन्ध्र लिटर जति बीउ जाने ठूलो खाड़ल खने। ३३ तिनले दाउरा मिलाए र त्यस साँढ़ेलाई टुक्रा-टुक्रा काटेर दाउरामाथि राखे। तब तिनले तिनीहरूलाई भने, “चार गाग्रा पानी भरेर यो बलि र दाउरामाथि खन्याइदेओ।” ३४ तिनले भने, “फेरि त्यसै गर।” अनि तिनीहरूले फेरि त्यसै गरे। तिनले हुकुम गरे, “तेस्रो खेप पनि त्यसै गर।” तिनीहरूले तेस्रो खेप त्यसै गरे। ३५ पानी वेदीका चारैतिर पोखिएर खाड़ल पनि भरियो। ३६ बलिदानको बेलामा एलिया अगमवक्ताले अगि बढ़ेर प्रार्थना गरे, “हे परमप्रभु, अब्राहाम, इसहाक र इस्राएलका परमेश्वर, इस्राएलमा तपाईं परमेश्वर हुनुहुन्छ, र मचाहिँ तपाईंको दास हुँ, र यी सबै काम तपाईंको आज्ञाअनुसार मैले गरेको छु भनी आज थाहा होस्। ३७ मलाई जवाफ दिनुहोस्, हे परमप्रभु, जवाफ दिनुहोस्, र यी मानिसहरूले जानून्, कि तपाईं परमप्रभु नै परमेश्वर हुनुहुन्छ, र तपाईंले नै तिनीहरूका मन फर्काउँदैहुनुहुन्छ।”  ३८ तब परमप्रभुको आगो बर्स्यो र आगोले बलिदान, दाउरा, ढुङ्गाहरू र माटो भस्म पार्यो, र खाड़लको पानी पनि सुकाइदियो। ३९ जब सबै मानिसहरूले यो देखे, तब तिनीहरू भूइँमा घोप्टो परी कराएर भने, “परमप्रभु उहाँ नै परमेश्वर हुनुहुँदोरहेछ! परमप्रभु, उहाँ नै परमेश्वर हुनुहुँदोरहेछ!”  ४० तब एलियाले तिनीहरूलाई हुकुम गरे, “बालका अगमवक्ताहरूलाई पक्र। एउटै पनि उम्कन नपाओस्।” तिनीहरूले उनीहरूलाई पक्रे, र एलियाले उनीहरूलाई तल कीशोन खोलामा ल्याउन लगाएर उनीहरूलाई मारे।"`

कार्मेलको पहाडमा परमेश्वरका अगमवक्ता एलिया एक्लै भएरपनि बाल देवताका सयौँ पूजारीहरूसँग मुकाबिला गरे (यहाँ दुष्टहरू बहुमतमा थिए भने परमेश्वरलाई विश्वास गर्ने केवल एक जनामात्र थिए। परमेश्वर बहुमतमा रहनुहुन्छ भन्ने होइन तर एक्लो मतभएपनि उहाँको नजिक हुनेसँग उहा रहनुहुन्छ)। सारा जनता, राजा र रानीसँग एकै ठाउँमा भोजन गर्ने बालदेवताका पूजारीहरूको सामुन्ने एक्लो भएर पनि यलिया उभिन सक्नुको अर्थ त्यसबेला स्वर्ग र पृथ्वी सृष्टि गर्ने परमेश्वर नै सच्चा परमेश्वर हुनुहुन्छ तर बालदेवता जुन सारा संसारलाई धोका दिने (प्रकाश १२:९) वा छकाउने शैतान वा पशुको अर्को रूप हो भनेर प्रमाणित गर्ने समय थियो।

बालदेवताका पूजारीहरू र यलियाको बीचमा भइरहेको संवादात्मक दृश्यको अध्ययन अति चाखलाग्दो छ। त्यहाँ बालदेवताको निम्ति बनाइएको बेदीमा साँढे मारेर राखिन्छ। अनि बालदेवताबाट आगो पठाएर बलीलाई भष्म गर्न तिनीहरू प्रार्थना गर्छन्। तर आगो आउँदैन। तिनीहरू बिहानदेखि अपरान्हसम्म उफ्रि-उफ्रि चिच्याउँछन्। "ठूलो स्वरले कराउछन्, सायद बालदेवता सुतिरहेका होलान् वा कतै गएका होलान्" भनेर एलियाले भन्छन् (१ राजाहरू १८:२७)। ती पूजामा अनेकौँ चर्तिकला देखाइन्छ देवतालाई खुशी पार्न खोजिन्छ। जोगिँदै ती पुजारीहरूले चक्कुले आफूलाई आफैलाई काटेर रगत बगाउँछन्। तर तिनीहरूको देवताले आकाशबाट आगो पठाउँदैनन्। आखिरमा बेलुकीपखतिर तिनीहरू थाकेर लखतरान हुन्छन् र हार मानेर ढल्छन्। अब एलियाको पालो आउँछ। उनले पनि बेदीमा साँढेलाई मारेर राख्छ्न् अनि तिन पल्ट त्यसलाई निथ्रुक्क भिजाउँछन्। बेदीको वरिपरिको खाल्डो भरिनेगरी पानी खन्याउछन्। अनि एलियाले सरल प्रार्थना गर्छन्। परमेश्वरले तुरन्तै आगो पठाएर बलीमात्र होइन बेदीको ढुङ्गा र माटोलाई भष्म पारिदिनुहुन्छ। त्यस समय सच्चा परमेश्वर र मानिसले आविष्कार गरेको देवताको शक्तिको बीचमा के फरक रहेछ भनेर सबैले  प्रत्यक्षरूपमा देख्छन्।

`प्रकाश १६:१३-२१, १९:२०,२१ पढ्नुहोस्। बालदेवताका पुजारीहरूको  के गति भएको थियो त्यही गति अन्तको समयमा मानिसहरूलाई धोका दिने धर्म गुरूहरूको गति हुनेछ भनेर ती पदहरूले कसरी देखाउँछन्। हेर्नुहोस्: प्रकाश १६:१३-२१ " १३ तब मैले अजिङ्गरको मुखबाट, त्यस पशुको मुखबाट र झूटो अगमवक्ताको मुखबाट भ्यागुताहरूजस्ता तिन वटा घृणित आत्माहरू निस्किरहेका देखें। १४ तिनीहरू चमत्कार देखाउने दुष्टात्माहरू हुन्। तिनीहरू समस्त संसारका राजाहरूकहाँ जाँदछन्, र सर्वशक्तिमान् परमेश्वरको महान् दिनमा युद्ध गर्नलाई तिनीहरूलाई भेला गर्छन्। १५ “हेर, म चोरजस्तै आउनेछु। त्यो धन्य हो, जो जागा रहन्छ र आफ्नो वस्त्रको रक्षा गर्छ। नत्रता त्यो नाङ्गै हिँड्नेछ, र त्यसको नग्नता देखिनेछ।” १६ तिनीहरूले राजाहरूलाई त्यस ठाउँमा भेला गरे जसलाई हिब्रू भाषामा आर-मागेड्डोन भनिन्छ। १७ अनि सातौँ स्वर्गदूतले आफ्नो कचौरो हावामा खन्याए, र मन्दिरको सिंहासनबाट यसो भन्ने एउटा चर्को आवाज निस्क्यो, “अब सिद्धियो।” १८ तब बिजुली चम्के, आवाजहरू र मेघ गर्जनहरू भए, र भयानक भूकम्प गयो, यति भयानक भूकम्प कि पृथ्वीमा मानिसहरूको उत्पत्ति भएदेखि यसो कहिल्यै गएको थिएन। १९ त्यो महानगरी तिन भागमा टुक्रा-टुक्रा भयो, र देश-देशका सहरहरू ध्वंस-विध्वंस भए। परमेश्वरलाई महान् बेबिलोनको याद आयो, र उहाँले आफ्नो क्रोधको भयानक मद्यले भरिएको कचौरो त्यसलाई पिउन दिनुभयो। २० अनि हरेक टापू लोप भएर गयो र पहाड़हरू बेपत्ता भए। २१ चालीस-चालीस किलोग्रामका असिना मानिसहरूमाथि ओइरिन लागे, र मानिसहरूले असिनाका विपत्तिको कारण परमेश्वरलाई सराप्न लागे। किनकि त्यो विपत्ति अति भयानक थियो।" र प्रकाश १९:२०,२१ " १९ अनि घोडामा सवार हुने र उहाँका सेनाहरूका विरुद्धमा युद्ध गर्न त्यो पशु र पृथ्वीका राजाहरू र तिनका सेनाहरू भेला भएका मैले देखें। २० तब त्यो पशु र त्यसको उपस्थितिमा अचम्म काम गर्ने झूटो अगमवक्ता दुवै पक्राउ परे। यी अचम्मका कामहरूद्वारा त्यस झूटो अगमवक्ताले त्यस पशुको छाप लिने र त्यसको मूर्तिको पूजा गर्नेहरूलाई बहकाएको थियो। यी दुवै जलिरहेको गन्धकको अग्नि-कुण्डमा जिउँदै फालिए। २१ बाँकी रहेकाहरूचाहिँ घोडामाथि सवार हुनुहुनेको मुखबाट निस्केको तरवारद्वारा मारिए, र सबै पक्षीहरूले तिनका मासु अघाउञ्जेल खाए।"`

आर-मागेड्डोन वा कार्मेलको पहाडमा भएका भग्नावशेषको बारेमा अहिले हामीलाई थाहा छैन। तर परमेश्वरको विरोधमा जाने र उहाँका सन्तहरूलाई सताउने तत्वहरूको अन्त्य कसरी हुनेछ भन्ने कुरामा बाइबलले स्पष्ट रूपमा बताउँछ।

`आर-मागेड्डोनको सन्दर्भमा बर्तमान अवस्था फरक भएतापनि पावलले कुन विषयवस्तुलाई औँल्याइरहेका छन् ? विशेषत भविष्यमा हुने घट्नाको वारेमा हामीलाई बुझाउन खोजिएको छ? हेर्नुहोस्, १ कोरन्थी १५:१,२ " १ प्रेमलाई तिमीहरूको लक्ष्य बनाओ, र आत्मिक वरदानहरूका निम्ति उत्कट अभिलाषा राख, विशेष गरी अगमवाणी बोल्नका निम्ति। २ किनकि अन्य भाषामा बोल्नेले मानिसहरूसँग होइन, तर परमेश्वरसँग बोल्दछ। उसले के भन्दैछ कसैले बुझ्दैन, पवित्र आत्मामा रहस्यका कुराहरू नै ऊ बोल्दछ। ३ तर अगमवाणी बोल्ने हरेकले मानिसहरूसँग नै बोल्दछ। तिनीहरूका आत्मिक वृद्धि, उत्साह र सान्त्वनाको निम्ति ऊ बोल्दछ।" प्रकाश १६:१५मा आर-मागेड्डनलाई नै खास औँल्याइएको छ। तर पावलले भनेका र प्रकाशमा उल्लेख गरिएका सन्दर्भहरूले हामीलाई के भन्छन्? हेर्नुहोस् प्रकाश १६:१५-१८ " १५ “हेर, म चोरजस्तै आउनेछु। त्यो धन्य हो, जो जागा रहन्छ र आफ्नो वस्त्रको रक्षा गर्छ। नत्रता त्यो नाङ्गै हिँड्नेछ, र त्यसको नग्नता देखिनेछ।” १६ तिनीहरूले राजाहरूलाई त्यस ठाउँमा भेला गरे जसलाई हिब्रू भाषामा आर-मागेड्डोन भनिन्छ। १७ अनि सातौँ स्वर्गदूतले आफ्नो कचौरो हावामा खन्याए, र मन्दिरको सिंहासनबाट यसो भन्ने एउटा चर्को आवाज निस्क्यो, “अब सिद्धियो।” १८ तब बिजुली चम्के, आवाजहरू र मेघ गर्जनहरू भए, र भयानक भूकम्प गयो, यति भयानक भूकम्प कि पृथ्वीमा मानिसहरूको उत्पत्ति भएदेखि यसो कहिल्यै गएको थिएन।"  `