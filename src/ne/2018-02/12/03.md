---
title:  बेबिलोनको पतन भयो
date:   18/06/2018
---

बेबिलोन जतिसुकै भ्रष्ट र खराब तत्वहरूको विश्वब्यापी आमा भएतापनि एक दिन त्यसको पतन हुनेछ भनेर प्रकाशको पुस्तकले सिकाउँदछ।

`सारा विश्वको अगाडि अति महान् भनेर कहलाइने बेबिलोनको बारेमा प्रकाश १८:१-१०ले के भन्दछ? हेर्नुहोस्: "1 यसपछि ठूलो अधिकार भएका अर्का एउटा स्वर्गदूत स्वर्गबाट तल आइरहेका मैले देखें। तिनको वैभवले पृथ्वी उज्यालो भयो। 2 तिनले यसो भनेर शक्तिशाली स्वरले कराए: “महानगरी बेबिलोनको पतन भयो, यो महानगरी भूतहरूको वासस्थान, हरेक अशुद्ध आत्मा, र हरेक अशुद्ध तथा घृणित पक्षीको अखड़ा भएको छ। 3 किनकि सबै जातिहरूले त्यसको अशुद्ध कामवासनाको मद्य पिएका छन्, र पृथ्वीका राजाहरूले त्यससँग व्यभिचार गरेका छन्, र पृथ्वीका व्यापारीहरू त्यसको विलासिताको प्रभावले धनी भएका छन्।” 4 तब मैले स्वर्गबाट यसो भनिरहेको अर्को आवाज सुनें: “हे मेरा मानिस हो, त्यसबाट निस्केर आओ, नत्रता त्यसका पापहरूसँग तिमीहरू पनि सहभागी हुनेछौ, र त्यसका विपत्तिहरू तिमीहरू भोग्नेछौ, 5 किनकि त्यसका पापहरू स्वर्गसम्मै थुप्रो लागेका छन्, र परमेश्वरले त्यसका अधर्महरू सम्झनुभएको छ। 6 त्यसले जे गरेकी थिई त्यही त्यसलाई देओ, त्यसले गरेका कामको दोबर त्यसलाई फर्काइदेओ त्यसले प्यालामा जे भरेकी थिई, त्यसको दोबर कड़ा हुने गरी त्यसलाई देओ। 7 त्यसले जत्ति गौरव र सुख-विलास गरेकी थिई, त्यत्तिकै त्यसलाई यातना र शोक देओ। किनकि त्यसले मनमा भन्दछे, ‘महारानी भएर म बसेकी छु, म विधवा होइनँ, मैले कहिल्यै शोक गर्नुपर्नेछैन।’ 8 ‘यसकारण एकै दिनमा त्यसमाथि विपत्तिहरू आउनेछन्– मृत्यु, शोक र अनिकाल। आगोले त्यो भस्म पारिनेछे, किनकि त्यसको इन्साफ गर्ने परमप्रभु परमेश्वर शक्तिशाली हुनुहुन्छ।” 9 त्यससँग व्यभिचार गर्ने र सुख-विलासमा रहने पृथ्वीका राजाहरू त्यो जलेको धूवाँ देखेर त्यसको निम्ति रुनेछन् र बिलौना गर्नेछन्। 10 त्यसको यातनाको डरले टाढ़ै उभिएर तिनीहरूले यसो भन्नेछन्, “हाय! हाय! तँ महानगरी, तँ शक्तिशाली बेबिलोन! एकै छिनमा नै तेरो दण्ड तँमाथि पर्यो।” `

प्रकाश १४:८मा बेबिलोनको बारेमा दिइएको दोस्रो स्वर्गदूतको सन्देश प्रकाश १८:२मा दोहोर्याइएको छ।बेबिलोनरूपी खराब तत्व कतिको भ्रष्ट भएको छ भनेर प्रकाशको पुस्तकले व्याख्या गर्दछ।"येशूको आगमन पहिले शैतानले अनेकौँ चमत्कार, शक्तिशाली र गजबको झुटा कामहरू गरेर मानिसहरुलाई अधर्मतिर लान धोका दिनेछ भनेर बाइबलले खुलासा गर्दछ। परमेश्वरको सत्यलाई प्रेम गरेर मानिसहरूले मुक्ति नपाउन् भनेर शैतानले अनेकौँ भ्रम गरेर मानिसहरूलाई मोहमा पर्छ।त्यसले अधर्म, झुट, दुष्टता र खराबीलाई ठीक छ भनेर मानिसको दिमागमा घुसाइदिन्छ। २ थेस्सोलिनिकी २:९-१२मा उल्लेख गरिएको छ: "9 शैतानको कामकाजबमोजिम पापको मानिस सारा शक्ति र छलपूर्ण चिन्हहरू र चमत्कारसहित, 10 र नाश हुनेहरूलाई छलमा पार्ने समस्त दुष्टतासहित आउनेछ, किनकि तिनीहरूले सत्यलाई प्रेम गर्न र त्यसरी बाँच्न इन्कार गरे। 11 यसैकारण तिनीहरूले झूटा कुरामा विश्वास गरून् भनेर परमेश्वरले तिनीहरूमाथि एक शक्तिशाली भ्रम पठाउनुहुन्छ, 12 ताकि सत्यमाथि विश्वास नगर्ने, तर अधार्मिकतामा आनन्द मनाउने सबै जना दोषी ठहरिऊन्।" जब चर्च र इसाई जगतका शक्तिहरू एक हुने स्थितिमा पुग्छन् तब बेबिलोनको पतन पूर्णरूपमा हुनेछ। मानिसलाई परमेश्वरबाट भडकाइरहने तत्वको प्रगति भइरहेतापनि प्रकाश १४:८को भविष्यवाणी भविष्यमै छ।"-एलेन जी ह्वाइट, द ग्रेट कन्त्रोभर्सी, पृ. ३८९,३९०बाट रूपान्तरित।

त्यो भविष्य कहाँ छ सो कुरा परमेश्वरलाई मात्र थाहा छ। तर हामीलाई यो मात्र थाहा छ कि आत्मिक बेबिलोनले एक दिन परमेश्वरको न्यायको सामना गर्नुपर्नेछ किनकि त्यसको दुष्टताले मानिसहरूलाई होमिदिएको छ। "त्यसका पापहरू स्वर्गसम्मै पुगेका, र परमेश्वरले त्यसका दुष्टकर्महरूलाई सम्झनुभएको छ वा देख्नुभएको छ" (प्रकाश १८:५)। यहाँ व्यक्त गरिएको भावना वा भाषाले पुरानो करारको पौराणिक बेबिलोनलाई सम्झाउँछ (यर्मिया ५१:८,९ "8 अब बेबिलोन एक्कासि ढल्नेछ र टुक्रा-टुक्रा पारिनेछ। त्यसको निम्ति विलाप गर! त्यसको दुखाइको निम्ति लेप ल्याओ, सायद त्यो निको हुन्छ कि! 9 “ ‘हामीले बेबिलोनलाई निको पार्ने थियौं, तर त्यो निको हुन सक्दैन। त्यसलाई छोड़िदियौं, र हामी आ-आफ्नो देशमा गइहालौं। किनकि त्यसको इन्साफ आकाशसम्मै पुगेको छ, यो बादलसम्मै अग्लो उठेको छ’")। त्यसको अर्थ न्यायको समय आउने निश्चित छ। अत्याचारीहरूमाथि आउने न्यायलाई हामीले अचम्म  मान्नु हुदैन। पौराणिक इतिहासको बेबिलोनले न्यायको सामना गर्नुपरेको थियो (दानिएल ५)। प्रत्येक व्यक्तिले आफ्नो कामको लेखा जोखा दिनुपर्नेछ र न्यायको सामना गर्नुपर्नेछ। अहिले बेबिलोनरूपी शक्तिले जतिसुकै शक्तिको प्रदर्शन गरेतापनि आफ्नो दुष्टताको लेखाजोखा दिनुपर्नेछ। तर येशूलाई विश्वास गर्नेहरू ढुक्क हुनुपर्छ किनकि जब तिनीहरू परमेश्वरको न्यायको सामुने खडा हुन्छन तब तिनीहरूको लागि बोलिदिने येशू ख्रीष्ट हुनुहुनेछ (१ यूहन्ना २:१, दानिएल ७:२२)। यदि येशूले हाम्रो निम्ति वकालत गर्नुभएन भने हाम्रो भविष्य पनि बेबिलोनको जस्तै हुनेछ।

`यस संसारमा भएका र भइरहेका अन्याय, अत्याचार, दुष्टता र पापको नाच सबैले परमेश्वरको अन्तिम न्यायको सामना गर्नुपर्नेछ र तिनको हुनेवाला बिनासको खबरले तपाईँलाई कस्तो सान्त्वना मिल्दछ? `