---
title:  थप जानकारी
date:   29/06/2018
---

येशूको दोस्रो आगमन पापी मानव जीवन र पतित संसारमा भइरहेको दु:खकष्टको दु:खद कथाको उपसंहार होइन न त कुनै पुस्तकको पछाडिपट्टि लेखिने परिशिष्ट नै हो। बरू येशूको आगमन महान् चरमबिन्दु हो। येशूभक्तहरूको निम्ति यो विश्वास तथा निष्ठाको महान् आशा हो। यदि येशू आउनुभएन भने हाम्रो विश्वास, निष्ठा र आशाको अर्थ के रह्यो र? उहाँको आगमन बिना मानव इतिहास निरन्तररूपमा बगिरहनेछ, एक कहालीलाग्दो वा दु:खद दृश्यबाट अर्को दु:खद दृश्य आइरहनेछ र एक बियोगान्त घट्नापछि अर्को बियोग चलिरहनेछ र अन्तमा केवल मृत्यु। येशू ख्रीष्ट आउनुभएन भने हाम्रो जीवनको कथा कस्तो हुन्छ भनेर बेलायतका पन्द्रौँ शताब्दीका प्रसिद्ध नाटककार विलियम शेक्सपियरले भनेरका थिए, "हाम्रो जीवन कथा मूर्खले वचन गरेको कथामात्र हुनेछ। ठूला ठूला आवाज वा फुइफुट्टी लगाउने र प्रचण्ड शक्ति देखाउने क्षणिक तत्वमात्र हुनेछ र त्यो अर्थहीन भएर जानेछ।" तर हामीमा आशा छ किनभने (रमेश्वरको वचनले बारम्बार अनुमोदन गरि आएको छ कि यो संसार सदासर्वदा त्यसै चलिरहने छैन,  एक दिन नाश हुनेछ (वैज्ञानिकहरूले पनि यो संसार कसरी नाश हुनेछ भनेर अनेकौँ अडकलबाजी लगाउँदैछन्)। उहाँको जीवनद्वारा हाम्रो पापको फिरौती तिरिसकिएकोले (मर्कूस १०:४५) उहाँ आउनुहुनेमा हामी निश्चिन्त छौँ। आकाशका ताराहरूले येशूको आगमनको बारेमा हामीसँग बोल्दैनन्। रुखहरूमा बसेर फूर्तिलो स्वरले चिरबिर गरिरहने चराहरूले उहाँको आगमनको घोषणा गर्दैनन्। हो, तिनीहरूले केही असल कुरालाई औँल्याउलान्, कुनै आशाको वास्तविकतालाई देखाउलान्। तर एक दिन जब तुरहीको आवाज बज्छ, मरेकाहरू नाश नहुने अमरत्व शरीर लिएर उठ्नेछन् र परिवर्तन हुनेछन् (१ कोरन्थी १५:२२) भनेर पनि तिनीहरूले सिकाउँदैनन्। एक दिन हाम्रो आँखाले माथि हेर्नेछ र शक्तिशाली र तेजस्वीमय परमेश्वरको दायाँ हाततर्फ बसिरहनुहुने मानिसको पुत्र स्वर्गको बादलहरूबाट ओर्लिरहनुभएको हामीले देख्नेछौँ भनेर तिनीहरूले सिकाउँदैनन्। अन्यत्र कतै होइन परमेश्वरकै वचनमा त्यो महान् आशाको वारेमा बताइएको छ र उहाँको वचनको प्रतिज्ञा पूरा गर्नुहुनेछ भन्ने कुरामा हामी पूर्ण भरोसा राख्दछौँ।

**चिन्तनमनन**

`अ)  	कतिपय इसाई भनाउँदाहरूले नै येशूका नीतिहरू उहाँका भक्तहरूले यस संसारमा पालन गर्छन् भने त्यसलाई नै उहाँको दोस्रो आगमन भएको मानिन्छ भनेर सिकाउँदछन्। हो, उहाँका नीतिहरू उहाँका भक्त जनहरूले पालन गरेर देखाउनु जरुरी त छ नै तर येशू आउनु भएन भने हाम्रो आशाको के नै अर्थ रह्यो त ?`

`आ) 	केही नभएको सुन्यताबाट अचानक केही थोक उब्जिएर यो संसार सृष्टि भयो भन्ने कुरा किन बेकुफीपना वा मूर्खतापूर्ण कुरा हो? कतिपयले त्यस शिक्षालाई किन बढाइचढाइ  गरेर सिकाउँदछन्? त्यसलाई किन विश्वास गर्दछन्? सदासर्वदा रहिरहने सनातन अनन्तको परमेश्वरले नै यो जगत सृष्टि गर्नुभयो भन्ने शिक्षा किन बढि तर्कयुक्त र व्याख्या गर्न उचित छ?`

`इ) 	बर्तमान संसारमा अनन्त जीवनलाई जोखिममा पारेर तपाईँले च्यापिरहनुभएको मनपर्ने थोकहरू के के छन्, विश्वासी मित्रहरूको बीचमा छलफल गर्नुहोस्। यस विषयमा अरूबाट तपाईँले के सिक्न सक्नुहुन्छ? कतिपय मानिसहरू येशूलाई र उहाँको आगमनलाई वास्ता नगरी आ-आफ्नै तालमा चल्न मन पराउँछन्, तिनीहरूले अनन्त  जीवनको स्वाद र आशा कसरी गुमाइरहेका हुन्छन् ? सोच्नुहोस्।`