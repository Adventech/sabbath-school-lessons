---
title:  परमेश्वरको दिन
date:   24/06/2018
---

कतिपय मानिसहरूले येशूको दोस्रो आगमनको चर्चा केवल नयाँ करारमामात्र गरिएको छ भनेर सोच्दछन्, तर त्यो सत्य होइन। हो येशूको पहिलो आगमन, उहाँको मृत्यु, पुनरुत्थान तथा स्वर्गमा उक्लिनु भएपछिमात्र उहाँको दोस्रो आगमनको सत्य बारेमा धेरै कुराहरू प्रकट गरिएको छ। येशूको हुनेवाला आगमनवारे धेरै वर्ष पहिलेदेखि नै पुरानो करारमा विभिन्न तरिकाहरूद्वारा जनाउ दिइएको छ। येशूको दोस्रो आगमनको बारेमा चर्चा गर्दा नयाँ करारका लेखकहरूले कुनै नयाँ सत्यलाई उघारेनन् बरू पुरानो करारमै देखाइएको सत्यलाई अझ बढ्ता व्याख्या गरेका छन्। येशूको मृत्यु र पुनरुत्थानको आत्मज्ञानले मात्र उहाँको आगमनको प्रतिज्ञाका विषयमा पूर्णरूपमा बुझ्न सक्ने भएका छौँ र त्यसको सह्राना  गर्न सक्ने भएका।

`पुरानो करारका देहायका पदहरू पढ्नुहोस्। तिनले येशूको दोस्रो आगमनको बारेमा हामीलाई के सिकाउँछन्? हेर्नुहोस्: यशैया १३:६-१३ "६ डाँको छोड़ी-छोड़ी रोऊ, किनकि परमप्रभुको दिन नजिक छ। सर्वशक्तिमान्को तर्फबाट भयङ्कर सर्वनाशको रूपमा त्यो आउनेछ। ७ यसकारणले गर्दा सबै हातहरू कमजोर हुनेछन्, सबै मानिसहरूको मुटुले ठाउँ छोड्नेछ। ८ तिनीहरू डराउनेछन्। पीडा र वेदनाले तिनीहरूलाई छोप्नेछ, सुत्केरी स्त्रीलाई पीडा भए झैँ तिनीहरू पीडाले व्याकुल हुनेछन्। तिनीहरू एक-अर्कालाई चकित भई हेर्नेछन्। तिनीहरूको अनुहार आगोको ज्वाला झैँ हुनेछ। ९ हेर, परमप्रभुको दिन देशलाई उजाड़ पार्न र त्यहाँ भित्र भएका पापीहरूलाई त्यहाँबाट सर्वनाश गर्न, क्रोध र भयानक रिसको साथ निष्ठुर दिन आइरहेछ। १० आकाशका ताराहरू र तिनका तारापुञ्जले आफ्नो चमक दिनेछैनन्। सूर्य पनि उदय हुँदाहुँदै अँध्यारो हुनेछ, र चन्द्रमाले ज्योति दिनेछैन। ११ म संसारलाई त्यसको दुष्ट्याइँको निम्ति र दुष्टलाई तिनीहरूका अधर्मको निम्ति दण्ड दिनेछु। म अहङ्कारको घमण्डीको अन्त गर्नेछु, र निष्ठुरहरूको शेखी झार्नेछु। १२ म मान्छेलाई निखुर सुनभन्दा दुर्लभ र ओपीरको सुनभन्दा पनि अझ अप्राप्य बनाउनेछु। १३ यसैकारण उहाँको ज्वलन्त रिसको दिनमा म आकाशलाई थरथर काम्ने तुल्याउनेछु, र सर्वशक्तिमान् परमप्रभुको क्रोधमा पृथ्वी त्यसको ठाउँमा हल्लिनेछ।", जकरिया १४:१-९ "१ परमप्रभुको एउटा यस्तो दिन आउँदै छ, जब तिमीहरूबाट लुटिएको लूट तिमीहरूकै बीचमा बाँड़िनेछ। २ म सबै जातिहरूलाई यरूशलेमको विरुद्ध लड़ाइँ गर्नलाई भेला गराउनेछु, र यो सहर लिइनेछ, र घरहरू लुटिनेछन्, र स्त्रीहरूलाई बलात्कार गरिनेछ। सहरको आधा भाग निर्वासन गरिनेछ, तर बाँकी रहेका मानिसहरूचाहिँ सहरबाट अलग लगिनेछैनन्। ३ तब युद्धको दिनमा लड़ाइँ गरे झैँ परमप्रभु निस्केर ती जाति-जातिहरूसित लड़ाइँ गर्नुहुनेछ। ४ त्यस दिन उहाँका खुट्टाले यरूशलेमको सामु पूर्वतिर भएको जैतून डाँड़ामा टेक्नेछन्, अनि पूर्वदेखि पश्चिमसम्म जैतून डाँड़ाको बीचमा धाँजो फाट्नेछ, र त्यहाँ एउटा ठूलो खोल्सा बनिनेछ। आधा पर्वत उत्तरतिर र आधा पर्वत दक्षिणतिर छुट्टिनेछ। ५ तिमीहरू मेरो पर्वतको खोल्साबाट भएर भाग्नेछौ, किनकि त्यो आसेलसम्म फैलिनेछ। यहूदाका राजा उज्जियाहको पालोमा आएको भूकम्पमा मानिसहरू भागे झैँ तिमीहरू भाग्नेछौ। तब परमप्रभु मेरा परमेश्वर उहाँका सबै पवित्र जनहरूसँग आउनुहुनेछ। ६ त्यस दिन न त उज्यालो हुनेछ, न ठन्डा हुनेछ न तुसारो पर्नेछ। ७ त्यस दिनमा रात हुनेछैन, त्यो एउटा अनौठो दिन हुनेछ– जो परमप्रभुले जान्नुहुन्छ। जब साँझ पर्छ, तब उज्यालै रहनेछ। ८ त्यस दिन यरूशलेमबाट जिउँदो पानी निस्केर आउनेछ, आधाचाहिँ पूर्वको समुद्रतिर र आधाचाहिँ पश्चिमको समुद्रतिर बगिनिस्कनेछ, हिउँद र वर्षामा नित्य बगिरहनेछ। ९ परमप्रभु समस्त पृथ्वीका राजा हुनुहुनेछ। त्यस दिन एकमात्र परमप्रभु हुनुहुनेछ र उहाँकै नाउँ मात्र हुनेछ।" र दानिएल १२:१-४ "१ “त्यस समयमा तिम्रा मानिसहरूलाई रक्षा गर्ने प्रधान राजकुमार मिखाएल देखा पर्नेछन्। यस्तो सङ्कष्टको समय आउनेछ कि जातिहरू शुरु भएदेखि त्यस बेलासम्म त्यस्तो कहिल्यै भएको छैन। तर त्यस बेला तिम्रा मानिसहरू– जीवनको पुस्तकमा नाम लेखिएका सबै– बचाइनेछन्। २ पृथ्वीको धूलोमा सुतेका भीड़हरू उठ्नेछन्, केही अनन्त जीवनको लागि र अरूहरूचाहिँ शर्म र अनन्त तिरस्कारको लागि। ३ बुद्धिमान्हरू आकाशको चमकजस्तै र धेरैलाई धार्मिकतामा डोर्याउनेहरूचाहिँ ताराहरूजस्तै सदासर्वदै चम्किरहनेछन्। ४ तर तिमीचाहिँ, हे दानिएल, यस चर्मपत्रका मुट्ठाका वचनहरू अन्तको समयसम्म बन्द गरी मोहोर लगाएर राख। धेरै जना ज्ञान बढ़ाउनलाई यता र उता जानेछन्।”  `

येशूको दोस्रो आगमन सबैको निम्ति रमाइलो दिन हुनेछैन। परमेश्वरमाथिको निष्ठालाई त्यागेर पाप, अधर्म र अत्याचार गर्नेहरूको निम्ति त्यो दिन शोक र नाशको दिन हुनेछ। तर परमेश्वरको पुस्तकमा नाउँ हुनेहरूको निम्ति त्यो दिन परमेश्वरका सबै मानिसहरूको निम्ति उद्धारको दिन हुनेछ (फिलिप्पी ४:३, प्रकाश ३:५,१३:८)। यो परमेश्वरको दिन दुष्टहरूको निम्ति न्यायको दिन हुनेछ तर परमेश्वरका निष्ठावान मानिसहरूलाई सुरक्षित राखिनेछ र तिनीहरूलाई इनाम दिइनेछ भनेर पुरानो करारमा लेखिएको छ। कुनै मानिसहरूले परमेश्वरको प्रचण्ड क्रोधको सामना गर्नुपर्नेछ भने उहाँको धार्मिकता र नम्रता खोज्नेहरूलाई परमेश्वरको क्रोधबाट लुकाइनेछ। (सपन्याह २:१-३)

`हराएकाहरू वा परमेश्वरबाट टाढा रहन मनपराउनेहरू र उद्धार पाएकाहरुको स्थिति येशूको दोस्रो आगमनमा कस्तो हुनेछ भनेर मत्ती २४:२९-३१ले पनि पुरानो करारसँगै कसरी सहमति देखाएको पाइन्छ? हेर्नुहोस्: "२९ “ती सङ्कष्टका दिनको तुरुन्तै पछि, सूर्य अँध्यारो हुनेछ, र चन्द्रमाले आफ्नो चमक दिनेछैन, र ताराहरू आकाशबाट खस्नेछन्, तथा आकाशका शक्तिहरू हल्लाइनेछन्। ३० तब मानिसको पुत्रको चिन्ह आकाशमा देखा पर्नेछ, र पृथ्वीका सब जातिहरू विलाप गर्नेछन्, र तिनीहरूले मानिसको पुत्रलाई आकाशका बादलहरूमा शक्ति र ठूलो महिमासाथ आइरहेको देख्नेछन्। ३१ उसले आफ्ना स्वर्गदूतहरूलाई तुरहीको ठूलो आवाजको साथ पठाउनेछ, र तिनीहरूले आकाशको एक छेउदेखि अर्को छेउसम्म चारै दिशाबाट उसका चुनिएकाहरूलाई भेला गर्नेछन्।" अन्तिम युगमा हुने घट्नाहरूको पर्दा हाम्रो अगाडि खोलिदा हामी कस्को पक्षमा उभिरहेका हुनेछौँ? के अहिले नै हामी आत्मनिर्णय गर्न सक्छौँ जसले गर्दा हामी परमेश्वरको पक्षमा उभिन योग्य हुन सकौं?`