---
title:  कसको पूजा गर्ने भन्ने विषय
date:   05/06/2018
---

परमेश्वर र मानिसको बीचमा हुने सम्बन्धको वर्णन गरिने पवित्र इतिहासभरी परमेश्वर र मानिसको बीचमा निरन्तररूपले सङ्कट भइरहेको पाइन्छ। मानिसले बनाएका मूर्तिहरू र मानिसले आविष्कार गरेका भ्रामक धर्म वा देवी-देवताहरूलाई पूजा नगर्नु भनेर परमेश्वरले निर्देशन दिनुभएतापनि (मत्ती ४:८-१०) मानिसले त्यसको वेवास्ता गरेको इतिहास साक्षी छ। यस संसारको युगको अन्तमा हुने सङ्कटमा पनि कसको पूजा गर्ने भन्ने विषयले धरोहरको रूपमा खडा भएर परमेश्वरका जनहरूलाई चुनौति दिनेछ भनेर प्रकाश १३ले औँल्याउँछ। त्यसबेलामा पनि परमेश्वरका जनहरूले कसको पूजा गर्ने र कसको सेवा गर्ने भन्ने निर्णय गर्नुपर्नेछ (यहोशू २४:१४,१५मा भनिएको छ: "१४ “यसकारण अब परमप्रभुको भय मान, र सारा विश्वस्ततासाथ उहाँको सेवा गर। तिमीहरूका पिता-पुर्खाहरूले यूफ्रेटिस नदी पारि र मिश्रदेशमा पुजेका देवताहरूलाई फ्याँक, र परमप्रभुको सेवा गर। १५ तर यदि परमप्रभुको सेवा गर्न तिमीहरूलाई मन पर्दैन भनेता तिमीहरूले कसको सेवा गर्ने आजै तिमीहरूले रोज– कि तिम्रा पिता-पुर्खाहरूले यूफ्रेटिस नदी पारि पुजेका देवताहरू कि तिमीहरू अहिले बसेको देशका एमोरीहरूका देवताहरू। तर म र मेरो घरानाले परमप्रभुकै सेवा गर्नेछौं ”)। 

दोस्रो अध्यायमा हामीले तीन जना हिब्रू युवाहरूको कथा हेर्यौँ। त्यहाँ राजाको हुकुम अनुसार उनले बनाएका सुनको मूर्तिलाई पूजा गर्न (दानिएल ३:५) ती युवाहरूलाई आदेश दिँदा तिनीहरूले नमान्दा तिनीहरू आगोको भट्टीमा फ्याँकिएका थिए र तिनीहरू अचम्म प्रकारले बाच्न पुगेका थिए। संसारको अन्त्यको समयमा परमेश्वरका जनहरूले ठूलो सतावटको सामना गर्नुपर्नेछ भनेर पनि हामीले प्रकाश १३ अध्यायमा हेर्यौँ। यथार्थमा दानिएल ३मा जे भएको थियो त्यो प्रकाश १३मा उल्लेख गरिएको पशुका शक्तिहरूले परमेश्वरका जनहरूलाई कसरी कष्ट दिनेछ भन्ने विषयको चित्रण गरिएको थियो। नाबूकदनेसर राजाले उनका सारा जनतालाई सुनको मूर्तिलाई पूजा गर्न आदेश दिएका थिए र आदेश नमान्नेलाई आगोको भट्टीमा फ्याक्ने हुकुम दिएका थिए। त्यसै गरि प्रकाश १३:१५ अनुसार जसले पशुको मूर्ति वा प्रतीकलाई पूजा गर्दैन त्यसलाई मारिनेछ भन्ने भविष्यवाणी छ।

`कसको भक्त हुने, कसको पूजा गर्ने, कसलाई परमेश्वर मान्ने भन्ने विषय कतिको  निर्णायत्मक छ भनेर देहायका पदहरूले कसरी देखाउँछन्? हेर्नुहोस्: प्रकाश १४:९-११ "९ त्यसपछि तेस्रा स्वर्गदूत चर्को स्वरले यसो भन्दै तिनीहरूका पछि आए, “यदि कुनै मानिसले त्यो पशु र त्यसको मूर्तिलाई पुज्यो र निधार वा हातमा त्यसको छाप लियो भने, १० त्यसले पनि उहाँका क्रोधको कचौरामा केही नमिसाई तयार गरिएको परमेश्वरका क्रोधको कड़ा मद्य पिउनेछ, र पवित्र स्वर्गदूतहरू र थुमाको सामुन्ने आगो र गन्धकमा त्यसलाई यातना दिइनेछ। ११ तिनीहरूका यातनाको धूवाँ सदासर्वदा मास्तिर गइरहनेछ। तिनीहरू यी नै हुन् जसले त्यो पशु र त्यसको मूर्तिलाई पूजा गर्छन्, र त्यसका नाउँको छाप लिन्छन्। तिनीहरूले दिनरात कहिल्यै पनि आराम पाउनेछैनन्।”, प्रकाश १६:२ "तब पहिलो स्वर्गदूतले गएर आफ्नो कचौरो पृथ्वीमाथि खन्याए, र त्यसले गर्दा त्यस पशुको छाप हुने र त्यसको मूर्तिलाई पुज्ने मानिसहरूलाई घिनलाग्दा र दुख्ने घाउ-खटिरा निस्के।", प्रकाश १९:२० "तब त्यो पशु र त्यसको उपस्थितिमा अचम्म काम गर्ने झूटो अगमवक्ता दुवै पक्राउ परे। यी अचम्मका कामहरूद्वारा त्यस झूटो अगमवक्ताले त्यस पशुको छाप लिने र त्यसको मूर्तिको पूजा गर्नेहरूलाई बहकाएको थियो। यी दुवै जलिरहेको गन्धकको अग्नि-कुण्डमा जिउँदै फालिए।" र प्रकाश २०:४ "तब मैले सिंहासनहरू र त्यसमाथि बस्नेहरूलाई देखें, जसलाई इन्साफ गर्ने अधिकार दिइएको थियो। तब येशूका गवाहीको निम्ति र परमेश्वरका वचनको निम्ति शिर काटिएकाहरू, र त्यो पशु र त्यसका मूर्तिको पूजा नगर्नेहरू र त्यसको छाप निधार वा हातमा नलगाउनेहरूका आत्माहरूलाई मैले देखें। तिनीहरू फेरि जीवित भए, र तिनीहरूले ख्रीष्टसँग एक हजार वर्षसम्म राज्य गरे।"`

बेबिलोन (आधुनिक इराक) जहिले पनि सृष्टिकर्ता परमेश्वरको खिलाफमा अर्कै देवतालाई खडा गराएर पूजा गर्न लगाउने तत्वको राजधानी भनेर मानिएको छ। बाबेलको धरहरा त्यही क्षेत्रमा निर्माण भएको थियो। "म बादलभन्दा उच्च ठाउँमा उक्लिनेछु" भनेर लुशिफरले परमेश्वरलाई चुनौति दिएको थियो (यशैया १४:१४)। त्यसैको प्रतिविम्ब बाबेलको धरहरा थियो।त्यो धरहरा बनाउने मानिसहरूले यदि फेरिपनि अर्को जलप्रलय भएमा त्यसबाट बच्नकालागि त्यो ठूलो धरहरा बनाएका थिए। परमेश्वरले फेरि कहिल्यै पनि पानीबाट सारा संसारलाई नाश गर्ने छैन भन्ने उहाँको प्रतिज्ञालाई ती मानिसहरूले मान्न अस्वीकार गरेका थिए (उत्पत्ति ९:८-११)।

नयाँ बेबिलोन साम्राज्यको सम्राट नाबूकदनेसरले मानिसहरूले बनाएका बेबिलोनको दरवारहरू, भवनहरू, विश्वप्रशिद्ध बगैँचा र अन्य ऐतिहासिक सम्पदाहरूलाई हेरेपछि यसरी घमण्डले फुलेका थिए "कस्तो महान् बेबिलोन जुन मैले निर्माण गरेँ" (दानिएल ४:३०)। पछि आएर उनकै उत्तराधिकारी राजा बेलशेजारले सोलोमन राजाले बनाएका मन्दिरबाट ल्याएका सुनका कचौराहरू लिएर भोजमा प्रयोग गरेका थिए। तिनीहरूले त्यस कचौरामा रक्सी राखेर पिए। सुन, चाँदी, ढलौट, फलाम, काठ र ढुंगाका मूर्तिहरूको प्रशंसा गरे (दानिएल ५:३,४)। परमेश्वरको मन्दिरबाट ल्याइएका विभिन्न पवित्र भाँडाहरूमा लठ्ठ पार्ने रक्सीहरू भरेका थिए। त्यो पिएर राजाका भोजमा आउनेहरूको सोच्ने दिमाग नै सिथिल वा मूर्दासरी भएको थियो। त्यसको फलस्वरुप बेबिलोन सहरका धेरै मानिसहरू बिदेशी शत्रु राजाको हातमा परे र मारिन पुगे। बेबिलोनका राजा र उनका गन्यमान्य जनहरू रक्सीले मातेको बेलामा शत्रु राजाले त्यस सहरलाई घेराबन्दी गरेर हमला गरेका थिए। परमेश्वरको कचौरामा रक्सी राखेर पिउनुको अर्थ बाहिरी रुपमा सत्य वा धार्मिकता देखाउने तर भित्र भने विषाक्त तत्व वा झुटा शिक्षादीक्षाहरू राखेर मानिसहरूलाई धोका दिने धर्म हुन्। त्यसलाई बेबिलोनको रक्सीको कचौरा भनिन्छ। जसरी भएपनि मानिसलाई भ्रममा पार्ने, छल गरेर, अनेकौँ असत्य धारणा वा बिचारहरूद्वारा आफूतिर आकर्षित गर्ने शैतानको चालबाजी हो। मानिसमा भएको सृष्टिकर्ता परमेश्वरप्रतिको श्रद्धा खतम गर्ने शैतानको लक्ष्य हो।

`अहिले नै हामी पनि शैतानको चालबाजीमा नपरी गलत पूजा तथा आराधना नगर्न हामी कसरी सतर्क हुने? अर्थात् धर्मकै नाउँमा के हामीले शैतानको धरापमा परेर भक्तिको भेष त लगाइरहेका छैनौँ?`