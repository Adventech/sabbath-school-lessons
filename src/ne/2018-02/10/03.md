---
title:  भविष्यवाणीमा उल्लेख गरिएको संयुक्त राज्य अमेरिका
date:   04/06/2018
---

प्रकाश १३ अध्यायमा चित्रण गरिएको रोमले आज र भविष्यमा प्रभाव पार्न सक्छ र? भनेर कतिपयले सोध्दछन्। त्यो मनासिबै हो। युद्ध गर्न सैनिकहरूलाई नै पठाएर युद्ध गर्नुपर्छ भन्ने पुरानो जमानाको रणनीति अब छैन। त्यसकारण माथिको प्रश्नको जवाफ प्रकाश १३मा नै पाउँछौँ। 

`प्रकाश १३:११,१२मा विशेष प्रतीक वा चिन्हहरूको बारेमा उल्लेख गरिएको छ। ती प्रतीकहरूले कुन शक्तिको परिचय दिन्छ? हेर्नुहोस्: "११ अनि पृथ्वीबाट निस्किरहेको अर्को एउटा पशु मैले देखें। त्यसको पनि थुमाका जस्तै दुई वटा सिङ थिए, र अजिङ्गरजस्तै त्यो बोल्दथ्यो। १२ त्यसले पहिलो पशुको उपस्थितिमा त्यही पशुको सारा अधिकार चलाउँदथ्यो, र पृथ्वी र त्यसका सम्पूर्ण बासिन्दाहरूलाई पहिलो पशुको पूजा गर्न लाउँथ्यो, जसको घातक चोट निको भएको थियो। १३ मानिसका आँखाको अगि आकाशबाट पृथ्वीमा आगो झार्नेजस्ता ठूला-ठूला चिन्हहरू पनि त्यसले गर्यो।" `

दुई सिङ भएको पशुभन्दा अघिको पशु रोमको प्रतीक हो भनेर सुधारवादी वा प्रोटेस्टेन्ट इसाईहरूले धेरै समयदेखि मानि आएका छन्। उक्त पशु शक्तिलाई ४२ महिनासम्म (प्रकाश १३:५) बिषेश अधिकार दिइएको भनिएको छ। ४२ महिना भनेको दानिएल ७:२५ अनुसार समय, समय र आधा समय हो। त्यही समयलाई प्रकाश १२:१४ अनुसार साढे तिन वर्ष हो अर्थात् १२६० भविष्यवाणीका दिनहरू (प्रकाश १२:६) हुन्। ती त्यही समय वा वर्षहरू हुन् जुन बेला पोपको शक्ति वा रोमन क्याथोलिक चर्चले उसको बिरोधीहरूलाई दवाएको थियो र आतङ्कित पारेको थियो। भविष्यवाणीमा एक दिनको अर्थ एक वर्ष मानिने हुँदा १२६० वर्ष शुरूभएको वर्ष सन् ५३८ हो जुन बेला इसाई जगतमा पोपले आफ्नो अधिकार जमाएको थियो। बाइबल र  बाइबललाई मात्र मान्ने इसाईहरूलाई रोमन क्याथोलिक धर्मगुरू पोपलाई भगवान वा यस संसारका उनी येशूको प्रतिनिधि हुन् भनेर मान्न अस्वीकार गर्नेहरूलाई अनेकौँ यातना दिएर मारेका थिए। तर उनको आधिकारिक मान्यता त्यसबेला पतन भयो जब फ्रान्सका सैनिकहरूले पोपलाई पक्रेर देश निकाला गरेका थिए। त्यो तिथी सन् १७९८ हो।त्यो समय भविष्यवाणी अनुसार पोपको शक्ति मरेको जस्तै थियो वा घाइते भयो।यी घटनाहरुले प्रकाशको पुस्तकमा लेखिएको भविष्यवाणी पूरा भएको जनाउँछ।

इतिहासलाई केलाउने क्रममा सन् १७९८ वा ४२ महिनाको अन्तमा अर्को शक्तिको उदय भयो भनेर लेखिएको छ (प्रकाश १३:११, १३:१)। त्यो शक्ति पृथ्वी वा जमीनबाट उत्पत्ति भयो भनिएको छ। दानिएल ७:२,३ अनुसार अरू शक्तिहरू पानीबाट निस्केका थिए भने प्रकाश १३:११मा थप शक्ति जमिनबाट निस्केको भन्दछ। पानीको अर्थ मानिसहरूको समूह हो। प्रकाश १७:१५ले भन्दछ: "ती स्वर्गदूतले मलाई भने, “तिमीले देखेका ती पानीहरू, जहाँ त्यो वेश्या बसेकी छे, तीचाहिँ मानिसहरू, भीड़हरू, जातिहरू र भाषाहरू हुन्।" 

ती र अरू विभिन्न कारणहरूले जमिनबाट निस्किएका दुई सिङ भएको शक्ति संयुक्त राज्य अमेरिका नै हो भनेर ठोकुवा गरेर भन्न सकिन्छ। कम जनसंख्या भएको देशबाट अमेरिकाको उदय भएको थियो। अरू ठूला देशहरूसँग उसले भयानक युद्ध गरेर जित्नुपरेको थिएन।

"सन् १७९८मा उदय भएको नयाँ राष्ट्र अरू कुन होला? त्यस राष्ट्रलाई शक्ति र महानता वा यश दिइएको थियो र सारा संसारलाई उसले आकर्षित गरेको थियो। त्यो प्रतीकले कुन राष्ट्रलाई औँल्याएको छ भन्ने कुरामा कुनै विवाद छैन। केवल एउटा राष्ट्र र एउटै राष्ट्रमात्र भविष्यवाणीका विवरणहरूसँग मिल्दछ। त्यो राष्ट्र संयुक्त राज्य अमेरिका नै हो भनेर ठोकुवा गरेर भन्न सकिन्छ।"-एलेन जी ह्वाइट, द ग्रेट कन्त्रोभर्सी, पृ. ४४०बाट रूपान्तरित।

थुमाको जस्तो दुई सिङ भएको शक्तिशाली राष्ट्र भनेर उसको भलादमीपन देखाएतापनि उसले अजिङ्गर वा ड्रागन अर्थात् राक्षसले जस्तो हुङकार गर्नेछ भनेर प्रकाश १३:११मा भनिएको छ। पहिलाको राष्ट्र वा पोप अन्तर्गत रोमको धार्मिक राष्ट्रले परमेश्वरका जनहरूलाई सास्ती वा सतावट दिएको जस्तै त्यो राष्ट्र पनि बाइबल र बाइबललाई मात्र मान्ने जनहरूलाई सताउने शक्ति हुनेछ भनिएको छ। अनि प्रकाश १३:११-१७मा देखाइए अनुसार रोम वा पोपीय धार्मिक राज्यले कसरी त्यस राष्ट्रलाई प्रभाव पर्नेछ भन्ने भविष्यवाणी पूरा हुन आउँछ। रोमन क्याथोलिक चर्चको पोपीय धार्मिक क्रियाकलापको पछाडि संयुक्त राज्य अमेरिकाको शक्ति लाग्नेछ। त्यसर्थ यस खण्डको शुरूमा सोधिएको प्रश्नको सही जवाफ भेट्टाउन सकिएको मान्न सकिन्छ।