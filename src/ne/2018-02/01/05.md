---
title:  तिमीहरूसँग म सधैँ रहनेछु, अन्तसम्म नै 
date:   04/04/2018
---

चर्चको इतिहासको प्रमुख भागमा परमेश्वरका जनहरूले शैतान र उसलाई प्रतिनिधित्व गर्ने धार्मिक निकायले दु:ख, कष्ट र सतावटको सामना गर्नुपर्नेछ भनेर प्रकाशको पुस्तकले भविष्यवाणी गरेको छ। प्रकाश १२:६ (प्रकाश १२:१४ समेत)मा उल्लेखित १२६० दिनको भविष्यवाणीका दिनहरूलाई १२६० वर्षसम्म परमेश्वरको वचनमा मात्र अडिग रहने चर्चको बिरुद्धमा युद्ध छेड्नेछ भनेर औँल्याइएको छ। 

"पावललाई सम्राट निरोले सहिद बनाएको समयदेखि शताव्दीयौँ सम्म कुनै न कुनै रूपमा परमेश्वरका जनहरूले भयानक सतावटको सामना निरन्तररूपमा गर्नुपरेको थियो। अत्यन्त भयानक अपराधहरूको दोष इसाईहरूमाथि खन्याइएको थियो। फेरि अनेकौँ प्राकृतिक प्रकोपहरूलाई सृजना गर्न इसाईहरू नै दोषी छन भनेर मनगढन्ते अभियोग लगाइएको थियो। रोममा भएको अनिकाल, रोगव्याधी र भूकम्पहरू इसाईहरूकै कारणले भएका हुन् भनेर बेकारमा दोष लगाइएको थियो। इसाईहरू सार्वजनिकरूपमा शङ्का र घृणाका पात्रहरू भएको कारणले जासुसहरूले जस पाउन निर्दोष र निरपराध इसाईहरूलाई धोका दिन तयार भएका थिए। तिनीहरूलाई देश द्रोही, स्थानीय धर्म वा आस्थाका शत्रुहरू र समाजको निम्ति बिषादी तत्वहरू हुन् भनेर देश र समाजले अभियोग लगाएका थिए। धेरै धेरै इसाईहरूलाई सिंह तथा जङ्गली पशुहरूको सामु जिउँदै हुत्याएका थिए भने रङ्गशालाहरूमा कतिपयलाई जिउँदै जलाएका थिए।"-एलेन जी ह्वाइट, द ग्रेट कन्त्रोभर्सी, पृ. ४०बाट रूपान्तरित।

फेरि त्यही समयमा स्त्रीरूपी चर्च जङ्गलमा भागेर भूमिगत भएका थिए (प्रकाश १२:६)। चिलको जस्तो दुई पखेटाहरू भएको भनेर चर्च वा त्यस स्त्रीलाई सम्बोधन गरिएको छ। जहाँ हुनुपर्ने हो त्यहाँ उडेर गएकी थिइन् भनेर उनको बारेमा चित्रण गरिएको छ। जङ्गलमा उनलाई सम्हालिएको थियो र सर्प वा शैतानले उनलाई भेट्टाउन सकेको थिएन (प्रकाश १२:१४)। भयानक सतावटको बीचमा पनि परमेश्वरले बाँकी भएका केही विश्वासीहरूलाई सुरक्षित नै राख्नुभएको थियो र अन्तको समयमा पनि उहाँले त्यही गर्नुहुनेछ।

सारा इसाईहरू त्राही त्राही भइरहेको अन्तिम समयहरूमा र सतावटको पीडा खप्नुपरेको दिनहरूमा उहाँका जनहरूलाई येशूले यो वाचा दिनुभएको थियो, "युगको अन्तसम्म म तिमीहरूको साथमा हुनेछु" (मत्ती २८:२० रूपान्तरित)। उहाँलाई विश्वास गर्नेहरूले अनेकौँ पीडा र मृत्युको सामना गर्नुपरेतापनि उहाँको त्यस अचम्मको प्रतिज्ञालाई हामीहरूले कसरी बुझ्न सक्ने? (हेर्नुहोस् रोमी ८:३१-३९ र मत्ती १०:२८)।

> <p></p>
> "३१ हामीले यसमा के भन्ने त? यदि परमेश्वर हामीतर्फ हुनुहुन्छ भने, हाम्रो विरुद्ध को हुन्छ ? ३२ जसले आफ्नै निज पुत्रलाई बाँकी राख्नुभएन, तर हामी सबैका निम्ति उहाँलाई दिनुभयो, के उहाँले हामीलाई सबै थोक पनि उहाँकै साथमा दिनुहुनेछैन र ? ३३ परमेश्वरका चुनिएकाहरूका विरुद्धमा कसले अभियोग लाउनेछ ? धर्मी ठहराउने परमेश्वर नै हुनुहुन्छ भने, ३४ दण्डको आज्ञा दिने को हो? मर्ने त ख्रीष्ट येशू, हुनुहुन्छ, जो मरेकाहरूबाट जीवित पारिनुभयो, र परमेश्वरको दाहिने बाहुलीतर्फ हुनुहुन्छ, र हाम्रा निम्ति मध्यस्थ पनि गर्नुहुन्छ। ३५ कसले हामीलाई ख्रीष्टको प्रेमबाट अलग गर्ने? के सङ्कष्टले, अथवा दु:खले, वा खेदोले, वा अनिकालले, वा नग्नताले, अथवा खतराले वा तरवारले? ३६ यस्तो लेखिएको छ,  "तपाईंको खातिर हामी दिनभरि मारिन्छौं, काटिने भेड़ाहरूजस्तै हामीहरू गनिएका छौं।" ३७ होइन, यी सबै कुरामा हामीलाई प्रेम गर्नुहुनेद्वारा हामी विजेताहरूभन्दा पनि अझ बढ़ी छौं। ३८ किनकि म यो पक्का गरी जान्दछु, कि मृत्युले वा जीवनले, स्वर्गदूतहरूले वा प्रधानताहरूले, वर्तमानका कुराहरूले वा पछि हुने कुराहरूले, वा शक्तिहरूले, ३९ उचाइले वा गहिराइले, वा सारा सृष्टिमा भएका कुनै पनि कुराले, ख्रीष्ट येशू हाम्रा प्रभुमा भएका परमेश्वरको प्रेमबाट हामीलाई अलग गर्न सक्नेछैन।"

> <p></p>
> "तिनीहरूसँग नडराओ जसले शरीरलाई मार्छन्, तर आत्मालाई मार्न सक्दैनन्। बरु आत्मा र शरीर दुवैलाई नरकमा नाश गर्न सक्नेसँग डराओ"

जतिसुकै सतावट, पीडा, दु:खकष्ट, अनिकाल र मृत्युकै सामना गर्नुपरेतापनि प्रभु येशूलाई भित्रि मनदेखि प्रेमगर्नेहरूलाई परमेश्वरको प्रेमबाट छुटाउन सकिन्न। येशूको उपस्थिति हामीहरूमा हुन्छ। त्यो चाहे अहिले होस् वा समयको अन्तमा होस्। त्यसको अर्थ येशूलाई विश्वास गर्यो भन्दैमा हामीहरूमा दु:ख, पीडा, बिमार, परीक्षा र मृत्युपनि आउँदैन भनेको होइन। येशूलाई विश्वास गर्नेहरू कुनै खराब तत्वहरूबाट सुरक्षित हुनेछन् वा उसलाई सुरक्षा कवच पहिर्याइनेछ भनेर कहिल्यै पनि वाचा गरिएको छैन। तर त्यसको अर्थ प्रभु येशूद्वारा र उहाँले हाम्रो निम्ति के गर्नुभयो त्यसले गर्दा दु:ख कष्टमा पनि परमेश्वर हामीहरूसँग हुनुहुन्छ भनि आशा लिएर बाँच्न सक्छौँ र नयाँ स्वर्ग र नयाँ पृथ्वीमा हामीहरूले पाउने अनन्त जीवन सुरक्षित छ भनेर हामी ढुक्क हुनसक्छौँ। यस संसारमा हामीले जे सहनुपरेतापनि हामीलाई पनि पावलमा भएको जस्तो आशा र प्रतिवद्धतामा रहन सक्ने क्षमता परमेश्वरले दिनुहुन्छ। उनले भनेका थिए, "८ अब उप्रान्त मेरो निम्ति धार्मिकताको मुकुट राखिएको छ, जो धार्मिकताका न्यायाधीश प्रभुले त्यस दिन मलाई दिनुहुनेछ, र मलाई मात्र होइन, तर उहाँको पुनरागमन प्रिय मान्नेहरू सबैलाई दिनुहुनेछ।" (२ तिमोथी ४:८) यदि हामी येशूको आगमनलाई प्रिय ठान्छौँ तब हामीले पनि त्यो आशाको दावी गर्न सक्छौँ र पावलले पाएको प्रतिज्ञा हामीहरूको निम्ति पनि हो भनेर हामी ढुक्क हुनसक्छौँ।