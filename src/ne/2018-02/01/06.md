---
title:  व्यवस्था वा दश आज्ञा र सुसमाचार 
date:   05/04/2018
---

हामीहरू को हौँ भन्नेकुरा हामीहरूको सेभेन्थ-डे एडभेन्टिस्ट नाउँले बताउँछ। सेभेन्थ-डे भन्नाले हप्ताको सातौँ दिन साबथलाई औँल्याउँछ। तर केवल साबथदिनको मात्र प्रतिवद्धता नदेखाएर सम्पूर्ण दश आज्ञा मानव संसारको निम्ति कायमै रहेको हामी जिकिर गर्दछौँ। एडभेन्टिस्ट भन्नाले येशूको दोस्रो आगमनमा हामी विश्वास गर्छौँ भनेर देखाउँछ। यो सत्यको अस्तित्व त्यसबेलादेखि शुरूभयो जब येशू मानव शरीर लिएर आउनुभयो र हाम्रो पापको निम्ति हामीहरूको सट्टा उहाँ मर्नुभयो। त्यसले गर्दा हामीहरूको सेभेन्थ-डे नाउँले दुई निर्णायक र कहिल्यै अलग नहुने तत्वहरूको वर्तमान सत्यलाई प्रस्तुत गर्छ: परमेश्वरको दश आज्ञा वा व्यवस्था र सुसमाचार।

`व्यवस्था र सुसमाचार अर्थात् हामीमाथि परमेश्वरको प्रेमलाई देहायका पदहरूले कसरी झल्काउँछन्? हेर्नुहोस्: यर्मिया ४४:२३, रोमी ३:१९-२६ र रोमी ७:७`

> <p>यर्मिया ४४:२३</p>
> "तिमीहरूले धूप जलाएका, तिमीहरूले परमप्रभुको विरुद्धमा पाप गरेका र उहाँको आज्ञापालन नगरेका, अथवा उहाँको व्यवस्था, विधि र नियमहरू पालन नगरेका हुनाले यो सर्वनाश, जो आज देखिन्छ, तिमीहरूमाथि आएको हो।"

> <p>रोमी ३:१९-२६</p>
> "१९ अब हामी जान्दछौं, जे-जति व्यवस्थाले भन्छ, व्यवस्थामुनि हुनेहरूलाई नै भन्छ, कि हरेक मुख चूप रहोस्, र सारा संसार परमेश्वरको अघि जवाफदेही होस्। २० यसैकारण व्यवस्थाको कर्मले कोही प्राणी उहाँको दृष्टिमा धर्मी ठहरिनेछैन, किनकि व्यवस्थाद्वारा नै पापको चेतना हुन्छ।  २१ तर अब त व्यवस्थाविनै परमेश्वरबाट आउने धार्मिकता प्रकट भएको छ। त्यसैको गवाही व्यवस्था र अगमवक्ताहरूले दिएका छन्। २२ येशू ख्रीष्टमा विश्वास गर्ने सबैमाथि परमेश्वरको धार्मिकता विश्वासद्वारा प्रकट भएको छ। किनभने केही भेद छैन, २३ किनकि सबैले पाप गरेका छन्, र परमेश्वरको महिमासम्म पुग्नबाट चुकेका छन्। २४ परमेश्वरका अनुग्रहको वरदानले ख्रीष्ट येशूमा भएको उद्धारबाट तिनीहरू सित्तैँमा धर्मी ठहरिएका छन्। २५ परमेश्वरले ख्रीष्टलाई उहाँको रगतद्वारा प्रायश्चितको बलिदान स्वरूप प्रस्तुत गर्नुभयो, जुन प्रायश्चित विश्वासद्वारा ग्रहण गर्नुपर्दछ। यो काम परमेश्वरले आफ्नो धार्मिकता देखाउनलाई गर्नुभयो, किनभने उहाँको ईश्वरीय धैर्यमा अगाडिका पापहरूलाई उहाँले वास्ता गर्नुभएको थिएन। २६ परमेश्वर आफै धर्मी हुनुहुन्छ र येशूमा विश्वास राख्नेहरूलाई उहाँले धर्मी ठहराउनुहुन्छ भन्ने कुरा प्रमाण गर्नलाई उहाँले वर्तमान समयमा यो गर्नुभयो।"

> <p>रोमी ७:७</p>
> " हामीले के भन्ने त ? व्यवस्था पाप हो ? कदापि होइन! यदि व्यवस्था नभए मैले पाप थाहा पाउनेथिइनँ, किनकि "तैंले लोभ नगर" भनी व्यवस्थाले नभनेको भए लोभ गर्नु के हो सो थाहा पाउनेथिइनँ।"

सुसमाचार नै असल समाचार हो। सुसमाचार के हो भन्दा परमेश्वरको व्यवस्थालाई तोडेर हामीले पाप गरेतापनि ख्रीष्टले क्रुसमा के गर्नुभयो त्यसले गर्दा उहाँमाथिको विश्वासद्वारा हामीहरूको पाप क्षमा हुनसक्छ। परमेश्वरको दश आज्ञाहरूलाई भङ्ग गरेतापनि येशूले गर्दा हामी निर्दोष ठहरिन सक्छौँ। त्यतिमात्र नभएर परमेश्वरको व्यवस्थालाई पूरारूपमा पालन गर्न हामीलाई बल र शक्ति दिइएको हुन्छ।

त्यसकारण अन्तिम दिनहरूको सन्दर्भमा चर्चा गर्दा जब परमेश्वर र शैतानको बीचमा बिषेश निर्णायक घमासान विवाद वा युद्ध हुन्छ तब परमेश्वरका जनहरूको बारेमा विशेष चित्रण गरेर देखाइएको हुन्छ। त्यसमा हामीले अचम्म मान्नुहुन्न।

`प्रकाश १४:१२मा व्यवस्था र सुसमाचारको बीचमा के सम्वन्ध छ भनेर देखाइएको छ?`
> <p>प्रकाश १४:१२</p>
> "परमेश्वरका आज्ञाहरू पालन गर्ने र येशूमाथि विश्वास राख्ने सन्तहरूको धैर्य धारण यसैमा छ।" 

हामी सेभेन्थ-डे एडभेन्टिस्ट भएको हुनाले परमेश्वरको व्यवस्थालाई पालन गर्नुपर्छ भनेर हामी दावी गर्छौँ। तर कतिपय इसाईहरूले येशूको मृत्युपछि दश आज्ञाको औचित्य समाप्त भयो भनेर सेभेन्थ-डे एडभेन्टिस्टहरूलाई परम्परावादी भनेर आरोप लगाउँछन्। तर परमेश्वरप्रति प्रेम र उहाँको उद्धारप्रति आभारी भएर नै उहाँका आज्ञाहरूलाई शिरोपर गर्छौँ भनेर ती इसाईहरूलाई कसरी चित्त बुझाउने? यस विषयलाई समर्थन जनाउन देहायका पदहरूले कसरी बुझाउन खोज्छ?

> <p>व्यवस्था ११:१</p>
> "परमप्रभु आफ्ना परमेश्वरलाई प्रेम गर, र उहाँका आदेश, विधिविधान र आज्ञाहरू सधैँ पालन गर।" 

> <p>१ यूहन्ना ५:३</p>
> "परमेश्वरको प्रेम यही हो कि हामी उहाँका आज्ञाहरू पालन गर्दछौं, र उहाँका आज्ञाहरू भारपूर्ण छैनन्।"