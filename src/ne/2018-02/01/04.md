---
title:  स्वर्ग र पृथ्वीमा महान् युद्ध
date:   03/04/2018
---

हाम्रो पहिलो मातापिता आदम र हव्वाको पतनले संसारलाई पाप, दुष्ट र मृत्युमा डुबायो। यस संसारमा पाप भित्रिन पुग्यो र त्यसको भयानक नतिजाहरूको तत्कालीन  कारणहरूसँग मानिसहरूले बादबिवाद गर्न सक्छन् र असहमति पनि जनाउन  सक्छन्। कसको दोषले यहाँ पाप भित्रियो भनेर तर्कवितर्क गर्न सक्छन्। तर सारा मानिसहरूको जीवनमा भइरहेको सामाजिक, आर्थिक, शारीरिक, आत्मिक उथलपुथल, हिंसा र द्वन्द्वको वास्तविकतालाई कसले अस्वीकार गर्न सक्छ र? यसले हामी सवैलाई पीडादायी बनाएको छ छैन र?

हामी जगतमा भइरहेको विवाद वा परमेश्वर र शैतानको बीचमा भइरहेको मतभिन्नताको बारेमा चर्चा गर्छौँ। यो महान् विवाद सत्य छ र संसारको सेरोफेरोमा त्यो धारणा मनासिब भएको देखिन्छ। तर परमेश्वर र शैतानको बीचमा भइरहेको महान् विवादको उत्पत्ति जहाँ वा जहिले भएतापनि यो पृथ्वी त्यस विवादको युद्धभूमि  भइरहेको छ। अदनको बगैँचामा भएको पतनदेखि लिएर यस युगको अन्तमा हुने विभिन्न घट्नाहरूसम्म र येशूको आगमनको बारेमा बाइबलमा लेखिएको बृतान्तलाई परमेश्वर र शैतानको बीचमा भइरहेको महान् विवाद वा युद्धको इतिहास भनेर कहलाइन्छ। यस संसारमा जन्मिने प्रत्येक मानव प्राणी कुनै न कुनै रूपमा परमेश्वर र शैतानको बीचमा भइरहेको महान् वैचारिक युद्धमा सहभागी भइरहेको हुन्छ। यस संसारमा भइरहेको शैतानको नाच, मानिसहरूलाई आतङ्कित बनाउने चर्तिकला र मानव जगतमा परमेश्वरले खेलिरहनुभएको भूमिका र सधैँको निम्ति हुने युद्धको अन्तको  बारेमा बाइबलमा खुलस्तरूपमा व्याख्या गरिएको छ।

`परमेश्वर र शैतानको बीचमा भइरहेको नाटकीय युद्धको पर्दा प्रकाश १२:१-१७मा उघारिएको छ। स्वर्गबाट सुरू भएको लडाईँ यस पृथ्वीमा कसरी सारियो भनेर उक्त अध्यायले चित्रण गरेको छ। `

> <p></p>
> "१ स्वर्गमा एउटा आश्चर्यजनक चिन्ह देखियो: सूर्य पहिरिएकी एउटी स्त्री देखा परी, जसको पाउमुनि चन्द्रमा थियो, र त्यसले शिरमा बाह्र वटा ताराको मुकुट लाएकी थिई। २ त्यो गर्भवती थिई, र जन्माउने अवस्थाको पीडामा प्रसववेदनाले चिच्याइरहेकी थिई। ३ अनि स्वर्गमा अर्को एउटा चिन्ह देखियो: सात वटा शिर, दश वटा सिङ र शिरमा सात वटा मुकुट लाएको एउटा ठूलो रातो अजिङ्गर देखा पर्यो। ४ त्यसको पुच्छरले स्वर्गको एक तिहाइ ताराहरूलाई सोहोरेर पृथ्वीमा फालिदियो। बालक जन्मनासाथ त्यसलाई निलिहालूँ भनी त्यो अजिङ्गर बालक जन्माउन लागेकी स्त्रीको सामुन्ने खड़ा थियो। ५ त्यस स्त्रीले सारा जातिलाई फलामको डन्डाले शासन गर्ने एउटा छोरो जन्माई। त्यसको बालक परमेश्वरकहाँ उठाइएर उहाँको सिंहासनमा लगियो। ६ त्यो स्त्रीचाहिँ उजाड-स्थानभित्र भागी, जहाँ एक हजार दुई सय साठी दिनसम्म त्यसको पालनपोषण होस् भनेर परमेश्वरले त्यसको लागि ठाउँ तयार राख्नुभएको थियो। ७ अनि स्वर्गमा लड़ाइँ भयो। मिखाएल र तिनका दूतहरूले त्यस अजिङ्गरसँग युद्ध गरे। अजिङ्गर र त्यसका दूतहरूले पनि युद्ध गरे, ८ तर यिनीहरू हारे, र यिनीहरूका निम्ति स्वर्गमा कुनै ठाउँ रहेन। ९ त्यो ठूलो अजिङ्गर तल फालियो। त्यो प्राचीन सर्प, जो सारा संसारलाई बहकाउने दियाबलस वा शैतान हो। त्यो पृथ्वीमा फ्याँकियो र त्यसका दूतहरू त्यसका साथसाथै फ्याँकिए। १० तब मैले स्वर्गमा यसो भनिरहेको एउटा ठूलो आवाज सुनें,  "अब हाम्रा परमेश्वरको मुक्ति, शक्ति, राज्य र उहाँका ख्रीष्टको अधिकार आएको छ। किनकि हाम्रा भाइहरूलाई दोष लगाउने, जसले हाम्रा परमेश्वरको सामुन्ने तिनीहरूलाई दिनरात दोष लगाउँछ, त्यो तल फ्याँकिएको छ। ११ तिनीहरूले थुमाको रगत र आफ्ना गवाहीको वचनको कारण त्यसलाई जितेका छन्, र तिनीहरूले मृत्युसम्मै पनि आफ्नो ज्यानको माया राखेनन्। १२ "यसकारण हे स्वर्गमा रहनेहरू, तिमीहरू रमाओ। तर पृथ्वी र समुद्रलाई धिक्कार छ! किनभने आफ्नो समय अल्प छ भनी थाहा पाएर दियाबलस ठूलो क्रोधसाथ तिमीहरूकहाँ तल आएको छ।" १३ जब त्यस अजिङ्गरले आफू पृथ्वीमा फ्याँकिएको देख्यो, तब त्यसले छोरो जन्माउने त्यस स्त्रीलाई खेद्यो। १४ तर त्यस स्त्रीलाई त्यस सर्पको सम्मुखबाट उजाड-स्थानमा उड़ेर जानलाई ठूलो गरुडका दुई पखेटा दिइए। त्यो उजाड-स्थान साढ़े तीन वर्षसम्म त्यस स्त्रीको पालनपोषणको निम्ति तयार गरिएको थियो। १५ त्यस स्त्रीलाई बाढ़ले बगाओस् भनेर त्यस सर्पले स्त्रीको पछि आफ्नो मुखबाट नदीजस्तै पानी निकाल्यो। १६ तर पृथ्वीले त्यस स्त्रीलाई सहायता गर्यो, र अजिङ्गरले आफ्नो मुखबाट निकालेको नदी पृथ्वीले आफ्नो मुख उघारेर निलिदियो। १७ अनि त्यो अजिङ्गर समुद्रको किनारमा खड़ा भयो।(कतिपय नेपाली बाइबलमा निकालिएको हरफ: तब त्यो अजिङ्गर त्यो स्त्रीसँग क्रोधित भयो र त्यसका बाकी सन्तानसँग युद्ध गर्न गयो-अर्थात् तिनीहरूसँग जुनहरूले परमेश्वरका आज्ञाहरू पालन गर्दछन्  येशूको गवाही दिन्छन्। अनि त्यो अजिङ्गर समुद्रको किनारमा खडा भयो)।  

स्वर्गमा भएको लडाइँ उक्त अध्यायले उघारिदिएको र त्यो युद्ध यस पृथ्वीमा कसरी सारियो भनेर पनि देखाइएको छ। पहिलो युद्ध त्यो राक्षसरूपी अजिङ्गर वा शैतान र मिखायल (हिब्रू भाषामा यसको अर्थ: "परमेश्वर जस्तो को हुनुहुन्छ र?" हो)को बीचमा भएको थियो। । केवल सृष्टि गरिएको जीव लुशिफर शैतान भएर सृष्टिकर्ता येशूसँग (हिब्रू १:१,२, यूहन्ना १:१-४) युद्ध गर्यो र ऊ बागी अर्थात् विद्रोही भएर निस्क्यो।

यथार्थमा लुशिफर शैतान कसरी भयो त? उसले आफ्नै सृष्टिकर्ता परमेश्वरसँग विद्रोह गरेर स्वर्गका एक तिहाइ स्वर्गदूतहरू उसको पक्षमा ल्यायो। परमेश्वरको  सिहासन उसले ताक्यो र सारा जगतको मालिक हुने सुर उसमा आएको थियो। धर्मी र पापीहरूको युद्ध कुनै पुराण वा मिथक अनुसार कुनै देवीदेवताहरूको बीचमा भएको होइन भनेर बाइबलको देखाउँदछ। तर सृष्टि गरिएको जीवले सृष्टिकर्तामाथि बिद्रोह गरेको हो भनेर बाइबलले खुलाउँछ। शैतानले सृष्टिकर्तामाथि मात्र होइन सृष्टिमाथि पनि हमला गरेको र अहिलेपनि गरिरहेको कुरा बाइबलको इतिहास र वर्तमानका घटनाहरुले  बताउँछ।

स्वर्गमा ख्रीष्ट विरुद्धको युद्धमा पराजित भएपछि शैतानले भर्खरै मानवरूपमा जन्मनुएको येशूको पछि लागेर उहाँलाई नाश गर्न खोज्यो (प्रकाश १२:४)। कलिलो बालक येशूलाई राजा हेरोदमार्फत मार्न शैतान असफल भयो, उजाड स्थान अर्थात् मरुभूमिमा येशूलाई गरिएको परीक्षामा शैतानले हार खायो र कलबरीमा शैतानको शिर सदाको निम्ति झुक्यो। तर घाइते सिंह जस्तै शैतानले येशू ख्रीष्टका जनहरूसँग युद्ध गर्न अग्रसर भयो। इसाई इतिहासमा परमेश्वरका जनहरूमाथि इसाई भनाउँदाहरूद्वारा नै शैतानले युद्ध गरिको थियो र त्यो युद्ध अन्तिम समयसम्म जारी रहिरहनेछ (प्रकाश १२:१७)। जब सम्म शैतानको शिर वास्तविक रूपमै कुल्चाइएर सदाको निम्ति उसको अस्तित्व खतम हुँदैन तब सम्म शैतानले परमेश्वरका जनहरूसँग कुनै न कुनै रूपमा लडाईँ गरि नै रहेको हुन्छ। क्रुसपछि शैतानको दोस्रो र अन्तिम पराजित त्यसबेला हुनेछ जब येशू दोस्रो पल्ट आफ्नो महिमामा यस संसारमा ओर्लनुहुनेछ।

`शैतानले परमेश्वरका जनहरू र समस्त मानवप्राणीहरूसँग युद्ध गरिरहेको र द्वन्द्व मच्चाएर मानव जगतलाई अन्धकार वातावरणमा घचेटिरहेको विवरण बाइबलका विभिन्न पदहरूमा उल्लेख गरिएको छ। तैपनि त्यस अन्धकार द्वन्द्वको बीचमा प्रकाश १२:१-१२ले हामीलाई कस्तो खालको आशाको किरण देखाइएको छ? `

> <p></p>
> "१० तब मैले स्वर्गमा यसो भनिरहेको एउटा ठूलो आवाज सुनें, "अब हाम्रा परमेश्वरको मुक्ति, शक्ति, राज्य र उहाँका ख्रीष्टको अधिकार आएको छ। किनकि हाम्रा भाइहरूलाई दोष लगाउने, जसले हाम्रा परमेश्वरको सामुन्ने तिनीहरूलाई दिनरात दोष लगाउँछ, त्यो तल फ्याँकिएको छ। ११ तिनीहरूले थुमाको रगत र आफ्ना गवाहीको वचनको कारण त्यसलाई जितेका छन्, र तिनीहरूले मृत्युसम्मै पनि आफ्नो ज्यानको माया राखेनन्। १२ यसकारण हे स्वर्गमा रहनेहरू, तिमीहरू रमाओ। तर पृथ्वी र समुद्रलाई धिक्कार छ! किनभने आफ्नो समय अल्प छ भनी थाहा पाएर दियाबलस ठूलो क्रोधसाथ तिमीहरूकहाँ तल आएको छ।"