---
title:  थप जानकारी
date:   18/05/2018
---

"जुन मानिसले आफ्नो मालिकको एकमात्र सुनको सिक्का पायो त्यसले खाल्डो खनेर भुईँमा लुकाएर राख्यो। आफूसँग भएको सबभन्दा सानो बरदान वा प्रतिभालाई बढाउन उसले अलिकति पनि प्रयास गरेन। यो कथालाई प्रत्येक विश्वासीले चेतावनीको रुपमा लिनुपर्छ। अरू मानिसहरु कति धनी छन्, वा दक्ष छन् वा रोजगार छन्, मेरो त केही पनि छैन वा थोरैमात्र छ भन्ने मनस्थिति बोकेका विश्वासीहरूले ख्रीष्टको सेवाको निम्ति केही नगरी बस्नु नसुहाउने कुरा हो।  सानो- ठूलो, उच-निच भनेर आफूलाई कमजोर र निष्क्रिय बनाउनु विश्वासीहरुको ठूलो भूल हो। जब परमेश्वरले मानिसहरूलाई बरदानहरू दिनुहुन्छ तब उहाँले मानिसको चरित्र वा स्वभावलाई जाँचेर दिनुहुन्छ। जुन मानिस आफूसँग थोरै छ, वा सानो दक्षता वा प्रतिभा छ भनेर  त्यसलाई वेवास्ता गरेर बस्छ भने त्यो मानिस बेकारको वा कमजोर नै बन्न सक्छ। त्यस्तो मानिसले पाँचै सुनको सिक्का पाएपनि उसले लुकाएर राख्छ जसरी एउटालाई मटोमुनि लुकाएको थियो। उसले पाएको दक्षता, सानै काम किन नहोस् वा प्रतिभालाई प्रयोग नगरी दुरुपयोग गर्यो भने उसले स्वर्गबाट पाएको बरदानलाई हेला गरेको ठहरिन्छ। येशूले भन्नुभयो "जो थोरै कुरामा विश्वासिलो हुन्छ त्यो धेरैमा पनि विश्वासिलो वा भरपर्दो हुन्छ" लूका १६:१०। सानो झिनो भनेर कतिपय मानिसहरूले स-साना कुराहरूलाई अबमूल्यन गरेका हुन्छन्। तर मानिसको जीवनमा खास चाहिने चरित्र, स्वभाव वा अनुशासन त्यही सानो र मसिनो कुराहरूले सजिएको हुन्छ। स-साना कुराहरू महत्त्वका छैनन् भनेर वेवास्ता गरियो भने हाम्रो चरित्र निर्माणमा धेरै सङ्कट वा जोखिम आइपर्नेछ।"-एलेन जी ह्वाइट, क्राइस्ट अबजेक्ट लेसनस्, पृ. ३५५,३५६बाट रूपान्तरित।

**चिन्तनमनन्**

`अ. 	कतिपय मानिसहरू अनेकौँ दर्शन, राजनैतिक वाद वा आदर्शका कुरा गर्छन्। तिनीहरू भन्दछन् कि यस पृथ्वीलाई आदर्श बनाउने तरिकाहरू हामीसँग छन्। ती केही बाद वा तर्कहरू के के हुन् जो प्रायजसो सबै असफल भएको प्रमाणित भएका छन्?`

`आ.  	परमेश्वरका वचनहरू पालन गर्दा हाम्रो विश्वास र निष्ठा अटल किन हुन्छ? काम बिनाको विश्वास मूर्दा विश्वास हो भनेर याकूबले किन भन्छन् (याकूब २:२६)? येशूलाई विश्वास गर्ने र दश आज्ञा पालन गर्नेहरूलाई अनेकौँ विपतहरू आउँछन् भनेर थाहा पाइरहदा  सानो ठूलो जे परिआएपनि सामना गर्न तयार हुन किन जरुरी छ?`

`इ.  	दश कन्याको बारेमा अझ सोच्नुहोस्। कतिपय इसाईहरू देखावटी रूपमा इसाई हुँ भन्छन् (जय मसीह नभनी जय मसी पनि भन्ने आँट गर्छन्), तिनीहरू इसाईले जस्तै काम गर्छन् र देखाउँछन् पनि तर उक्त दश कन्याको उखानलाई एक चेतावनीको रूपमा हामीले कसरी लिनुपर्छ? हामी पनि मूर्ख कन्याहरू जस्तै आफूले आफैलाई धोका नदिने खालका भएर कसरी बस्ने?`

`ई. 	चुनिएकाहरूलाई पनि धोका दिन कोसिस गर्नेछ भन्नुको अर्थ के हो? तिनीहरूलाई पनि कसरी धोका दिन सक्छ र? चुनिएकाहरू भन्नुको अर्थ के हो वा कसलाई सम्बोधन गरिएको छ ? (मत्ती २४:३१, रोमी ८:३३, कलस्सी ३:१२) शैतानले ल्याउने अनेकौँ ठूला-ठूला छल वा धोकापूर्ण चालबाजीको बारेमा "चुनिएकाहरूलाई पनि धरापमा पार्नेछन्" भन्ने पदरुले कसरी व्याख्या गर्छ?`