---
title:  तपाईँसँग भएको प्रतिभाको प्रस्फुटन तथा दक्षता र ज्ञानको प्रयोग हुनुपर्छ
date:   17/05/2018
---

`परमेश्वरले हामी सबैलाई हाम्रो क्षमता अनुसार बरदान, दक्षता वा काम गर्ने जिम्मेवारी सुम्पिनुभएको छ। येशूको आगमनको निम्ति तयार भएर हात बाँधेर बस्ने होइन तर आफ्नो खुबी अनुसार काममा लगनशील भएर लाग्नुपर्छ भनेर मत्ती २५:१३-३०ले कसरी सिकाउँदछ? हेर्नुहोस्: "१३ यसकारण जागा रहो, किनकि त्यो दिन र त्यो घड़ी तिमीहरूलाई थाहा छैन। १४ किनकि योचाहिँ कुनै मानिसजस्तो हो, जसले परदेश जाँदा आफ्ना नोकरहरूलाई बोलाई आफ्नो धन-सम्पत्ति तिनीहरूलाई जिम्मा दिए। १५ तिनले हरेकलाई तिनीहरूका आ-आफ्नो योग्यताअनुसार एउटालाई पाँच सुनका सिक्का, अर्कालाई दुई र अर्कालाई एक दिएर तिनी गइहाले। १६ तब पाँच सुनका सिक्का पाउनेले तुरुन्तै गएर त्यो व्यापारमा लगाइकन अरू पाँच सिक्का कमायो। १७ त्यसरी नै दुई सिक्का पाउनेले पनि अरू दुई कमायो। १८ तर एक सिक्का पाउनेले चाहिँ गएर भूइँ खनेर आफ्ना मालिकको धन लुकाइराख्यो। १९ धेरै दिनपछि ती नोकरहरूका मालिक आए, र तिनले तिनीहरूसँग हिसाब मागे। २० तब पाँच सुनका सिक्का पाउने नोकरले अरू पाँच सिक्का ल्याई अगाडि आएर यसो भन्यो, "हजूर, तपाईंले मलाई पाँच सिक्काको जिम्मा दिनुभएको थियो। हेर्नुहोस्, मैले अरू पाँच सिक्का कमाएको छु।" २१ मालिकले त्यसलाई भने, "स्याबास, असल र विश्वासी नोकर! तिमी थोरै कुरामा विश्वासी भयौ, अब म तिमीलाई धेरै कुराको जिम्मा दिनेछु। तिमी आफ्ना मालिकको खुशीमा सहभागी होऊ।" २२ दुई सिक्का पाउनेले पनि आएर भन्यो, "हजूर, तपाईंले मलाई दुई सिक्का दिनुभएको थियो। हेर्नुहोस्, मैले अरू दुई सिक्का कमाएको छु।" २३ त्यसका मालिकले त्यसलाई भने, "स्याबास, असल र विश्वासी नोकर, तिमी थोरै कुरामा विश्वासी भयौ, अब म तिमीलाई धेरै कुराको जिम्मा दिनेछु। तिमी आफ्ना मालिकको खुशीमा सहभागी होऊ।" २४ एक सुनको सिक्का पाउनेले पनि आएर भन्यो, "हजूर, नरोपेको जग्गाबाट कटनी गर्ने र ननिफनेको ठाउँबाट बटुल्ने तपाईं कठोर मानिस हुनुहुन्छ भन्ने मलाई थाहा थियो। २५ यसैले मलाई डर लाग्यो, र गएर तपाईंको सिक्का मैले माटोमुनि लुकाइराखें। हेर्नुहोस्, यो तपाईंको सिक्का लिनुहोस्।" २६ त्यसका मालिकले त्यसलाई जवाफ दिए, "ए दुष्ट, अल्छे नोकर,नरोपेको ठाउँमा कटनी गर्छु, र ननिफनेको ठाउँबाट बटुल्छु भनेर तिमीले जानेको थियौ भने, २७ तिमीले मेरो धन साहूकहाँ राख्नुपर्नेथियो, र आएर मैले मेरो धन ब्याजसमेत फिर्ता पाउनेथिएँ। २८ यसकारण त्यसबाट यो सिक्का खोस, र जससँग दश सिक्का छ त्यसलाई देओ। २९ किनभने जससँग छ त्यसलाई अरू दिइनेछ, र त्यससँग प्रशस्त हुनेछ। तर जससँग छैन त्यससँग भएको पनि त्यसबाट खोसिनेछ। ३० त्यस बेकम्मा नोकरलाई चाहिँ बाहिरी अन्धकारमा फालिदेओ, जहाँ मानिसहरू रुनेछन् र दाह्रा किट्नेछन्।"  `

माथि उल्लेख गरिएको अर्तीकथा र त्यो भन्दा अघिको अर्तीकथाले येशूको दोस्रो आगमनभन्दा पहिले हामी कसरी तयार रहनुपर्छ भनेर चर्चा गरेको पाउँछौँ। ती दुवैमा दुई खालका विश्वासी समूहहरूको बारेमा खुलाइएको पाइन्छ| ती हुन् येशूको आगमनको निम्ति तयार भएर बस्ने र उहाँको आगमनको वास्ता नगरी आफ्नै पाराले जीवन बिताइरहने। आत्मिक जीवनलाई वेवास्ता गरेर बस्नेहरूले अनन्त जीवन गुमाउनुपर्नेछ भनेर दुवै अर्तीकथाले छर्लङ्ग पारेको छ।

दश कन्याको अर्तीकथामा उल्लेख गरिएको तेल मानिसमा हुनुपर्ने पवित्र आत्माको प्रतीक हो भने सुनको सिक्काले मानिसमा भएको दक्षता, सीप वा  प्रतिभालाई जनाउँदछ। अङ्ग्रेजी भाषामा सुनको सिक्कालाई टालेन्ट भनेर प्रयोग गरिएको छ। टालेन्ट (talent) भन्ने शब्द ग्रीक भाषा टालेन्टा  (talanta)बाट आएको हो। त्यसको अर्थ "पवित्र आत्माका विशेष बरदानहरू हुन् र त्यसमा मानिसमा भएका स्वाभाविक र आ-आफ्नै दक्षता, प्रतिभा र सीप आदि पर्दछन्।"-द एसडिए बाइबल कमेन्टरी, ठेली ५, ५१०बाट रूपान्तरित।

माथिको अर्तीकथामा भएका सबै नोकरहरूले सुनका सिक्काहरू आफ्ना मालिकबाट पाएका थिए। ती नोकरहरूले पाएका सिक्काहरू आफ्नै नभएर मालिकका थिए भनेर उल्लेख गरिएको छ (मत्ती २५:१४)। तिनीहरूको क्षमता अनुसार ती सिक्काहरू दिइएका थिए र त्यसलाई चलाउने अधिकार पनि तिनीहरूले पाएका थिए (मत्ती २५:१५)। ती उपहार तिनीहरूको भरोसामा छोडिएको थियो। त्यसको अर्थ ती सिक्काहरूलाई संचित गर्ने अभिभारा ती नोकरहरूलाई दिइएको थियो। ती सिक्काहरूलाई उपयोग गरेर आफ्नो जिम्मेवारी देखाऊन भन्ने मालिकको अपेक्षा थियो। त्यसकारण जब मालिक फर्केर आए तब उनले तिनीहरूसँग तिनीहरूको हिसाब मागेका थिए (मत्ती २५:१९)।

आत्मिक बरदानहरू पवित्र आत्माबाट आउँदछन् (१ कोरन्थी १२:१-११, २८-३१ र एफिसी ४:११)। त्यसको अर्थ मसँग धेरै प्रतिभा, दक्षता, काम गर्ने सीप केहि छैन वा जे छ त्यो केवल सानो वा थोरै छ भन्नेहरुले पनि यो अर्तीकथाबाट शिक्षा लिन सक्नुपर्छ। दिने मानिस नभए कसैले पनि उपहारहरू पाउदैनन्। त्यसकारण ती मानिसहरूले जुन उपहार वा सुनका सिक्काहरू वा काममा लगानी गर्न पैसा पाए ती पवित्र आत्माबाट नै सबभन्दा उत्तम उपहार पाएका थिए।

हामीमा भएका बरदान, प्रतिभा, काम गर्ने शैली, दक्षता आदि ख्रीष्टबाट नै हामीले पाएका हौँ। तर त्यसलाई सही तरिकाले चलाउन पवित्र आत्मालाई हामीले कसरी ग्रहण गरेका छौँ त्यसमा भर पर्छ र साथै हाम्रो जीवन परमेश्वरमा कतिको अर्पण गरेका छौँ त्यसमा पनि हामीमा भएका बरदानहरूको उपदेयता भरपर्छ। एक जना नोकरले एउटामात्र सुनको सिक्का पाएको थियो (अहिलेको मोलमा त्यो एक सिक्काको भाऊ सय डलर वा कमसेकम दस हजार रुपैयाँ हो)।त्यो पैसालाई उपयोग नगर्दा त्यो नोकर बेकारको मानिस हुन पुग्यो र त्यो उसको निम्ति ठूलो भूल साबित भयो। उसलाई उसको क्षमता अनुसार उपहार त दिइएको थियो तर उसले त्यसलाई चलाएन। आफूमा भएको उपहारलाई उसले लगानी गरेन र बढ्न दिएन। मालिकको अनुग्रहले पाएको त्यो उपहारलाई चलाउन अलिकति पनि उसले कोसिस गरेन। कतिपय मानिसहरू काम केही छैन भनेर त्यतिकै बसे जस्तै, उसले पनि आफ्नो खुबी अनुसार आफूले पाएको पैसा केही नगरी त्यसै हात बाँधेर बस्यो। त्यस्ता मानिसहरू  चाहे इसाई नै किन नहुन् येशूले “अल्छि” र “दुष्ट” भनेर तिनै मानिसहरुलाई सम्बोधन गर्नु भएको हो भनेर बुझ्नु पनि उत्तिकै जरुरी देखिन्छ|(मत्ती २५:२६)।

`अन्तिम समयहरू र उहाँको आगमनको सन्दर्भमा येशूले त्यो सुनको सिक्काको अर्तीकथा भन्नुभएको थियो। हामीमा भएका दक्षता, खुबी, प्रतिभा आदिलाई पनि अन्तिम दिनहरूमा उहाँको आगमन कहिले हुनेछ भनेर थाहा नभएपनि कसरी प्रयोग गरेर तयार भएर बस्ने?`