---
title:  थप जानकारी
date:   20/04/2018
---

"प्रकाशको पुस्तकमा परमेश्वरको बारेमा गहिरो कुराहरूको चित्रण गरिएको छ। "प्रकाश" नाउँ आफैले हामीहरूको आत्मिक आँखालाई प्रज्वलित तुल्याउँछ। कतिपय मानिसहरूले यस पुस्तकमा लालमोहर लगाइएको छ र यसलाई बुझ्न सकिदैन भनेर अन्यायपूर्ण धारणा राख्दछन्। प्रकाशको अर्थ नै कुनै कुरा लुकेको छ भने त्यसलाई देखाउने हो। त्यस पुस्तकमा रहेका रहस्यहरूलाई परमेश्वर आफैले उहाँका सेवकलाई प्रकट गर्नुभएको थियो। र सबैले पढुन भनेर नै परमेश्वरले त्यस्तै रूपमा रच्नुभएको हो। यूहन्नाको समयसम्मका लागि मात्र होइन तर युगको अन्तमा रहने मानिसहरूको निम्ति पनि उक्त सत्यहरूलाई सम्बोधन गरिएको छ। त्यस पुस्तकमा उल्लेख गरिएका भविष्यवाणीका दृश्यहरू केही बितिसकेका छन् भने केही बित्दै गरेको देखाइन्छ। युगको अन्त्यमा हुने स्वर्गको राजकुमार र अन्धकारको शक्तिको बीचमा हुने महान् युद्ध वा संघर्ष हुन बाँकी भएको पनि कुनै दृश्यहरूले देखाउँदछन। साथै कुनै दृश्यहरूले मुक्ति पाएकाहरूले नयाँ पृथ्वीमा पाउने बिजयको स्वाद र आनन्दको अनुभव पनि प्रकाशको पुस्तकले कोर्दछ।"-एलेन जी ह्वाइट, द आक्टस् अभ आपोस्ट्लस्, पृ. ५८४बाट रूपान्तरित।

प्रकाशको पुस्तकमा उल्लेखित केही पदहरू यस अध्यायमा हेर्यौँ। पुस्तकको शुरूमा र अन्तमा के लेखिएको छ सो पनि हामीले हेर्यौँ। ती केही पदहरूले येशूको बारेमा के प्रकट गरेको छ र उहाँको बारेमा के भन्छ सो पनि हामीले हेर्यौँ। पुरानो करारको ऐतिहासिक वचनहरूले येशूको बारेमा जे औँल्याएतापनि प्रकाशको पुस्तकले प्रभु येशूको बारेमा हामीलाई धेरै कुराहरू सिकाउँदछ। प्रकाश ३:१४, ५:५,६, ७:१४, १९:११-१६ले येशूको बारेमा अझ थपेको छ। जब हामी ती सबै पदहरूलाई मिलाएर हेर्छौँ तब त्यसले येशूको बारेमा प्रभावकारी चित्रण गरेको छ र उहाँलाई पछ्याउँछु भनेर दावी गर्नेहरूको निम्ति ती चित्रणहरू अर्थपूर्ण मान्नु हुन आउछ।

**चिन्तनमनन**

`अ.	नयाँ करारभरि बारम्बार पुरानो करारका पुस्तकहरूबाट उदधृत गरिएका वचनहरूले हाम्रो निम्ति त्यो किन महत्त्वपूर्ण हुनगएको छ? हाम्रो बिश्वासको केन्द्रविन्दु पवित्र धर्मशास्त्र बाइबल कसरी हुनुपर्छ र परमेश्वरको वचनलाई हामीले किन गम्भीररूपमा लिनुपर्छ भनेर थाहा पाउनु किन जरुरी छ? हाम्रो व्यक्तिगत जीवनमा र चर्चको जीवनमा बाइबलको आधिपत्यलाई कुनै न कुनै प्रकारले घटाउने तत्वहरूबाट हामीले कसरी जोगिनुपर्छ?`

`आ. 	प्रकाशको पुस्तक सरसर्ती हेर्नुहोस्। येशूको बारेमा विशेष के बताइएको छ सो जम्मा गरेर लेख्नुहोस्। हाम्रो प्रभु येशूको स्वभाव, काम, शक्ति र चरित्रको बारेमा के के भनिएको छ? ती पदहरूले तपाईँलाई कस्तो सान्त्वना मिल्दछ?`

`इ. 	मृत्यु, आतङ्क, पीडादायी दु:खकष्ट जस्ता तत्वहरूले डुवाइरहेको यस संसारमा पुनरुत्थानको सन्देशले हामीलाई कस्तो आशा र सान्त्वना दिन्छ?`