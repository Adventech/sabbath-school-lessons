---
title:  येशू र प्रकाशको पुस्तक
date:   14/04/2018
---

### यस अध्यायका मूल पदहरू
१ कोरन्थी १०:१-११, प्रकाश १२:१-१७,    १९:११-१५, एफिसी १:२०य प्रकाश ११:१९, १:१०-१८।

> <p>यस अध्यायको मूल सार पद</p>
> "जो बिजयी छ उसलाई मेरो सिंहासनमा मसँग बस्न अधिकार प्रदान गर्नेछु, जसरी म पनि बिजयी भएर मेरा पिताको सिंहासनमा बसेँ" (प्रकाश ३:२१ रूपान्तरित)।

नयाँ करारको पुस्तकलाई सरसर्ती हेर्दा पनि नयाँ करारका पुस्तकहरूले पुरानो करारका पुस्तकहरूमा लिखित समय र घट्नालाई सम्बोधन गरेर लेखिएको पाइन्छ। कुनै न कुनै प्रकारले नयाँ करारले पुरानो करारको पुस्तकलाई उद्धृत गरेर नयाँ करारको औचित्यलाई साबित गरेको पाइन्छ। येशूले आफू र आफ्नो सेवाकार्यलाई अनुमोदन गर्न पुरानो करारका शास्त्रहरूलाई नै औँल्याएर त्यहाँ लेखिएका वचनहरू पूरा हुनुपर्छ भन्नुभएको थियो (मत्ती २६:५४,५६: मर्कूस १४:४९, यूहन्ना १३:१८, १७:१२ आदि)। त्यही कुरा प्रकाशको पुस्तकको बारेमा पनि भन्न सकिन्छ। पुरानो करार बिशेष गरेर दानिएलको पुस्तक बिना प्रकाशको पुस्तक बुझ्न झन्डै असम्भब छ भने पनि हुन्छ। त्यसै कारण हामी दुवै पुस्तकहरूलाई तुलना गरेर अध्ययन गर्छौँ।

प्रकाशको पुस्तकमा उल्लेख गरिएको पुरानो करारका पुस्तकहरू र बाँकी सबै पुस्तकहरूले एक निर्णायक बिषयबस्तुलाई औँल्याउँछ। त्यो हो येशूको प्रकटीकरण । प्रकाशको पुस्तकको मूल बिषयबस्तु नै येशू हुनुहुन्छ। उहाँ को हुनुहुन्छ, उहाँले मानिसहरूलाई के गर्नुभयो र अन्तको समयमा उहाँले के गर्नुहुनेछ भन्ने बिषयबस्तुहरूले प्रकाशको पुस्तक भरिएको छ। अन्तिम समयमा हुने घटनाहरूलाई अध्ययन गर्दा जहिले पनि येशूलाई नै अगाडि राख्नुपर्छ र उहाँलाई नै केन्द्रबिन्दु बनाउन आवश्यक भएको विषय सबैले महसुस गर्नुपर्छ। प्रकाशको पुस्तकले त्यसै गरेको छ। यस अध्यायमा प्रकाशको पुस्तकमा गरिएको येशूको बर्णन  हेर्नेछौँ।