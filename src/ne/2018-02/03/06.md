---
title:  'प्रकाशको पुस्तकमा येशू ख्रीष्ट: भाग २'
date:   19/04/2018
---

`अब येशूले आफ्नै बारेमा के भन्नुहुन्छ? हेर्नुहोस् प्रकाश १:१०-१८`

> <p>प्रकाश १:१०-१८</p>
> " १० प्रभुको दिनमा म आत्मामा थिएँ, र तुरहीको जस्तो एउटा चर्को आवाज मेरो पछाडि यसो भनिरहेको मैले सुनें, ११ “तिमी जे देख्तछौ, सो एउटा पुस्तकमा लेख, र सातै वटा मण्डलीलाई पठाऊ, अर्थात् एफिसस, स्मुर्ना, पर्गामम, थिआटीरा, सार्डिस, फिलाडेल्फिया र लाउडिकियालाई।” १२ मसँग बोल्नेलाई हेरौं भनेर म पछि फर्के। फर्केर हेर्दा सात वटा सुनका सामदान १३ र सामदानहरूका माझमा मानिसको पुत्रजस्तै पाउसम्मै पोशाक लाउनुभएको र छातीमा सुनौला चौडा फित्ता लाउनुभएको एक जनालाई मैले देखें। १४ उहाँका शिर र केश ऊनजस्तो सेता र हिउँजस्तै सेता, र उहाँका आँखा आगोका ज्वालाजस्तै थिए। १५ उहाँका पाउहरू आगोको भट्टीमा खारेर टल्काइएका काँसाजस्ता थिए, र उहाँको सोरचाहिँ उर्लिंदो पानीहरूको आवाजजस्तै थियो। १६ उहाँको दाहिने बाहुलीले सात वटा ताराहरू पक्रिराखेको थियो, र उहाँको मुखबाट धारिलो दुईधारे तरवार निस्केको थियो। उहाँको मुहारचाहिँ पूरा तेजमा चम्केको सूर्यजस्तै थियो। १७ जब मैले उहाँलाई देखें, तब म मरेतुल्य भएर उहाँका पाउमा परें। तर उहाँले आफ्नो दाहिने बाहुली यसो भनेर ममाथि राख्नुभयो, “नडराऊ, आदि र अन्त्य १८ र जीवितचाहिँ म नै हुँ। म मरेको थिएँ। हेर, म सदासर्वदाको निम्ति जीवित छु, अनि मृत्यु र पातालका साँचाहरू मसित छन्।"

स्वर्गमा रहेको पवित्र मन्दिरको पहिलो भाग वा कोठामा येशू उभिनुभएको ती पदहरूले देखाइएको छ। येशूको तेजस्वीमय महिमाको दर्शन र उहाँले खेलिरहनुभएको भूमिका यस्तो महान् थियो कि यूहन्ना डरले काँपेर उहाँको पाऊमा घोप्टिन पुगे। ममतामयी येशूले यूहन्नालाई सान्त्वना दिँदै नडराऊ भनेर ढाढस दिनुभएको थियो। आफू अल्फा र ओमेगा, अर्थात् पहिलो र अन्तिम भनेर औँल्याउनुभएको थियो। यो सम्बोधनले उहाँ सनातन परमेश्वर हुनुहुन्छ भनेर उहाँको अस्तित्वको बारेमा पहिचान दिँदछ। पछि उहाँले आफ्नो मृत्यु र पुनरुत्थान तथा उहाँको पुनरुत्थानले ल्याउने आशाको बारेमा चर्चा गर्नुहुन्छ। मृत्यु र पातालको साँचो उहाँसँग छ। जब लाजरसको मृत्युपछि उनका दिदी मार्थालाई जे भन्नुभएको थियो त्यही कुरा यूहन्नाले यहाँ दोहोर्याउँछन्: "पुनरुत्थान र जीवन मै हुँ। जसले मलाई विश्वास गर्छ ऊ मरेतापनि जीउनेछ। र जो मलाई विश्वास गरेर बाँचिरहन्छ त्यो कहिल्यै मर्नेछैन। के तिमीले यो विश्वास गर्छौ?" (यूहन्ना ११:२५,२६ रूपान्तरित)।

सम्पूर्ण येशूभक्तहरूमा रहेको आस्थाको केन्द्रबिन्दुलाई येशूले मार्था र यूहन्ना मार्फत औँल्याउनुहुन्छ। त्यो हो पुनरुत्थानको आशा। त्यो नभए यस संसारमा हामीहरूको अस्तित्वको उद्देश्य के छ र?

`फेरि प्रकाश २२:७,१२,१३ पढ्नुहोस्। यी पदहरूले पनि येशूको बारेमा के भन्छ? `

> <p>प्रकाश २२:७,१२,१३</p>
> " ७ “हेर, म चाँड़ै आउँदैछु। यस पुस्तकको अगमवाणीका वचन पालन गर्ने धन्यको हो। १२ “हेर, म चाँड़ै आउँदैछु। हरेक मानिसलाई उसले गरेअनुसार दिने प्रतिफल मसँग छ। १३ म अल्फा र ओमेगा, पहिलो र अन्तिम, आदि र अन्त्य हुँ।"

"येशू ख्रीष्ट अल्फा र ओमेगा हुनुहुन्छ। उहाँ पुरानो करारको उत्पत्ति र नयाँ करारको प्रकाशमा अन्त्यको परमेश्वर हुनुहुन्छ। दुवै पुस्तकहरूमा येशू ख्रीष्ट भेटिनुहुन्छ। दोस्रो आदमको आज्ञाकारिताबाट परमेश्वर र आदम वा मानवको बीचमा पुनर्मिलन भएको छ। शैतानले ल्याएको परीक्षालाई दोस्रो आदम येशूले जित्नुभएर परमेश्वरको चाहनालाई पूरा गर्नुभएको थियो। पहिलो आदमको लज्जास्पद,असफल र पतनलाई येशूले उद्धार गर्नुभएको थियो।"-एलेन जी ह्वाइट कमेन्टस्, द एसडिए बाइबल कमेन्टरी, ठेली ६, पृ. १०९२,१०९३द्वारा रुपान्तरित। हो येशू शुरू र अन्त हुनुहुन्छ (त्यसको अर्थ हामीहरूको विश्वासको शुरू र अन्त उहाँ नै हुनुपर्छ अरू कुनै व्यक्तिविशेष होइन|अनुवादकको टिप्पणी)। उहाँले शुरूमा हामीलाई सृष्टि गर्नुभयो र उहाँले पुनसृष्टि अन्तमा गर्नुहुनेछ।

प्रकाशको पुस्तकले हामीलाई इतिहासमात्र होइन युगको अन्तको बारेमा सिकाउने भएकोले यो अझै पनि येशूको बारेमा र येशूलाई प्रकट गर्ने प्रकाश हो। अन्तको युगको बारेमा हामीले जे अध्ययन गरेतापनि त्यस अध्ययनको केन्द्रबिन्दु येशू नै हुनुपर्छ वा उहाँलाई नै मध्यनजरमा राखेर अध्ययन गरिनुपर्छ।

`हाम्रो जीवनको प्रत्येक दिनमा येशूलाई नै केन्द्रविन्दु बनाएर अघि बढ्न कस्ता तरिकाहरू अपनाउनुपर्छ?`