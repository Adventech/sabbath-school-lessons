---
title:  नयाँ करारमा सातौँ दिन साबथ
date:   09/05/2018
---

हप्ताको पहिलो दिन आइतबारलाई नै सातौँ दिन पवित्र बिश्रामबारबाट सारिएको भनेर इसाईहरूले अगाडिको बुँदामा उल्लेख गरेका केही पदहरूलाई लिएर सिकाइएको हामीले हेरयौँ  । तर यथार्थमा भन्ने हो भने हप्ताको पहिलो दिन साबथको गरिमालाई लिएर नयाँ करारमा उल्लेख गरिएको प्रत्येक पदहरूले त्यस समयका विश्वासीहरूले पालना गरेका थिए भनेर पुष्टि गरिएको पाइन्छ। शुरूका चेला तथा विश्वासीहरूले दश आज्ञा कायमै भएको  थियो भनेर तिनीहरूकै जीवनको क्रियाकलापबाट देखाएका थिए।

`येशूले आफ्नो काम शुरूगर्नुभन्दा पहिले र उहाँको मृत्युपछि पनि हप्ताको सातौँ दिन साबथलाई कसरी पवित्र ठानेर उहाँले र अरू चेलाहरूले पालना गरेका थिए भनेर देहायका पदहरूले कसरी बताउँछन्? हेर्नुहोस्: लूका ४:१४-१६ "१४ येशू पवित्र आत्माको शक्तिमा गालीलमा फर्कनुभयो, र उहाँको विषयको कुरा वरिपरिका सबै ठाउँमा फिँजियो। १५ उहाँले सभाघरहरूमा शिक्षा दिन लाग्नुभयो, र सबैले उहाँको प्रशंसा गर्थे। १६ उहाँ नासरतमा आउनुभयो, जहाँ उहाँ हुर्कनुभएको थियो। उहाँ आफ्नो आदतअनुसार शबाथ-दिनमा सभाघरमा जानुभयो, र पढ्नलाई खड़ा हुनुभयो।" र लूका २३:५५-५६ "५५ गालीलबाट उहाँको साथमा आउने स्त्रीहरू पछिपछि गए, र त्यो चिहान हेरे, र उहाँको लाश कसरी राखियो सो देखे। ५६ तब फर्केर तिनीहरूले सुगन्धित द्रव्य र अत्तरहरू तयार गरे। अनि व्यवस्थाको आज्ञाअनुसार शबाथमा तिनीहरूले विश्राम गरे।"   `

येशूसँग रहेका स्त्रीहरूले आज्ञा अनुसार साबथमा बिश्राम लिए भन्ने कुरालाई सोच्नुहोस् (लूका २३:५६)। त्यो आज्ञा सिनैको पहाडमा परमेश्वरले ढुङ्गाको पाटीमा लेख्नुभएको दश आज्ञाहरू मध्ये चौथो आज्ञा हो भन्ने सजिलैसँग बुझिन्छ। त्यसकारण तिनीहरूले येशूसँग रहँदा जे जे सिके त्यसले साबथ समावेश भएको दश आज्ञाहरूलाई वेवास्ता गर्नुपर्छ भनेर सिकेका थिएनन्। वास्तविकरूपमा भन्ने हो भने येशूले आफ्ना चेलाहरूलाई भन्नुभएको थियो, "यदि तिमीहरूले मलाई प्रेम गर्छौ भने मेरा आज्ञाहरू पालन गर" (यूहन्ना १४:१५ रूपान्तरित)। सातौँ दिन शनिबारको सट्टामा आइतबारलाई पवित्र मान्न निर्देशन दिइएको थियो भने ती स्त्रीहरूलाई त्यसको बारेमा केही पनि जानकारी थिएन।

`देहायका पदहरू पढ्नुहोस्। ती पदहरूले साबथलाई पालन गरिरहेको प्रमाण कसरी दिएको छ? के त्यहाँ हप्ताको पहिलो दिन आइतबारलाई मान्नुपर्छ भन्ने केही प्रमाण दिइएको छ? हेर्नुहोस्: प्रेरित १३:१३-१५ "१३ पावल र तिनका साथीहरू पाफोसबाट जहाज चढ़ी पामफिलियाको पर्गामा पुगे, र यूहन्नाचाहिँ तिनीहरूबाट छुट्टिएर यरूशलेम फर्के। १४ तर तिनीहरू पर्गाबाट निस्केर पिसिदियाको एन्टिओखियामा आए, र शबाथमा सभाघरभित्र गएर बसे । १५ अब व्यवस्था र अगमवक्ताका पुस्तकको पाठ पढ़ेपछि सभाघरका शासकहरूले तिनीहरूकहाँ यसो भनी पठाए, “ए भाइ हो, तपाईंहरूसित मानिसहरूका निम्ति अर्तीको वचन केही छ भने भन्नुहोस्।” , प्रेरित १३:४२-४४ "४२ पावल र बारनाबास सभाघरबाट निस्केर जान लाग्दा आउँदो शबाथमा पनि यी कुरा सुनाइदेऊन् भनी मानिसहरूले तिनीहरूलाई बिन्ती गरे। ४३ सभा विसर्जन भएपछि धेरै यहूदीहरू र यहूदी मत मान्ने भक्तहरू पावल र बारनाबासको पछि लागे, र तिनीहरूले उनीहरूसँग बोल्दै उनीहरूलाई परमेश्वरको अनुग्रहमा रहिरहनू भनी आग्रह गरे। ४४ अर्को शबाथमा झण्डै सम्पूर्ण सहर परमेश्वरको वचन सुन्नलाई उल्टेर आयो।" र प्रेरित १६:११-१४ "११ तब हामीहरू त्रोआसबाट जहाजमा चढ़ी सोझै सामोथ्राकेतिर गयौं, र भोलिपल्ट नियापोलिसमा आइपुग्यौं, १२ र त्यहाँबाट फिलिप्पीमा आइपुग्यौं, जो माकेडोनियाको प्रमुख सहर र रोमी उपनिवेश पनि हो। हामी त्यस सहरमा केही दिन बस्यौं। १३ अब शबाथमा सहरको ढोकाबाट बाहिर नदी किनारमा गयौं, किनकि त्यहाँ प्रार्थना गर्ने ठाउँ छ भनी हामीले अनुमान लगाएका थियौं, र त्यहाँ हामी बस्यौं र जम्मा भएका स्त्रीहरूसँग बातचित गर्न लाग्यौं। १४ अनि थिआटीरा सहरकी निवासी, बैजनी वस्त्रको व्यापार गर्ने लिडिया नाउँकी एउटी ईश्वरभक्त स्त्रीले हाम्रा वचन सुनिन्। पावलले बोलेका कुरा ध्यानसँग सुनून् भनेर प्रभुले तिनको हृदय खोलिदिनुभयो।"`

माथिका पदहरूले साबथलाई हप्ताको सातौँ दिन शनिबारबाट आइतबारमा सारियो भन्ने कुनै पनि प्रमाण देखाएको छैन। बरू शुरूका विश्वासीहरूले पनि दश आज्ञाका अरू आज्ञाहरू सरह सातौँ दिन साबथलाई मान्यता दिने चलन कायमै राखेका थिए भन्ने कुरा ती पदहरूले स्पष्टरूपमा औँल्याउँछ।

प्रेरित १६:१३ बिशेष महत्त्वपूर्ण छ। किनभने यहूदीहरूले आराधना गर्ने शभाघर सिनिगगभन्दा बाहिरको परिवेशमा उल्लेख गरिएको छ। विश्वासीहरू नदीको किनारामा सङ्गति गरिरहेका थिए। त्यस ठाउँमा प्रार्थना गर्ने चलन तिनीहरूले बसालेका थिए। त्यो दिन सातौँ दिन साबथको दिनमा थियो। त्यो पनि येशू मरेर पुनरुत्थान भएको धेरै वर्षपछि उल्लेख गरिएको छ।अर्कोतर्फ सातौँ दिनबाट पहिलो दिनमा आराधना गर्न पवित्र दिन भनेर परिवर्तन गरिएको थियो भन्ने कुरा त्यस पदले कुनै पनि रूपमा आभास् दिँदैन।

`आइतबारलाई नै साबथ दिन हो भनेर पालन गर्ने इसाई बिश्वासीहरूलाई दोष नदिइकन भद्र भएर सम्झाउने उपायहरू कुन कुन हुनसक्छन्?`