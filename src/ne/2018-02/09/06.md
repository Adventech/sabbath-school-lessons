---
title:  खोटो वा नक्कली त्रिएक परमेश्वर
date:   31/05/2018
---

त्रिएक परमेश्वर एकै परमेश्वर हुन् भन्ने धारणा बाइबलभरी नै पाइन्छ। तर अन्तिम दिनमा शैतानले ल्याउने छल र सतावटमा जाली, खोटो वा नक्कली त्रिएक भगवान भनेर खडा हुनेछ भनेर प्रकाश १३ले बताउँछ। ती हुन् अजिङ्गर वा राक्षसरूपी शैतान, समुद्रबाट निस्किएको डरलाग्दो पशु र जमीन वा भूभाग।

`प्रकाशमा देहायका पदहरूले कस्तो चित्रण गरेको छ? हेर्नुहोस्: प्रकाश १२:१३-१७ "१३ जब त्यस अजिङ्गरले आफू पृथ्वीमा फ्याँकिएको देख्यो, तब त्यसले छोरो जन्माउने त्यस स्त्रीलाई खेद्यो। १४ तर त्यस स्त्रीलाई त्यस सर्पको सम्मुखबाट उजाड-स्थानमा उड़ेर जानलाई ठूलो गरुडका दुई पखेटा दिइए। त्यो उजाड-स्थान साढ़े तिन वर्षसम्म त्यस स्त्रीको पालनपोषणको निम्ति तयार गरिएको थियो। १५ त्यस स्त्रीलाई बाढ़ले बगाओस् भनेर त्यस सर्पले स्त्रीको पछि आफ्नो मुखबाट नदीजस्तै पानी निकाल्यो। १६ तर पृथ्वीले त्यस स्त्रीलाई सहायता गर्यो, र अजिङ्गरले आफ्नो मुखबाट निकालेको नदी पृथ्वीले आफ्नो मुख उघारेर निलिदियो। १७ तब त्यो अजिङ्गर त्यो स्त्रीसँग क्रोधित भयो, र त्यसका बाँकी सन्तानसँग युद्ध गर्न गयो-अर्थात् तिनीहरूसँग, जुनहरूले परमेश्वरका आज्ञाहरू पालन गर्छन् र येशूको गवाही दिन्छन् (कुनै कुनै नेपाली बाइबलमा यो अंश मेटिएको छ)-अनि त्यो अजिङ्गर समुद्रको किनारमा खड़ा भयो।" प्रकाश १३:१,२ "१ समुद्रबाट एउटा पशु निस्किआएको मैले देखें, जसका दश वटा सिङ र सात वटा शिर थिए। त्यसका सिङमा दश वटा मुकुट थिए, र त्यसका शिरमा ईश्वर-निन्दाको नाउँ थिए। २ मैले देखेको त्यो पशु चितुवाजस्तै थियो, त्यसका खुट्टाहरू भालुका जस्ता थिए, र त्यसको मुख सिंहको जस्तो थियो। त्यस अजिङ्गरले त्यस पशुलाई आफ्नो शक्ति, आफ्नो सिंहासन र ठूलो अधिकार दियो।"`

राक्षसरूपी अजिङ्गर परमेश्वर पिताको नक्कलीरूप भएर खडा भएको हुन्छ। संसार आफ्नो हातमा छ भनेर उसले संसारलाई नियन्त्रण गरेको हुन्छ। फेरि समुद्रबाट निस्किएको डरलाग्दो पशुलाई अधिकार, शक्ति र सिंहासन त्यस अजिङ्गरले सुम्पिन्छ। त्यो चाहिँ येशू ख्रीष्टको नक्कली रूप हो। त्यो दोस्रो महाशक्ति येशूको नक्कली रूप लिएर खडा भएको कसरी देखियो त?

`समुद्रबाट निस्किआएको डरलाग्दो पशुका स्वभाव तथा बिशेषताहरू के हुन् त? हेर्नुहोस् प्रकाश १३:२-५ "२ मैले देखेको त्यो पशु चितुवाजस्तै थियो, त्यसका खुट्टाहरू भालुका जस्ता थिए, र त्यसको मुख सिंहको जस्तो थियो। त्यस अजिङ्गरले त्यस पशुलाई आफ्नो शक्ति, आफ्नो सिंहासन र ठूलो अधिकार दियो। ३ त्यसको एउटा शिरमा चाहिँ घातक चोट लागेको जस्तो देखिन्थ्यो, तर त्यसको चोट निको भयो। अनि सारा पृथ्वी छक्क परेर त्यस पशुको पछिपछि लाग्यो। ४ मानिसहरूले अजिङ्गरको पूजा गर्दथे, किनकि त्यसले आफ्नो अधिकार पशुलाई दिएको थियो। तिनीहरूले यसो भन्दै पशुको पूजा गरे, “यो पशुजस्तो अरू को छ? यसको विरुद्धमा को लड्न सक्ने?” ५ त्यसलाई अहङ्कारी र ईश्वर-निन्दक शब्दहरू उच्चारण गर्ने मुख दिइयो। त्यसलाई बयालिस महिनासम्म अधिकार चलाउने अनुमति दिइयो।"`

जसरी परमेश्वर पिताले येशूलाई अधिकार दिनुभएको थियो (मत्ती १८:१८) त्यसरी नै अजिङ्गरले डरलाग्दो पशुलाई अधिकार दिएको थियो, त्यतिमात्र नभएर त्यस पशुले येशूको जस्तै घातक चोट खेपेको थियो वा मरिसकेको थियो र फेरि जीवित भयो (प्रकाश १३:३)। फेरि त्यस डरलाग्दो पशुले आफ्नो अधिकार ४२ महिनासम्म जमायो भनिएको छ। भविष्यवाणीमा एक दिनको अर्थ एक महिना हुन्छ भने ४२ महिनाको अर्थ तिन वर्ष छ महिना हो (एक दिन बराबर एक वर्ष-गन्ती १४:३४, इजकिएल ४:६)। यो पनि  येशूको नक्क़ली रूप हो किनभने येशूले पनि साढे तिन वर्ष अक्षरस रूपमा यस संसारमा सेवाकार्य गर्नुभएको थियो।

`अब आएर जमीन वा भूभागको पशुलाई प्रकाश १३:११-१७ले कसरी चित्रण गरेको छ? हेर्नुहोस् "११ अनि पृथ्वीबाट निस्किरहेको अर्को एउटा पशु मैले देखें। त्यसको पनि थुमाका जस्तै दुई वटा सिङ थिए, र अजिङ्गरजस्तै त्यो बोल्दथ्यो। १२ त्यसले पहिलो पशुको उपस्थितिमा त्यही पशुको सारा अधिकार चलाउँदथ्यो, र पृथ्वी र त्यसका सम्पूर्ण बासिन्दाहरूलाई पहिलो पशुको पूजा गर्न लाउँथ्यो, जसको घातक चोट निको भएको थियो। १३ मानिसका आँखाको अगि आकाशबाट पृथ्वीमा आगो झार्नेजस्ता ठूला-ठूला चिन्हहरू पनि त्यसले गर्यो। १४ पहिलो पशुको उपस्थितिमा जुन चमत्कार देखाउने शक्ति त्यसलाई दिइएको थियो, त्यहीद्वारा त्यसले पृथ्वीका बासिन्दाहरूलाई बहकायो। तरवारको चोट खाएर पनि जीवित भएको त्यस पहिलो पशुको सम्मानमा एउटा मूर्ति बनाउने हुकुम त्यसले तिनीहरूलाई दियो। १५ त्यस पहिलो पशुको मूर्तिमा सास हालिदिने अनुमति त्यसलाई दिइयो, यस हेतुले कि पशुको त्यो मूर्ति बोल्न सकोस्, र त्यस पशुको मूर्तिलाई नपुज्नेहरू मारिऊन्। १६ अनि त्यसले साना र ठूला, धनी र गरीब, फुक्का र कमारा सबैलाई तिनीहरूका दाहिने हात वा निधारमा छाप लगाउन लायो। १७ त्यो छाप नभईकन कसैले पनि किनमेल गर्न नपाउने भयो। त्यो छापचाहिँ त्यस पशुको नाउँ वा त्यसका नाउँको संख्या हो।"`

जमीन वा भूभागबाट निस्किएको पशुले समुद्रबाट निस्किएको डरलाग्दो पशुको चासोलाई समर्थन र बढावा दिन्छ जसरी पवित्र आत्माले आफ्नो होइन येशूको महिमा गर्छ (यूहन्ना १६:१३,१४)। जसरी पवित्र आत्माले अलौकिक वा अचम्म तरिकाले स्वर्गबाट आगो पठाएका थिए (प्रेरित २:३) त्यसरी नै मानिसलाई झुक्याउन जमीनको पशुले आकाशैबाट अचम्मका कामहरू गर्नेछ (प्रकाश १३:१३)।

"पेन्टिकोस्टको समयमा पवित्र आत्माले आगो जस्तो खनिएर चेलाहरूलाई प्रेरित गरेका थिए, अन्तको समयमा जमीनको पशुले मानिसहरूलाई अनेकौँ अचम्मका कामहरू गरेर देखाउनेछन्। किन त? ती तिनै जीवहरूले सत्य त्रिएक परमेश्वरको नक्कली त्रिएक भएर संसारलाई प्रमाणित गर्नेछन्।"-योन पालिएन, ह्वाट द बाइबल सेज अबाउट द एण्ड टाइम (हागरटाउन, मेरील्याण्ड: रिभ्यु एण्ड हेराल्ड पब्लिशिङ्ग आसोशियशन, १९९८), पृ. १११बाट रूपान्तरित।

`संसारको अन्तमा येशूका विश्वासीहरूलाई भ्रममा पार्न र येशूप्रतिको बफादारीताबाट मोड्न कतिपय मानिसहरूलाई इसाई भनाउँदाहरूले नै अनेकौँ अचम्मका कामहरू गरेर भड्काउन सक्छन्। (अर्को अध्यायमा नक्कली त्रिएकको वारेमा जानकारी दिइनेछ)।`