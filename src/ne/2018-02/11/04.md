---
title:  परमेश्वरको सिल वा छाप 
date:   12/06/2018
---

कुनै पनि कागजपत्रलाई दिगो वा आधिकारिक बनाउन त्यसलाई सिल वा छाप लगाउनुपर्छ। त्यो हातले सही गरे बराबर हो। पौराणिक समयमा मोहर वा स्टाम्पलाई नरम मैन वा माटोमा छाप लगाइन्थ्यो। उक्त छापले त्यो बस्तु कसको हो र कुन आधिकारिक व्यक्तिको हो भन्ने देखाउँदथ्यो। अर्थात त्यो वस्तुमा कसैको अधिकार निहित रहेको देखादउँथ्यो।

`परमेश्वरको पनि मोहर, स्टाम्प वा सिल छ। त्यो के हो र कसरी र कहिले दिइएको हुन्छ? हेर्नुहोस्: एफिसी १:१३,१४ "13 तिमीहरू, जसले सत्यको वचन, अर्थात् आफ्नो मुक्तिको सुसमाचार सुन्यौ, र उहाँमा विश्वास गर्यौ, उहाँमा नै तिमीहरूलाई प्रतिज्ञा गरिएका पवित्र आत्माको छाप लगाइएको थियो। 14 परमेश्वरको आफ्नो सम्पत्ति, अर्थात् हामीहरूले हाम्रो पूर्ण उद्धार नपाएसम्म उहाँका महिमाको प्रशंसाको निम्ति पवित्र आत्मा हाम्रो उत्तराधिकारको बैना हुनुहुन्छ।", एफिसी ४:३० "अनि परमेश्वरका पवित्र आत्मालाई दु:खी नतुल्याओ, जसमा उद्धारका दिनको निम्ति तिमीहरू छाप लगाइएका छौ।",२ तिमोथी २:१९ "तर परमेश्वरको दृढ़ जग खड़ै रहन्छ, र त्यसमा यो छाप लागेको छ, “प्रभुले आफ्ना जतिलाई चिन्नुहुन्छ,” र “प्रभुको नाउँ लिने जति हरेक अधर्मबाट टाढ़ै रहोस्।”, प्रकाश ७:१-४ "1 यसपछि पृथ्वीमा वा समुद्रमा वा रूखमा बतास नचलोस् भनी चार स्वर्गदूतहरू पृथ्वीका चारै बतासलाई रोकेर पृथ्वीका चार कुनामा उभिरहेका मैले देखें। 2 तब जीवित परमेश्वरको मोहोर साथमा लिई अर्को एक जना स्वर्गदूत पूर्वबाट उक्लेका मैले देखें। पृथ्वी र समुद्रलाई हानि पुर्याउने अख्तियार दिइराखेका चार स्वर्गदूतलाई यसो भनेर तिनले चर्को स्वरले भने, 3 “हामीले हाम्रा परमेश्वरका दासहरूका निधारमा मोहोर नलाउञ्जेल पृथ्वी, समुद्र वा रूखहरूलाई केही हानि नगर।” 4 तब मैले मोहोर लगाइएकाहरूको संख्या सुनें। तिनीहरू एक लाख चवालीस हजार थिए, र तिनीहरू इस्राएलका सन्तानको प्रत्येक कुलबाट थिए।" र प्रकाश १४:१ "अनि मैले हेरें, र सियोन डाँड़ामा थुमा खड़ा हुनुभएको मैले देखें। उहाँको साथमा एक लाख चवालीस हजार थिए, जसका निधारमा उहाँको नाउँ र उहाँका पिताको नाउँ लेखिएका थिए।"`

परमेश्वरका जनहरू को हुन् र उहाँले कसलाई रक्षा गर्नुहुन्छ भन्ने कुरा उहाँको लालमोहर, टाँचा वा छापले देखाउँछ। परमेश्वरको टाँचा एक चिन्ह हो। जब कोही मानिस येशूलाई विश्वास गरेर आफ्नो जीवन परिवर्तन गर्छ तब त्यसले पवित्र आत्माको वरदान पाउँछ। विश्वासीहरुमा भएको पवित्र आत्मा परमेश्वरको लालमोहर हो भनेर पावलले भन्दछन्। यो बरदान जम्मा गरिएको बैना हो, र जब येशू यस संसारमा फर्केर आउनुहुन्छ तब पवित्र आत्माको बरदान पाएको ब्यक्तिले मुक्ति पाउनेछ र स्वर्गको राज्यमा पस्न पाउनेछ भन्ने ग्यारेन्टी पवित्र आत्माको बरदानले देखाउँदछ।

येशूको आगमनभन्दा ठीक अघि केही विश्वासीहरूको निधारमा छाप लगाइनेछ भनेर प्रकाशको पुस्तकले चित्रण गर्दछ। पछिल्लो पवित्र आत्माको वर्षामा १४४,०००को निधारमा परमेश्वरको स्वर्गदूतले लालमोहर लगाइ दिनुहुन्छ। त्यो परमेश्वरको अन्तिम छाप वा लालमोहर हो। तिनीहरूको निधारमा परमेश्वरको नाउँ वा सही हुनेछ। तिनीहरूको जीवनमा पवित्र आत्मालाई काम गर्न दिएकोमा तिनीहरूले परमेश्वरको चरित्रलाई प्रतिबिम्बित गर्नेछन्।

`परमेश्वरको छाप विपरीत पशुको छाप हेर्नुहोस्। तिनीहरूमा के फरक वा भिन्नताहरू छन्? हेर्नुहोस्: प्रकाश ७:३  “हामीले हाम्रा परमेश्वरका दासहरूका निधारमा मोहोर नलाउञ्जेल पृथ्वी, समुद्र वा रूखहरूलाई केही हानि नगर।” र प्रकाश १४:९,१० "9 त्यसपछि तेस्रा स्वर्गदूत चर्को स्वरले यसो भन्दै तिनीहरूका पछि आए, “यदि कुनै मानिसले त्यो पशु र त्यसको मूर्तिलाई पुज्यो र निधार वा हातमा त्यसको छाप लियो भने, 10 त्यसले पनि उहाँका क्रोधको कचौरामा केही नमिसाई तयार गरिएको परमेश्वरका क्रोधको कड़ा मद्य पिउनेछ, र पवित्र स्वर्गदूतहरू र थुमाको सामुन्ने आगो र गन्धकमा त्यसलाई यातना दिइनेछ।"`

परमेश्वरका सच्चा उपासकहरूलाई उहाँको मोहर लगाइनेछ तर पशु वा शैतान तथा उसको मतियारको उपासना गर्नेहरुलाई शैतानको चिन्ह वा छाप लगाइनेछ। परमेश्वरको छाप वा मोहर मानिसहरूको निधारमा लगाइदिनेछ। त्यसको अर्थ परमेश्वरको आदेश अनुसार उहाँलाई मान्ने आत्मनिर्णयको अधिकार मानिसलाई दिइएको छ। तर पशुको छाप कि त निधार वा हातमा दिइनेछ। त्यसको अर्थ मानिसहरूले पशुलाई दुई कारणले पुजा गर्छन्। कि त तिनीहरूको आफ्नै दिमागको आत्मनिर्णय अनुसार उसलाई पुज्छन् त्यसको अर्थ तिनीहरूले साँच्चिकै परमेश्वरलाई पुजा गरिहेका छन् भन्ने कुरा दिमागी रुपमा  सहमति जनाउँछन् वा पशुलाई नमान्दा कस्तो गम्भीर परिणाम भोग्नु पर्नेछ भन्ने डरले गर्दा पशुको लहैलहैमा लाग्दछन्। पशुको पछि नलाग्नेले किनबेच गर्न नपाइने हुन्छ। त्यतिमात्र नभएर तिनीहरू मारिन पनि सक्छन्। (प्रकाश १३:१७,१५)

"जुन मानिसहरु संसारको लहैलहैमा लागेर संसारसँग एक भएर चल्छन् तिनीहरू संसारकै ढाँचामा लागिरहेका हुन्छन् र तिनीहरूले पशुको छाप पाउने तयारी गरिरहेका हुन्छन्। जो मानिसहरू आफैमाथि भरोसा राख्दैन् र परमेश्वरको सामुन्ने नम्र भएर वा झुकेर उहाँको सत्यलाई पालन गरेर शुद्ध भएर बस्छन् ,तिनीहरू स्वर्गको ढाँचामा लागिरहेका हुन्छन् र तिनीहरूको निधारहरूमा परमेश्वरको छाप वा मोहर लगाउने तयारी भइरहेको हुन्छ।"-एलेन जी ह्वाइट, टेस्टिमोनिज फर द चर्च, ठेली ५, पृ. २१६बाट रूपान्तरित।