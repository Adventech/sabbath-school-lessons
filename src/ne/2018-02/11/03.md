---
title:  पशु र असत्य तथा नक्कली पूजा, आराधना
date:   11/06/2018
---

`हाम्रो जीवन पशुको छापबाट किन अलग हुनुपर्छ भनेर देहायका केही पदहरूले कसरी बताउँछ? हेर्नुहोस्: प्रकाश १३:१७ "त्यो छाप नभईकन कसैले पनि किनमेल गर्न नपाउने भयो। त्यो छापचाहिँ त्यस पशुको नाउँ वा त्यसका नाउँको संख्या हो।", प्रकाश १४:९,१० "9 त्यसपछि तेस्रा स्वर्गदूत चर्को सोरले यसो भन्दै तिनीहरूका पछि आए, “यदि कुनै मानिसले त्यो पशु र त्यसको मूर्तिलाई पुज्यो र निधार वा हातमा त्यसको छाप लियो भने, 10 त्यसले पनि उहाँका क्रोधको कचौरामा केही नमिसाई तयार गरिएको परमेश्वरका क्रोधको कड़ा मद्य पिउनेछ, र पवित्र स्वर्गदूतहरू र थुमाको सामुन्ने आगो र गन्धकमा त्यसलाई यातना दिइनेछ।" र र प्रकाश १६:२ "तब पहिलो स्वर्गदूतले गएर आफ्नो कचौरो पृथ्वीमाथि खन्याए, र त्यसले गर्दा त्यस पशुको छाप हुने र त्यसको मूर्तिलाई पुज्ने मानिसहरूलाई घिनलाग्दा र दुख्ने घाउ-खटिरा निस्के।"`

परमेश्वरको नमिसिएको तिखर क्रोधको सामना गर्नुपर्ने, सात महामारीबाट सजायँ भोग्नुपर्ने र अन्तमा आगोको भट्टीमा फ्याँकिनुपर्ने दुष्ट, अधर्मी, अत्याचारी, आतङ्कारी, पापी मानिसहरूको बारेमा हामीले के भन्ने? तर त्यसको विपरीत पशुको छाप लगाउन इन्कार गर्नेहरू समुद्रको सिसामा उभिएर बिजयको ध्वनी गर्दै परमेश्वर र थुमाको प्रशंसाको गीत गाउने परमेश्वरका सत्य जनहरूसँग मिल्न को लालायित नहोला?

कसैले पनि लगाउन नचाहने पशु वा शैतानको छाप के हो त? सनातन सृष्टिकर्ता परमेश्वरलाई पुज्न छोडेर मानिसले आविष्कार गरेका मिथ्या वा झुटो धर्म वा धर्मको प्रतीक हुन् भनेर माथिका पदहरूले स्पष्टरूपमा व्याख्या गर्दछन्। दानिएल ७ मा उल्लेखित चौथौँ पशुको शक्ति र प्रकाश १३ मा उल्लेखित त्यस पशुको पछिल्लो चर्तिकलाले परमेश्वरको समय र व्यवस्थाई परिवर्तन गर्नेछ (दानिएल ७:२५) भनेर अगाडिको अध्यायमा हामीले हेर्दा त्यो पशु को हो र त्यसको छाप के हो भनेर हामीले थाहा पाइसकेका छौँ। व्यवस्था वा दश आज्ञाका एउटा आज्ञाले मात्र परमेश्वरको समय तथा सार्वभौमसत्ताजाई सिधै यसरी औँल्याउँछ कि उहाँमात्र स्वर्ग, पृथ्वी, समुद्र र तिनीहरूमा भएका सबै थोक सृष्टिगरी विश्राम लिनुभयो-त्यो हो हप्ताको सातौँ दिन साबथ (प्रस्थान २०:११)।

पशुले परिवर्तन गर्न खोज्ने आज्ञा यही चौथो आज्ञा हो भनेर पहिलो स्वर्गदूतको सन्देशले औँल्याउँछ। हामीले सृष्टिकर्ता परमेश्वरलाई मात्र हाम्रो प्रभु हुनुहुन्छ र उहाँ पूजनीय हुनुहुन्छ भनेर मान्नुपर्छ भनेर पहिलो स्वर्गदूतको आह्वानले स्पष्ट पार्दछ। प्रकाश १२देखि १४ अध्यायमा उल्लेखित विशेष सातवटा पदहरूमा केवल एक पदमात्र छ (प्रकाश १४:७) जसमा परमेश्वरको मात्र आराधना गर्नु सत्य आराधना हो भनेर  औँल्याइएको छ। अरू छ वटा पदहरूले (प्रकाश १३:४,८,१२,१५ र प्रकाश १४:९,११)मा पशु र उसको प्रतीक वा मूर्तिलाई मानेर झुटो आराधना गर्नेहरूलाई चेतावनी दिँदछन्। असत्य धर्मको पछि लाग्दै लठ्ठ भएर त्यसलाई पूजा गर्दा तिनीहरूलाई के हुनेछ भनेर तेस्रो स्वर्गदूतले आवाज उठाए लगत्तै परमेश्वरका सत्य उपासकहरूको बारेमा यसरी वर्णन गर्दछन्: "सन्तहरूको धैर्यता यसैमा छ: तिनीहरूले परमेश्वरका आज्ञाहरू पालन गर्छन् र तिनीहरूमा येशूको विश्वास तथा निष्ठा रहन्छ" (प्रकाश १४:१२ कतिपय नेपाली अनुवादहरूमा येशूमा विश्वास भनिएको छ तर येशूमा बिश्वास र येशूको विश्वासमा भिन्नता छ भनेर मान्नुपर्छ-अनुवादकको टिप्पणी)।

निचोडमा भन्नुपर्दा ती तिन स्वर्गदूतहरूको घोषणाले सारा मानव जातलाई दुई खेमा वा समूहमा बिभाजित गर्दछ: ती मानिसहरू जसले परमेश्वरका सबै आज्ञाहरू पालन गर्दै उहाँमात्र सृष्टिकर्ता हुनुहुन्छ भनेर उहाँको पूजा गर्ने, त्यसमा हप्ताको सातौँ दिन साबथको आज्ञा पनि पर्दछ, र ती मानिसहरू जसले पशु र उसको प्रतीक वा मूर्तिलाई पूजा गर्छ वा उसप्रति निष्ठावान हुन्छ। परमेश्वरले आज्ञा गर्नुभएको हप्ताको सातौँ दिन साबथलाई पालन नगर्न सिकाउँदै त्यसको विपरीत आइतबारलाई पालन गर्न जिकिर गर्दै सिकाउने तत्व वा झुटो धर्म नै परमेश्वरको विरोधी पशु हो भन्ने बाइबलको ठम्याई छ।

`पूजा गर्नु वा आराधना गर्नुसँग निष्ठावान वा बफादारी हुनुको सम्बन्ध के छ, सोच्नुहोस्। परमप्रभु सनातनका परमेश्वर नै सृष्टिकर्ता हुनुहुन्छ भनेर उहाँको निष्ठामा रहेर उहाँको मात्र उपासना गर्न कुन आदेशहरूले बताउँछ?`