---
title:  परमेश्वरका जनहरू को -को हुन् भनेर चिनाउने उहाँको चिन्ह
date:   10/06/2018
---

`पुरानो करारमा परमेश्वरका जनहरू को - को हुन् भनेर दुई बाहिरी देखाउने वा परिचित गराउने चिन्हहरू थिए। ती दुईमा परमेश्वरका भक्तहरूले गर्नुपर्ने खतना थियो। त्यो खतना वा पुरुषको लिङ्गको नसछेडन गर्ने बिधि कसलाईमात्र दिइएको थियो? हेर्नुहोस्: उत्पत्ति १७:९-१३ "9 अनि परमेश्वरले अब्राहामलाई भन्नुभयो, “तिमीले चाहिँ मेरो करार पालन गर्नुपर्छ– तिमी र तिमीपछिका तिम्रा सन्तानहरूले तिनका पुस्तौँसम्म। 10 मेरो र तिम्रो, र तिमीपछिका तिम्रा सन्तानहरूका बीचमा भएको तिमीहरूले पालन गर्नुपर्ने मेरो करार यही हो: तिमीहरूमध्येको हरेक पुरुष-जातिको खतना हुनुपर्छ। 11 तिमीहरूको आफ्नो खलड़ीको खतना हुनुपर्छ। मेरो र तिमीहरूका बीचमा भएको करारको चिन्ह यही हुनेछ। 12 तिमीहरूका पुस्तौँसम्म तिमीहरूमा हरेक पुरुष आठ दिनको हुने बित्तिकै त्यसको खतना गरिओस्, र साथै तिनीहरूको पनि, जो तिमीहरूका सन्तान होइनन्, चाहे घरमा जन्मेको होस् अथवा कुनै विदेशीबाट दाम हालेर किनेको होस्। 13 चाहे तिम्रो घरमा जन्मेको होस् वा दाम हालेर किनेको होस् जसको खलड़ीको खतना भएको छैन, त्यसको खतना हुनैपर्छ। यसरी मेरो करार तिमीहरूको शरीरमा पछि परन्तुसम्म हुनेछ।" `
परमेश्वर र अब्राहमको बीचमा भएको सम्झौतामा अब्राहम र उनका सन्तानहरूलाई खतना गर्न अर्हाइएको थियो। त्यो थियो परमेश्वरले दिनुहुने मुक्तिको चिन्ह। यहूदीहरू जन्मेको आठौँ दिनमा सबै पुरूषले खतना गर्नुपर्थ्यो (लेबी १२:३)। तर पछि गएर खतनाले गर्दा यहूदीहरूमा आफूमात्र परमेश्वरका सन्तान हौ भन्ने घमण्ड बढ्न गएकोले त्यो खतनाको बिधिलाई गहिरो अर्थमा बुझाउन थालिएको थियो। परमेश्वरले मोशा मार्फत भन्नुभयो शरीरको खतना होइन हृदयको खतना वा हृदयको नविकरण (आत्मपरिवर्तन)को आवश्यकता हुनुपर्ने भनेर त्यस शारीरिक खतनाले देखाउँछ (व्यवस्था ३०:६)। अनि पावलले यसरी स्पष्ट रूपमा आफ्नो भावना व्यक्त गर्दछन्: "जो बाहिरिरूपमा वा यहूदी जाति भनेर गौरब गर्ने मानिस खास गरेर यहूदी होइनन्। न त परम्परा मान्ने नाउँमा शारीरिक रूपमा खतना गर्यो भन्दैमा त्यो मानिस यहूदी हुन्छ। तर भित्रीरूपमा त्यो मानिस यहूदी हो जसले उसको हृदयलाई खतना गरेको हुन्छ। त्यो शारीरिक नभएर परमेश्वरको पवित्र आत्माले खतना गरिएको हुनुपर्छ। मानिसबाट तारिफ वा प्रशंसा पाउन होइन तर परमेश्वरबाट स्याबासी पाउन उसले हृदयको खतना वा आत्मपरिवर्तन गर्नुपर्छ" (रोमी २:२८,२९ रूपान्तरित)।
नयाँ करारमा शारीरिक खतनाको बिधि बप्तिस्माद्वारा हुने कुरा १ कोरन्थी ७:१९, गलाती ५:६ र ६:१५ले बताउँछ। पुरानो जीवन मरेर नयाँ जीवन पाएको छु भनेर बप्तिस्माको बिधिले देखाउँछ (रोमी ६:३,४)। त्यसैकारण अब शारीरिक खतनाको महत्त्व वा सान्दर्भिकता अब खतम भयो भनेर पावलले बताउँछन्। तर विश्वासद्वारा परिचालित प्रेम र परमेश्वरका आज्ञाहरूलाई शिरोपर गर्ने नीतिमात्र येशूभक्तको जीवनको वास्तविकता हुनजान्छ।
`परमेश्वरका जनहरू हुन् भनेर पहिचान गर्ने बाहिरि चिन्ह खतनापछि अर्को के हो भनेर उहाँले दिनुभएको छ? हेर्नुहोस्: प्रस्थान ३१:१३ " “तिमीले (मोशाले) इस्राएलीहरूलाई यसो पनि भन्नू: ‘तिमीहरूले निश्चय मेरा शबाथहरू मान्नू। तिमीहरू र मेरो बीचमा यो एउटा चिन्ह हुनेछ, कि म, परमप्रभु नै, तिमीहरूलाई पवित्र गर्दछु भनी तिमीहरूले थाहा पाओ।" र इजकिएल २०:१२-२० "12 त्यसबाहेक तिनीहरूलाई पवित्र (चोखो वा शुद्ध) पार्ने म परमप्रभु नै हुँ भन्ने कुरा तिनीहरूले जानून् भनेर तिनीहरू र मेरो बीचमा चिन्हको लागि मैले तिनीहरूलाई शबाथदिनहरू पनि ठहराइदिएँ। 13 “ ‘तापनि इस्राएलका मानिसहरू मरुभूमिमा मेरो विरुद्धमा बागी भए। तिनीहरू मेरो विधिहरूमा उर्दीहरूमा चलेनन्, तर तिनीहरूले मेरा नियमहरूलाई इन्कार गरे– यद्यपि ती पालन गर्ने मानिस तिनैबाट बाँच्नेछ– मेरा शबाथहरूलाई तिनीहरूले एकदमै बिटुलो पारे। यसैले मैले भनें, कि म यही मरुभूमिमा तिनीहरूमाथि मेरो क्रोध पोखाएर तिनीहरूलाई नाश गरिदिनेछु। 14 तर जुन जातिहरूका नजरकै सामुन्ने मैले तिनीहरूलाई निकालेर ल्याएँ, ती जातिहरूका आँखाका सामु मेरो नाउँ अपवित्र नहोस् भनेर मेरो नाउँको खातिर मैले यो काम गरें। 15 त्यसबाहेक मैले आफ्नो हात उठाएर मरुभूमिमा तिनीहरूसित यो शपथ खाएँ, कि दूध र मह बग्ने देशमा जो सबै देशहरूभन्दा सुन्दर छ, त्यहाँ म तिनीहरूलाई ल्याउनेछैनँ– 16 किनभने तिनीहरूले मेरा नियमहरूलाई इन्कार गरे र मेरा विधिहरूमा चलेनन्, र मेरा शबाथहरूलाई बिटुलो पारे। किनकि तिनीहरूका हृदय आफ्ना मूर्तिहरूको भक्ति गर्न लागेका थिए। 17 तापनि मैले दया गरेर तिनीहरूलाई मरुभूमिमा सर्वनाश गरिनँ, अथवा तिमीहरूको पूरै अन्त गरिनँ। 18 मैले मरुभूमिमा तिनीहरूका छोराछोरीहरूलाई भनें, “तिमीहरू आफ्ना पिता-पुर्खाहरूका धार्मिक-विधानहरूमा नहिँड़ अथवा तिनीहरूका नियमहरू नमान, वा तिनीहरूका मूर्तिहरूले तिमीहरू आफैलाई बिटुलो नपार। 19 म परमप्रभु तिमीहरूका परमेश्वर हुँ। मेरा विधिहरूमा हिँड़, र मेरा नियमहरू पालन गर्नलाई होसियार होओ। 20 मेरा शबाथहरू पवित्र राख, र ती मेरो र तिमीहरूका बीचमा चिन्ह होऊन्। तब तिमीहरूले म नै परमप्रभु तिमीहरूका परमेश्वर हुँ भनी जान्नेछौ।”`
यो याद गर्नुहोस्, शबाथ सृष्टिको शुरूमा स्थापना गरिएक थियो (उत्पत्ति २:२,३) भने खतना केवल अब्राहमबाटमात्र शुरू गरिएको थियो। उत्पत्तितर्फ औँल्याएर शबाथको बारेमा येशूले भन्नुभएको थियो "शबाथ मानव जातिको निम्ति स्थापना भएको हो" (मर्कूस २:२७ रूपान्तरित)। उहाँले सृष्टि गर्नुभएकोले, पवित्र तथा शुद्ध पार्नुभएकोले र उहाँको अगाडि हामी निर्दोष हुन गएका छौँ भन्ने चिन्ह शबाथले देखाउँछ। त्यसैकारण शारिरिक खतनाको आवश्यकता अब नभएको भएतापनि शबाथलाई समेत पालन गर्ने परमेश्वरका दश आज्ञाहरूचाहिँ कायमै भएको पावलले तर्क गर्दछन्। (पावलले शबाथको बारेमा आफ्नो स्पष्ट धारणा यसरी राख्दछन् "9 यसकारण परमेश्वरका जनहरूका निम्ति शबाथको विश्राम बाँकी नै छ। 10 किनकि परमेश्वरको विश्राममा प्रवेश गर्ने जोसुकैले पनि आफ्नो परिश्रमदेखि विश्राम गर्छ, जसरी परमेश्वरले आफ्नो परिश्रमदेखि विश्राम लिनुभयो। 11 यसकारण हामी त्यस विश्राममा प्रवेश गर्नलाई प्रयत्न गरौं, र त्यस्तै किसिमको अनाज्ञाकारिताद्वारा कोही पनि पतित नहोस्।" हिब्रू 4:9-11।
`तपाईँको हृदयमा साँच्चिकै खतना भएको छ कि छैन भनेर तपाईँको सोच, बिचार, नियत र व्यवहारले कसरी देखाउँछ?`