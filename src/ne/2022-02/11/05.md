---
title:  यूसुफ, मिश्र देशमा दास
date:  08/06/2022
---

अब यूसुफले सामना गर्नुपरेका केही अत्यन्तै उल्लेखनीय नैतिक चुनौतिहरू हामीले हेर्नेछौँ। नैतिकताको बारेमा तामारको कथाले एक छिन हामी हेर्‍यौँ। अब हाम्रो ध्यान यूसुफतिर लगाउँछौँ। उनलाई मिश्र देशको एक जना सैनिक हाकिमलाई बेचिन्छ। त्यो सैनिक राजकीय कर्मचारीहरूलाई थुन्नेको झ्यालखानाहरूको हाकिम थियो (उत्पत्ति ४०:४, उत्पत्ति ४१:१०-१२)।

`उत्पत्ति ३९ पढ्नुहोस्। यूसुफ अब पोटिफरको घरको सर्बेसर्वा भएका थिए। घरको रेखदेख गर्ने र सम्पूर्ण व्यवस्थापन उनको हातमा सुम्पिएको थियो। उनमा के गुणहरू थिए जसले गर्दा उनी अरूहरूको प्रियपात्र हुन पुगे?`

तुरन्तै, यूसुफ सफल मानिस भए भनेर उनको बारेमा बाइबलमा चित्रण गर्दछ (उत्पत्ति ३९:२,३)। उनी असल, इमान्दार र मेहनती दास थिए जसले गर्दा उनको मालिले उनीमाथि पूरा भरोसा र विश्‍वास राखे। मालिकले आफ्नो भएको सबै थोक उनको जिम्मामा छोडिदिएको थियो र घरको मूख्य कारिन्दा बनाएका थिए (उत्पत्ति ३९:४)।

यूसुफको सफलताले उनलाई भ्रष्ट बनाउँदैन। हठ्ठाकठ्ठा, सुन्दर र खाइलाग्दो नवजवान युवक देखेर पोटिफरकी श्रीमतिको आँखा उनमाथि परेको थियो। कतिपय समयमा आफूसँग सुत्‍न उनले यूसुफसँग आग्रह गरेकि थिइन्। तर उनको अनुरोधलाई यूसुफले उनले ठाडै अस्वीकार गर्छन् र बरु आफ्नो काम छोड्न तयार हुन्छन र भन्छन्, "यस्तो दुष्ट काम मैले कसरी गर्ने र परमेश्‍वरको विरुद्धमा पाप गर्ने?" (उत्पत्ति ३९:९)। आफूसँग सुत्‍न यूसुफको अस्वीकारले त्यस स्त्री आफू अपमानित भएको महसुस गर्छिन् र उनका अरू नोकरहरू र श्रीमानलाई यूसुफले उनलाई बलात्कार गर्न खोजे भनेर झुटो आरोप लगाउँछिन्। त्यसको फलस्वरूप, सफलताको चुचुरोमा पुगेका यूसुफ झ्यालखानामा जाकिन्छन्।

यस्तो बेलामा यूसुफलाई के भयो होला? त्यस्तो विषम परिस्थितिमा हामी पर्दा हामीले पनि त्यही सोच्छौँ: परमेश्‍वरले मलाई त्याग्नुभयो। तर खुशी लाग्दो कुरो के थियो भने यस्तो कठिन समयमा पनि परमेश्‍वर उनीसँग हुनुहुन्थ्यो (उत्पत्ति ३९:२१)। परमेश्‍वर चुपलागेर बस्नुभएको थिएन। झ्यालखानाको हाकिमको निगाहा यूसुफमाथि पार्न परमेश्‍वरले प्रभाव पार्नुभएको थियो। यहाँ पनि पोटिफरको घरमा जस्तै परमेश्‍वरले उनलाई आशिष दिनुहुन्छ। उनमा एउटा खुबीको सराहना गर्नुपर्छ। जुनसुकै परिस्थितिलाई पनि उनले उत्तम बनाउन चाहेका थिए। झ्यालखानमा उनी दासै थिए। निराश र विषम परिस्थितिलाई उनले टाउकोमा हात राखेर बिचल्लित भएनन्। बरू त्यसबाट कसरी उम्किने नसोचि त्यसलाई कसरी सकारात्मक बनाउने भन्ने सोचमा उनी थिए। तर जे भएतापनि बाइबल स्पष्ट छ कि उनमा भएको बरदान वा प्रतिभालाई सञ्‍चालन गर्ने परमेश्‍वरनै हुनुहुन्थ्यो: "२१ तर परमप्रभु योसेफको साथमा हुनुहुन्‍थ्‍यो, र उहाँले तिनीमाथि टिठ्याउनुभयो, अनि तिनलाई झ्‍यालखानका हाकिमको निगाहपात्र बनाउनुभयो। २२ यसकारण झ्‍यालखानका हाकिमले त्‍यस झ्‍यालखानमा भएका सबै कैदीहरू योसेफको जिम्‍मामा राखिदिए। त्‍यहाँ जे-जे काम हुन्‍थ्‍यो ती सबै योसेफकै खटनमा हुन्‍थ्‍यो। २३ योसेफको जिम्‍मामा राखिएको कुनै कुरामा पनि झ्‍यालखानका हाकिमले केही फिक्री गर्दैनथिए, किनभने परमप्रभु योसेफको साथमा हुनुहुन्‍थ्‍यो। योसेफले जे गरे तापनि परमप्रभुले तिनलाई त्‍यसमा सफल गराउनुहुन्‍थ्‍यो" (उत्पत्ति ३९:२१-२३)।

जो जो खुबी वा प्रतिभाहरूले सजिएका छन् सबै सफलता परमेश्‍वरबाट नै आउँछ भन्ने कुरा सम्झिनु कति जरुरी छ!

`उत्पत्ति ३९:७-१२ फेरि पढ्नुहोस्। पोटिफरकी श्रीमतीको जबरजस्तीलाई यूसुफले कसरी सामना गरे? जुन कुरा त्यस स्त्रीले चाहेकी थिइन् त्यो परमेश्‍वरको बिरुद्धमा पाप भनेर यूसुफले किन किटान गरे। पाप भनेको के हो र त्यसको स्वभाव कस्तो हो भनेर यूसुफलाई थाहा थियो भनेर त्यस घट्नाले कसरी बताउँछ?`