---
title:  "हामी तल जाऔँ"
date:  27/04/2022
---

`परमेश्‍वर यस पृथ्वीमा किन ओर्लेर आउनुभयो? जलप्रलयपछिमा के मानवीय घट्ना भयो जसले गर्दा ईश्‍वरीय हस्तक्षेपको आवश्यकता भयो? हेर्नुहोस् भजनसंग्रह १३९:७-१२।`

यो कस्तो अचम्म, मानिसहरू माथि जाँदै थिए तर परमेश्‍वर तल आउनु पर्‍यो रे! परमेश्‍वर यस संसारमा और्लनुको अर्थ उहाँको सार्वभौमिकता  वा उहाँ सर्बेसर्बा हुनुहुन्छ भनेर प्रतिवद्धता देखाएको थियो। मानिसले जतिसुकै अथक प्रयास गरेतापनि परमेश्‍वरकहाँ ऊ पुग्न सक्दैन। धर्मकर्म, आत्मज्ञान, दर्शन, ज्ञानविज्ञानद्वारा मानिस जतिसुकै उचाइमा पुगेतापनि ती तत्वहरूद्वारा उहाँलाई भेट्न खोज्नु बेकारको छ, हास्यास्पद छ र वाहियात छ। त्यसैकारणले त, हामीलाई उद्धार गर्न येशू यस संसारमा ओर्लेर आउनुभयो; त्यसबाट बाहेक, उहाँले हामीलाई कुनै तरिकाले मुक्ति दिनुहुन्नथ्यो।

बाबेलको धरहराको विवरणमा परमेश्‍वरको भनाइ नै ठूलो व्यङ्ग थियो: "सहर र धरहरा हेर्न हामी तल ओर्लेर जाऔँ" (उत्पत्ति ११:५ रूपान्तरित)। यथार्थमा, तिनीहरूको चर्तिकला हेर्न परमेश्‍वर ओर्लेर आउन आवश्यक थिएन (भजन २३९:७-१२)। अझ भजन २:४मा यसरी लेखिएको छ, "स्‍वर्गमा विराजमान हुनुहुनेचाहिँ हाँस्‍नुहुन्‍छ, परमप्रभुले तिनीहरूको उपहास गर्नुहुन्‍छ।" तैपनि, परमेश्‍वर ओर्लनुभयो। यस अवधारणमा हामीले एउटा महत्त्वपूर्ण तत्व पाउँछौँ, त्यो हो, मानिसहरूको क्रियाकलापमा परमेश्‍वर कसरी संलघ्न हुनुहुन्दो रहेछ।

परमेश्‍वर हामीतिर ओर्लनुभएको धारणाले देहायको पदले हामीलाई के सिकाउँदछ? हेर्नुहोस्, लूका १:२६:३३ "छैटौँ महिनामा परमेश्‍वरले गब्रिएल स्‍वर्गदूतलाई गालीलको नासरत नाउँको सहरमा पठाउनुभयो। तिनी एउटी कन्‍ये-केटीकहाँ गए जसको मगनी दाऊदका घरानाको योसेफ भन्‍ने एक जना मानिससँग भएको थियो। त्‍यस कन्‍याको नाउँ मरियम थियो। स्‍वर्गदूतले तिनीकहाँ गएर भने, “हे कृपा-पात्र, तिमीलाई अभिवादन! परमप्रभु तिमीसँग हुनुहुन्‍छ।”  तर तिनी त्‍यस कुराले साह्रै विचलित भइन्‌, र यो कस्‍तो किसिमको अभिवादन हो भनी मनमा सोच्‍न लागिन्‌। स्‍वर्गदूतले तिनलाई भने, “नडराऊ, मरियम, किनभने तिमीले परमेश्‍वरबाट कृपा पाएकी छ्यौ। अब हेर, तिमीले गर्भधारण गर्नेछ्यौ, र एउटा छोरो जन्‍माउनेछ्यौ, र तिमीले उहाँको नाउँ येशू राख्‍नेछ्यौ। उहाँ महान्‌ हुनुहुनेछ, र परमप्रधानका पुत्र कहलाइनुहुनेछ, र परमप्रभु परमेश्‍वरले उहाँलाई उहाँका पुर्खा दाऊदको सिंहासन दिनुहुनेछ। उहाँले याकूबको वंशमाथि सदासर्वदै राज्‍य गर्नुहुनेछ, र उहाँको राज्‍यको अन्‍त्‍य हुनेछैन।”

परमेश्‍वर तल ओर्लनुले अर्को अत्यन्तै महत्त्वपूर्ण शिक्षा वा उहाँको नीतिलाई औँल्याउँछ, त्यो हो हाम्रो धार्मिकता केवल विश्‍वासद्वारामात्र उपलब्ध हुन्छ र त्यो पनि परमेश्‍वरको अनुग्रहको प्रक्रिया। हामीले परमेश्‍वरको निम्ति जेसुकै काम  गरेतापनि, हामीसँग भेट्न परमेश्‍वर तल आउनुपर्ने नै हुन्छ। हामीले के गर्छौँ त्यसमा हाम्रो मुक्ति पाइने होइन न त उहाँकहाँ हामी पुग्छौँ। तर, परमेश्‍वरले हामीतिर चाल्नुभएको कदमले हामीलाई मुक्ति दिँदछ। उत्पत्तिको पुस्तकमा परमेश्‍वर तल आउनुभएको कमसेकम दुई पटक उल्लेख गरिएको छ। त्यसको अर्थ यस संसारमा के भइरहेको थियो, त्यसप्रति उहाँको चासो थियो भनेर देखाउँदछ।

मानिसहरूको गहिरो एकतालाई भङ्ग गर्न परमेश्‍वर चाहेको थियो भनेर उत्पत्तिको त्यस पदले जनाउँछ। एकता आफै नराम्रो होइन, तर तिनीहरू पतित अवस्थामा एक भएर झन झन खराब काम गर्ने प्रवृत्तिप्रति परमेश्‍वरको आपत्ती थियो। त्यसैकारण, उहाँले तिनीहरूको भाषामा खलल ल्याएर तिनीहरूलाई अलमलमा पार्नुभएको थियो। त्यसले गर्दा एउटै लक्ष्यमा पुग्ने तिनीहरूको गठबन्दन तोडिएको थियो।

"बाबेलको धरहराको निर्माण गर्न योजनावद्ध तरिकाले एक भएका निर्माणकर्ताहरूको लक्ष्य लज्जास्पद र हारमा अन्त्य भएको थियो। तिनीहरूको महत्वाकाँक्षा, अहं, घमण्डी र मानव फुर्तीद्वारा बनाइएको धरहरा, तिनीहरूको मूर्खताको स्मारक बन्न पुग्यो। त्यही खालको प्रवृत्ति अझ पनि मानव सभ्यतामा निरन्तररूपमा जारी नै छ। परमेश्‍वरको व्यवस्थालाई लत्याएर मानिसहरू आफ्नै तर्क, धर्मकर्म, दर्शन आदिमा भरपरिरहने चाहना अहिले पनि हटेको छैन। यस खालको प्रक्रियाले मानिस स्वर्ग जान सकिन्छ भनेर मानिसलाई मनस्थितिमा पार्नु सैतानको योजना हो। जुन प्रवृत्तिले कयिनलाई नियन्त्रण गरेर परमेश्‍वरको सामु भेटी चढायो त्यही प्रवृत्ति मानव दिमागमा अझ पनि कायमै छ।"-एलेन जी ह्वाइट, पाट्रियार्क एण्‍ड प्रोफेटस्, पृ. १२३बाट रूपान्तरित।

`बाबेलको धरहराको निर्माण गर्ने योजनाको विवरणमा मानवीय हठी, अहम्, अभिमान र आफूलाई परमेश्‍वरभन्दा पनि ठूलो र शक्तिशाली ठान्ने पतनकारी मानसिकताको ज्वलन्त उदाहरण हामी कसरी देख्‍दछौँ? परमेश्‍वरबिनाको मानवीय योजना कसरी धुजा धुजा हुन सक्छ भनेर त्यसबाट हामीले कस्तो पाठ सिक्न सक्छौँ? हाम्रै व्यक्तिगत जीवनमा त्यस कथाबाट के हामीले पाठ सिक्न सक्दैनौँ र?`