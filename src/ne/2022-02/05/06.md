---
title:  निर्वासितहरूको उद्धार
date:  28/04/2022
---

`बाबेलको धरहरा बनाउनेहरू तितरबितर हुनु परमेश्‍वरले उपलब्ध गराउनुभएको मुक्तिको योजनाको निम्ति किन महत्त्वपूर्ण थियो? हेर्नुहोस् देहायका पदहरू, उत्पत्ति ११:८-९ र,  उत्पत्ति ९:१। पृथ्वीमा मानिसहरूले भरिने के परमेश्‍वरकै सुरुको योजना थिएन र? हेर्नुहोस्, उत्पत्ति १:२८।`

जब परमेश्‍वरले मानव जगतलाई सृष्टि गर्नुभयो र आशिष दिनुभयो तिनीहरू बृद्धि होस् र पृथ्वीमा भरियोस् (उत्पत्ति १:२८, उत्पत्ति ९:१, ) भन्ने योजना उहाँकै थियो। तर, परमेश्‍वरको योजनाको विरोधमा मानिसहरू एकै ठाउँमा रहने चाहना गरेका थिए। तिनीहरू किन सहरको निर्माण गर्न चाहेका थिए भनेर उत्पत्ति ११:४मा तिनीहरूको मनशायलाई यसरी स्पष्टरूपमा उल्लेख गरिएको छ, "तब तिनीहरूले भने, “लौ, हामी आफ्‍नो निम्‍ति एउटा सहर र स्‍वर्गैसम्‍म पुग्‍ने एउटा धरहरा बनाऔं, अनि आफ्‍नो नाउँ राखौं र हामी पृथ्‍वीभरि जताततै नछरिऔं।” तिनीहरू पृथ्वीमा तितरबितर हुन चाहेन, बरु एकै ठाउँमा रहन चाहे। त्यसो गर्दा तिनीहरू अझ शक्तिशाली हुने, छरिएर एक आपसमा अलग नहुने तिनीहरूको सोच थियो। र, केही हदमा, तिनीहरू ठिक थियो।

तर दुर्भाग्यवस, तिनीहरूको एक भएर शक्तिशाली बन्ने तिनीहरूको योजना असल गर्न होइन खराब गर्न थियो। "आफ्नो नाउँ थाम्न वा उच्च पारिराख्‍न वा प्रख्यात बनाउने" तिनीहरूको योजना थियो। तिनीहरू कतिको अहंकारी, घमण्डी, अभिमानी थियो र आफ्नो उपलब्धीप्रति पनि फुर्ती देखाउन चाहेको थियो भनेर तिनीहरूको आशयले देखाउँदछ। तर, परमेश्‍वरबिना र उहाँलाई हाँक दिएर मानिसहरूले ज्ञानविज्ञान, दर्शन र राजनैतिकको नाउँमा जतिसुकै  फुर्ती लगाएर हुँकार गरेपनि यसको अन्त वा पतन हुन्छ वा भलो हुन्दैन भन्ने कुरो विश्‍वको मानव इतिहासले बताउँछ र बताइरहेको छ।

त्यसकारण, परमेश्‍वरको खिलाफमा जाने वा उहाँको योजनालाई खुलेआम चुनौति दिने मानिसहरूको योजनालाई उहाँको न्याय अनुसार तिनीहरूलाई पृथ्वीभरि छरिदिनुभयो (उत्पत्ति ११:९)। यही कुरो नहोस् भनेर तिनीहरूले चाहेका थिए। बाबेल भन्ने शब्दको अर्थ "परमेश्‍वरको ढोका हो", तर त्यो शब्द बलाल balal भन्ने क्रियापदसँग गाँसिएको छ। त्यसको अर्थ हो "अलमल वा खलबल" (उत्पत्ति ११:९)। तिनीहरू परमेश्‍वरको "ढोकामा" आफ्नै प्रयासद्वारा पुग्न चाहेका थिए, तिनीहरू आफै पनि परमेश्‍वर भनेर ठान्न चाहेका थिए, त्यसको फलस्वरूप तिनीहरू खलबल वा अन्यौलमा परे र पहिलाभन्दा तिनीहरू कम शक्तिशाली बने। "परमेश्‍वरबाट स्वतन्त्र भएर आफ्नै सरकार स्थापना गर्ने बाबेलका मानिसहरूले अठोट गरेका थिए। तिनीहरूमा कोही कोही थिए, जसले परमेश्‍वरको भय मान्दथे, तर पाखण्डी मानिसहरूको योजनामा आकर्षित भएर तिनीहरूको लहैलहैमा ती परमेश्‍वरको भय मान्नेहरू पनि लागेका थिए। परमेश्‍वरलाई विश्‍वास गर्नेहरूको निम्ति उहाँले आफ्नो न्याय ढिलो गर्नुभएको थियो। बाबेलका मानिसहरूको सत्य स्वभाव वा चरित्र कस्तो थियो सो प्रकट गरुन् र विश्‍वासीहरूले देखुन् भन्ने परमेश्‍वरको चाहना थियो। जब परमेश्‍वरको खिलाफमा मानिसहरूको चरित्र उदाङ्ग भएको उहाँका जनहरूले देखे तब तिनीहरूले बाबेलको धरहरा बनाउने मानिसहरूलाई परमेश्‍वरतिर खिँच्न हरदम प्रयास गरे। तर, स्वर्गलाई चुनौति दिने योजनाको निम्ति मानिसहरू पूरै एक हुने प्रतिवद्धता धरहराका निर्माणकर्ताहरू लागिरहे। यदि यो योजनालाई अवरुद्ध पारिएन भने भर्खर बचपनमा लागिरहेको पृथ्वी नैतिकविहिन हुन्थ्यो। तिनीहरूको सन्धीसम्झौता र एक हुने योजना विद्रोही भावनाको जगमा निर्माण गरिएको थियो। आफूलाई नै उच्च पारेर राज्य स्थापना गर्ने मानिसहरूको योजनामा परमेश्‍वरको स्थान हुने थिएन न त उनको सम्मान वा आदर हुने थियो। तिनीहरूमाथि परमेश्‍वरको प्रभुत्व हुने थिएन।"-एलेन जी ह्वाइट, पाट्रियार्क एण्ड प्रोफेटस्, पृ. १२३बाट रूपान्तरित।

`आफ्नो इज्जत थाम्न, आफ्नो नाउँ राख्‍न, आफू प्रख्यात हुन चाहने प्रवृत्तिबाट हामी कसरी जोगिने?`