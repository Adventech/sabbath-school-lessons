---
title:  अपराध
date:  12/04/2022
---

`कुन प्रकिया अपनाउँदा कयिनले आफ्नो भाइ हाबेललाई मार्न अग्रसर भयो? हेर्नुहोस्, उत्पत्ति ४:३-८, र  १ यूहन्ना ३:१२।`

जब कयिनको भेटीमा परमेश्‍वरबाट आगो वर्षाउनुभएन र उहाँले उसको भेटीलाई ग्रहण गर्नुभएन तब कयिनको प्रतिक्रिया दुई थरि भए: कयिन धेरै रिसायो, र उसको अनुहार अँध्यारो वा उदासिन भयो (उत्पत्ति ४:५)। कयिनको रिस परमेश्‍वरमाथि र आफ्नो भाइमाथि लक्षित गरिएको देखिएको थियो। आफूलाई अन्याय गरेको वा अन्यायको शिकार भएको सोचेर कयिन परमेश्‍वरसँग रिसाएको थियो भने आफ्नो भाइ हाबेललाई डाहा गर्दा त्यस डाहाले उसको दिमागमा रिस उब्जेको थियो। केको डाहा गरे त? भेटीको निम्तिमात्र हो र? तर हामीले यस अंशलाई केलाएर हेर्‍यौँ भने हाबेलमाथि उसको डाहा केवल भेटीको कारणलेमात्र होइन भनेर हामी सिक्न सक्दछौँ। तर जे भएतापनि, आफ्नो भेटीलाई परमेश्‍वरले ग्रहण नगर्नुभएकोले कयिन उदासिन भयो र रिसले जुर्मुर्‍यायो।

जब उत्पत्ति ४:६मा परमेश्‍वरले कयिनलाई दुईवटा प्रश्‍नहरू गर्नुभयो तब त्यहाँ दुईवटा सर्तहरू थिए जुन कयिनसँग सम्बधित थियो। कयिनलाई परमेश्‍वरले तुरन्तै दोष लगाउनुभएन। यो पनि सोचनीय छ। आदमलाई पनि परमेश्‍वरले प्रश्‍न सोध्नुभएको थियो। आदमले के गरे सो उहाँलाई थाहा नभएकोले उनलाई परमेश्‍वरले प्रश्‍न गर्नुभएको थिएन। त्यसै गरेर कयिनले के गर्‍यो सो परमेश्‍वरलाई थाहा थियो। तर, कयिनले आफ्नो गल्तीलाई देखोस् आफ्नो अनुहार किन अँध्यारो भयो र ऊ आफैले थाहा पाओस् वा महसुस गरुन् आफू किन रिसायो। परमेश्‍वरसितको सम्बन्धमा असफल भएतापनि वा उहाँको विद्रोह गरेतापनि उहाँ जहिले पनि पतित मानिसहरूलाई उद्धार गर्न प्रयत्‍नसील हुनुहुन्छ। ती प्रश्‍नहरू कयिनलाई सोध्नुभएपछि परमेश्‍वरले उसलाई सल्लाह दिनुहुन्छ।

पहिलोत: परमेश्‍वरले कयिनलाई "असल गर वा ठिक गर", "असल, ठिक, उचित आचरणमा हिँड" भनेर आग्रह गर्नुहुन्छ। यस प्रश्‍नले कयिनलाई पश्‍चाताप गर्न अवसर मिलेको थियो र आफ्नो मनस्थिति परिवर्तन गर्न आह्वान गरिएको थियो वा अवसर प्रदान गरिएको थियो। उत्तिनैखेरि परमेश्‍वरले कयिनलाई प्रतिज्ञा गर्नुभएको थियो यदि कयिनले ठिक गर्‍यो र पश्‍चाताप गर्‍योभने उसको भेटीलाई ग्रहण गर्नुहुन्थ्यो र उसलाई क्षमा दिइन्थ्यो। यथार्थमा यहाँ के भन्न खोजिएको थियो भने, परमेश्‍वरले कयिनलाई यो भन्न चाहनुभएको थियो कि उहाँले उसलाई ग्रहण गर्नुहुनेछ, उसको अपराधलाई क्षमा दिनुहुनेछ, तर त्यो उसको सर्तमा होइन परमेश्‍वरका सर्तहरूमा।

तर यदि, "तिमीले ठिक वा असल गरेनौभने पाप उसको ढोकैमा कुरेर बसेको हुन्छ। पापको इच्छा हो कि तिमीलाई त्यसको पकडमा राख्‍नु, तर तिमीले पापलाई काबुमा राख्‍नैपर्छ वा पापले तिमीलाई रजाइ गर्न अवसर नदेऊ" (उत्पत्ति ४:७ रूपान्तरित)। जुब भावना परमेश्‍वरले व्यक्त गर्नुभयो वा कयिनलाई सल्लाह दिनुभयो त्यसले पापको जरा कहाँ रहेछ भनेर देखाएको थियो। त्यो जरा कयिन आफैमा थियो। यहाँ पनि, कयिनको नियतलाई परमेश्‍वरले खुलाउनुभएपछि त्यसबाट फर्किएर कुन बाटोमा लाग्नुपर्ने हो सो उहाँले उसलाई अर्ती दिइरहनुभएको थियो।

कयिनलाई परमेश्‍वरले दिनुभएको दोस्रो सल्लाहमा पापप्रतिको मनस्थिति कस्तो हुनुपर्छ भनेर उहाँले बुझाउन खोज्नुभएको थियो। "पाप तिम्रै ढोकामा छ, तिमीलाई नियन्त्रण गर्ने पापको चाहना हो" भनेर पापको नियतलाई परमेश्‍वरले खोलेर देखाउनुभएको थियो। परमेश्‍वरले कयिनलाई आत्मनियन्त्रण गर वा पापलाई नियन्त्रण गर भनेर प्रोत्साहन गर्नुभएको थियो, अर्थात् पाप त आउँछ नै तर "तिमीले त्यसलाई आफ्नो बसमा राख्‍नुपर्दछ, उसले तिमीलाई होइन।" यही नीति याकूबले पनि बुझाउन खोज्छन्, उनले व्याख्या गर्छन् "तर हरेक मानिस आफ्‍नै खराब इच्‍छाद्वारा लोभिएर परीक्षामा पर्दछ। तब खराब इच्‍छाले गर्भधारण गरेपछि त्‍यसले पाप जन्‍माउँछ। अनि पाप पूरै बढ़ेपछि त्‍यसले मृत्‍यु ल्‍याउँछ" (याकूब १:१४-१५)। सुसमाचारको विशेषता भनेकै पापबाट हामी क्षमा पाउनेमात्र होइन, पापमाथि रजाइ गर्न हामीलाई शक्तिसम्पन्न गराउँदछ। यस मामिलामा पावलले यसरी ठोकुवा गर्दछन् "मानिसलाई आइपर्ने परीक्षाबाहेक तिमीहरू अरू परीक्षामा परेका छैनौ। परमेश्‍वर विश्‍वासयोग्‍य हुनुहुन्‍छ। उहाँले तिमीहरूलाई तिमीहरूका शक्तिदेखि बाहिरका परीक्षामा पर्न दिनुहुनेछैन, तर परीक्षाको साथसाथै उम्‍कने बाटो पनि बनाइदिनुहुनेछ– यसरी तिमीहरू त्‍यसलाई खप्‍न सक्‍नेछौ" (१ कोरिन्थी १०:१३)। अन्तमा आएर, आफ्नो रिस, डाहा र अँध्यारो अनुहारको निम्ति दोष दिनुपर्ने कोही नभएर ऊ आफै हो। यो कुरा के कयिनलाईमात्र लागु हुन्छ र, प्रायजसो हामीलाई पनि होइन र?

यस कहाली लाग्दो कथाले हामी सबैलाई आत्मनिर्णय, स्वविवेकको स्वतन्त्रताको बारेमा के सिकाउँछ? परमेश्‍वर आफैले मानिसको आत्मनिर्णय वा स्वविवेक, चेतनाको स्वतन्त्रतालाई जबरजस्ती लाड्नुहुन्न भन्ने कुरो कयिनको कथाले हामीलाई सिकाउँदैन र? (कसैले कसैको जबरजस्ती धर्म परिवर्तन गर्‍यो भन्ने लान्छना कस्तो सरासर झुठो आरोप रहेछ भन्ने कुरो के कयिनको मामिलाले हामीलाई सिकाउँदैन र?-अनुवादक)।