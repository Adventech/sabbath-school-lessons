---
title:  जलप्रलयको अन्त्य
date:  19/04/2022
---

जलप्रलयको असरलाई उत्पत्ति ७:१७-२४मा अत्यन्तै स्पष्ट, सबैले बुझ्न सक्नेगरि, छोटकरी, उल्लेखनीय र भावपूर्ण लवजमा यसरी बर्णन गर्दछ, "पृथ्‍वीमा चालीस दिनसम्‍म जलप्रलय भइरह्यो। पानी बढ़ेर जहाजलाई उचाल्‍न लाग्‍यो र त्‍यो जमिनबाट माथि जान लाग्‍यो। पानी धेरै परिरह्यो र चौपट्टै बढ़ेर पृथ्‍वीमा भरिन लाग्‍यो, र जहाज पानी माथि-माथि उत्रन लाग्‍यो। पानी पृथ्‍वीमा जोरसँग परिरह्यो र आकाशमुनिका जम्‍मै अल्‍गा-अल्‍गा पर्वतहरू ढाकिए। पानी बढ़ेर आयो र पर्वतहरूलाई सात मिटरसम्‍म डुबाइदियो। पृथ्‍वीमा चलहल गर्ने सबै जीवित जीवात– के पन्क्षी , के पालिने पशु, के वन-पशु, के भूइँमा घस्रने सबै प्राणीहरू– तथा सबै मानिसहरू मरे। ओबानो भूमिमा भएका सास हुने सबै प्राणी मरे। अनि जति प्राणी जमिनमा थिए– के मानिस, के पशु, के घस्रने जन्‍तु, के पन्क्षी , सबै मासिए। तिनीहरू पृथ्‍वीबाट मासिए, केवल नोआ र जति जना तिनीसित जहाजमा थिए तिनीहरू मात्र जीवितै रहे। अनि पृथ्‍वीमा पानी एक सय पचास दिनसम्‍म रहिरह्यो।"

सारा पृथ्वी र त्यसमा भएका सबै थोकहरूको बिनाश र निराशमय अन्धकार र जलमग्न पृथ्वीको पृष्ठभूमिमा परमेश्‍वरले नोहालाई सम्झिनु भयो (उत्पत्ति ८:१)। यो वाक्य जलप्रलयको विवरणको बीचमा केन्द्रविन्दु भएर राखिएको छ। त्यसको अर्थ जलप्रलयको कथाको केन्द्रविन्दु वा सन्देश यो हो। हेर्नुहोस् उत्पत्ति ८:१, परमेश्‍वरले नोहालाई "सम्झिनु भयो वा याद गर्नुभयो" भन्नुको अर्थ के हो? "परमेश्‍वरले नोआ र तिनीसँग जहाजमा भएका सबै वन-पशु र पालिने पशुहरूलाई सम्‍झनुभयो, अनि उहाँले पृथ्‍वीमा बतास चलाइदिनुभयो, र पानी घट्‌न लाग्‍यो।"

हिब्रू भाषाको क्रियापद जाखार zakhar को अर्थ "सम्झिनु, याद गर्नु" हो। त्यसको अर्थ परमेश्‍वरले बिर्सिनुभएको छैन; यो केवल दिमागमा खेलाउने शब्दमात्र होइन। बाइबलको परिवेशमा "परमेश्‍वरले सम्झनुहुन्छ" भन्नुको अर्थ उहाँले गर्नुभएको प्रतिज्ञा पूरा भएको छ र प्रायजसो यो शब्द मुक्ति वा उद्धारसँग जोडिएको हुन्छ। उदाहरणमा उत्पत्ति १९:२९ "यसरी बेँसीका सहरहरू सर्वनाश गर्नुहुँदा परमेश्‍वरले अब्राहामलाई सम्‍झनुभयो। लोत बसेको सहरलाई उहाँले नष्‍ट पार्नुहुँदा त्‍यस सर्वनाशको बीचबाट लोतलाई निकाल्‍नुभयो।" जलप्रलयको सन्दर्भमा जब परमेश्‍वरले सम्झनुभयो त्यसको अर्थ पानीले उत्पात मचाउने काम रोक्यो (उत्पत्ति ८:२) र नोहा अव छिट्टै जहाजबाट निस्कन सक्ने हुन्छ (उत्पत्ति ८:१६)। परमेश्‍वरले नोहालाई तुरन्तै निस्केर जाऊ भन्नुभएन तर जहाजबाट बाहिर जान उनले सुरसार कस्दछन्। पहिले उनले कौआलाई झ्यालबाट बाहिर उडाउँछन्, त्यसपछि ढुकुर। उनले पृथ्वीको बस्तुस्थितिको बारेमा जान्न चाहेका थिए। आखिरमा जब ढुक्‍कुर फर्केर आउँदैन तब उनलाई थाहा भयो की "पृथ्‍वीबाट पानी सुक्‍यो, र नोआले जहाजको छत उघारेर हेरे, जमिन सुक्‍खा थियो" (उत्पत्ति ८:१३)।

नोहाको अनुभवमा व्यवहारिक पाठहरूको ढुकुटी भएको हामी पाउँछौँ। एउटा पक्षमा, परमेश्‍वरले हामीलाई सिधै नबोल्नुभएतापनि परमेश्‍वरमाथि भरोसा राख्‍नुपर्छ भनेर उनले सिकाउँछन् भने अर्को पक्षमा, विश्‍वासले मानिसको सोच र जाँचपड्ताल वा खोजनीतिको मूल्यतालाई अस्वीकार गर्दैन। जे सत्य कुरो छ त्यो सत्य हो कि भनेर सिक्न सोच्न, खोज्न र हेर्ने हाम्रो कर्तव्यभन्दा बाहिरको कुरा होइन। यद्यपि, परमेश्‍वरले जहाजबाट निस्केर जाऊ भनेपछिमात्र नोहा जहाजबाट निस्किन्छन् (उत्पत्ति ८:१५-१९)। नोहालाई थाह थियो उनी जहाजबाट बाहिर निस्किन अब सुरक्षित छ, तैपनि परमेश्‍वरकै निर्देशनको निम्ति धैर्य भएर जहाजभित्रै बसिरहन्छ। "नोहाले परमेश्‍वरकै आदेश अनुसार जहाजभित्र गए भने त्यसबाट निस्कन पनि उहाँका विशेष निर्देशनहरूलाई उनले पर्खन्छन्...आखिरमा स्वर्गदूत स्वर्गबाट आउँछन्, र त्यो ठूलो र गर्‍हौँ ढोका खोल्दछन्, अनि अग्रज नोहा र उनको परिवारलाई जहाजबाट बाहिर जमिनमा निस्क भनेर आज्ञा गर्छन्। तिनीहरूको साथमा सबै जीवित बस्तुहरू पनि निकाल भनेर स्वर्गदूतले आज्ञा गर्छन्।"-एलेन जी ह्वाइट, पाट्रियार्क एण्ड प्रोफेटस्, पृ. १०५बाट रूपान्तरित।

`देहायका पदहरू पढ्नुहोस् र "परमेश्‍वरले सम्झिनु भयो"को अर्थ के हो सो बुझ्न प्रयास गर्नुहोस्। यो सत्य बर्तमान परिप्रेक्ष्यमा पनि हामीलाई कस्तो अर्थ लाग्छ वा परमेश्‍वरले तपाईँलाई "सम्झिनुभएको थियो" भन्ने आभास् तपाईँले कहिले कहिले पाउनुभएको थियो? हेर्नुहोस्, उत्पत्ति ८:१, उत्पत्ति १९:२९, र भजन १०६:४।`