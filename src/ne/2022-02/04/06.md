---
title:  'करार: भाग २'
date:  21/04/2022
---

`उत्पत्ति ८:२०-९:१ पढ्नुहोस्। चाहे चेतनशील मानिस होस्, चाहे पशुपंक्षी होस् वा अजिव बनस्पती होस् परमेश्‍वरले तिनीहरूको जीवन सुरक्षा राख्‍न प्रतिवद्धता देखाउनुभएको थियो। हामीलाई दिनुभएको उहाँका आशिषहरूले त्यस प्रतिवद्धताको कसरी पुष्टि गर्दछ?`

जीवनलाई सुरक्षित राख्‍ने परमेश्‍वरको प्रतिवद्धता उहाँको अनुग्रहको उपज हो (जसरी उहाँले कयिनलाई कसैले नमारोस् भनेर बाँच्न दिनुभयो, त्यो पनि उसमाथि परमेश्‍वरको अनुग्रह थियो); तर, मानिस असल भएर, धर्मकर्म वा पुण्य काम गरेर, कुनै खुबी वा गुण भएर होइन। मानिस जतिसुकै पापी, अधर्मी, दुष्ट, खराब होस् वा नराम्रै नराम्रो नियतले भरिएको दिमाग किन नहोस्, यस पृथ्वीमा जीवनलाई सुरक्षा राख्‍न परमेश्‍वरले निर्णय गर्नुभएको थियो। उहाँले मानिसहरूको भावनालाई यसरी किटानै गर्नुभएको थियो, "मानिसको हृदयका भावनाहरू बालकदेखि नै खराब हुन्‍छन्‌," अनि उहाँले यो वाचा गर्नुभएको थियो "अहिले मैले गरेजस्‍तै सबै प्राणीलाई फेरि यसरी सर्वनाश म गर्नेछैनँ। “पृथ्‍वी रहुञ्‍जेल बीउ छर्ने र फसल काट्‌ने समय, जाडो र गर्मी,  ग्रीष्‍म र शिशिर, र दिन र रातको अन्‍त हुनेछैन।” त्यसको अर्थ, यस पृथ्वीको अस्तित्व रहुञ्‍जेल (समय आउनेछ अस्तित्व खारेज हुनेछ भन्ने आभास् पनि यसले दिएको छ-अनुवादक), ऋतुहरू आउनेछ जानेछ र जीवन सुरक्षित हुनेछ भनेर परमेश्‍वरले भन्नुभएको हुनाले उहाँको सृष्टिलाई उहाँले त्याग्नुभएको छैन भनेर हामीलाई सिकाउँदछ।

देहायको पदले सुरुमा परमेश्‍वरले यस पृथ्वीलाई सृष्टि गर्नुभएपछि उहाँले दिनुभएको आशिषलाई याद दिलाउँछ (उत्पत्ति १:२२,२८; २:३)। यथार्थमा भनौँ भने परमेश्‍वरले मानव जगतलाई सुधारिएको जीवन बिताउन फेरि नयाँ अवसर दिनुभएको थियो। जे भयो भयो, यस पृथ्वीमा फेरि बिगार ल्याउन नपरोस् र नविन जीवन सुरु गर भनेर उहाँले मानव जगतलाई नयाँ प्रस्ताव वा अवसर दिनुभएको थियो।

`उत्पत्ति ९:८-१७ पढ्नुहोस्। इन्द्रेणीको अर्थ के हो? यो "करारको चिन्ह" (उत्पत्ति ९:१३) सँग अर्को करारको चिन्ह वा साबथसँग कसरी मिल्दछ?`

"करार राख्‍नेछु वा स्थापना गर्नेछु" भन्ने परमेश्‍वरको लवज तीन पल्ट दोहर्‍याउनुभएको थियो (उत्पत्ति ९:९,११,१७)। यसले परमेश्‍वरको सुरुको प्रतिज्ञा (उत्पत्ति ६:१८) पूरा भएको र चरमविन्दुमा लगिएको देखाउँदछ। छ दिन लगाएर परमेश्‍वरले यस संसार सृष्टि गर्नुभएपछि सातौँ दिनमा विश्राम लिनुभएको थियो भनेको जस्तै माथिका पदहरूमा "करार" भन्ने शब्द सात पल्ट दोहोर्‍याइएको हुँदा यसले साबथको अवधारणालाई प्रतिध्वनी गर्दछ। साबथ जस्तै इन्द्रेणी पनि करारको चिन्ह हो (उत्पत्ति ९:१३,१४,१६, हेर्नुहोस् प्रस्थान ३१:१२-१७ जहाँ साबथलाई परमेश्‍वर र उहाँका जनहरूको बीचमा भएको चिन्ह भनेर उल्लेख गरिएको छ)। साबथ कुनै निश्‍चित स्थान, राष्ट्र र जातिको लागि दिएको थियो। पाप आउनुभन्दा अघि नै मानिसलाई दिइएको साबथको सर्वव्यापित्व भएको जस्तै इन्द्रेणीको पनि सर्वव्यापित्त्व छ अर्थात् यो कुनै भौगोलिक स्थानमा सिमित छैन। साबथ सारा संसारको लागि हो भने इन्द्रेणी पनि सारा संसारको निम्ति हो। सारा पृथ्वी सृष्टि गर्नुहुने परमेश्‍वर नै हुनुहुन्छ भनेर प्रमाण स्वरूप दिइएको साबथ चिन्ह सबैको निम्ति र सबै ठाउँको लागि भनेको जस्तै सारा विश्‍व जलप्रलयले नाश हुँदैन भन्ने प्रतिज्ञा पनि सबैको निम्ति र सबै ठाउँको निम्ति हो।

`अर्को पल्ट जब तपाईँले इन्द्रेणी देख्‍नुहुन्छ, तब हाम्रो निम्ति परमेश्‍वरका प्रतिज्ञाहरूलाई सम्झिनुहोस्। ती प्रतिज्ञाहरूमाथि हामी विश्‍वास र भरोसा राख्‍न सक्छौँ भनेर हामी कसरी विश्‍वस्त हुने? परमेश्‍वरका प्रतिज्ञाहरूमाथि विश्‍वास गर्न सक्छौँ भनेर हामीलाई इन्द्रेणीले कसरी देखाउँछ?`