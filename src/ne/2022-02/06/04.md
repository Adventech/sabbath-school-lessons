---
title:  अब्राम र लोत
date:  03/05/2022
---

`मानिसको चरित्र कतिको महत्त्व रहेछ भनेर उत्पत्ति १३:१-१८मा उल्लेख गरेको कथाले हामीलाई कसरी सिकाउँदछ?`

आफू पहिला कहाँ थियो त्यही ठाउँमा अब्राम फर्किन्छन्। मानौँ मिश्र देशमा उनी आफ्नो बाटो बिराएर केही समयको निम्ति गएका थिए। अब्रामसँग परमेश्‍वरको इतिहास फेरि सुरु हुन्छ। प्रतिज्ञा गरिएको देशमा पुगेर जहाँ पहिला मिश्रदेशमा जाँदा  रोकिएको थियो, त्यहीँबाट फेरि अब्रामको विश्‍वासको यात्रा सुरु हुन्छ। उनी पहिले बेथेलमा आफ्नो पाल टाँग्छ्न (उत्पत्ति १३:३)। यही ठाउँमै उनी पहिलो यात्रामा पुगेका थिए (उत्पत्ति १२:३-६)। अब्रामले पश्‍चाताप गरेर र फेरि पहिलाजस्तै "आफैमा" फर्किए: अर्थात् अब्राम, विश्‍वासको मानिस।

परमेश्‍वरसँग आफ्नो सम्बन्ध फेरि सुमधुररूपमा अब्रामले स्थापना गरेका थिए भन्ने प्रमाण उनको अरूहरूसँगको व्यवहारले देखाएको थियो। जमिनको प्रयोगमा आफ्नो भतिजासँग भएको समस्या खडा हुँदा त्यसलाई कसरी सम्हाले त्यो उनको चरित्रको उल्लेखनीय पक्ष भएको देखाउँदछ। आफ्नो भतिजा लोत र उनका जमातसँग आफू शान्तिमा रहन चाहेको अब्रामले देखाएका थिए। शान्ति समक्षदारीको प्रस्ताव लोतसँग अब्रामले पहिले राख्‍दछन्। सारा देश वा भूमि देखाएर कहाँ सरेर जाने भन्ने निर्णय गर्न लोतलाई अर्‍हाउँछन (उत्पत्ति १३:९,१०)। यसमा अब्रामले आफू उदारवादी, दयालु र सदाशयी भएको देखाएका थिए। यसले अब्राम कस्तो खालको चरित्र भएको मानिस रहेछ भनेर देखाउँदछ।

लोतले हराभरा र एकदम आरामदायी, मनमुग्ध र सजिलैसँग रमाइलो तरिकाले खेतीपाती गर्न सक्ने ठाउँ आफ्नो निम्ति चुनेका थिए, किनभने सोडोमको उपत्यकामा पानी प्रसस्त थियो (उत्पत्ति १३:१०:११)। तर, उनका भविष्यका छिमेकीहरूको दुष्टता र खराबीको बारेमा उनले चासो राखेनन् (उत्पत्ति १३:१३)। यसले उनी लोभी चरित्र भएको देखाउँदछ। (उत्पत्ति १३:११मा अङ्ग्रेजीमा उल्लेख गरिएको "आफ्नो लागि" भन्ने शब्द नेपाली बाइबलमा उल्लेख गरिएको छैन)। "आफ्नो लागि" भनेर लोतले चुनेको वाक्यले जलप्रलय हुनुभन्दा अघिका मानिसहरूले "आफूहरूको निम्ति मनपर्ने पत्‍नीहरू छाने" भन्ने कुरोलाई याद दिलाउँछ (उत्पत्ति ६:२)।

लोतको विपरित, अब्रामले चालेको कदम परमेश्‍वरमाथि आस्थाको चाल थियो। अब्रामले कुन भूमिमा जाने भनेर चुनेनन्; यो परमेश्‍वरको अनुग्रहले उनलाई दिइएको थियो। लोतको बिपरित, परमेश्‍वरले नै आदेश दिनुभएको देशमा उनी आँखा राखेका थिए (उत्पत्ति १३:१४)। जब आफ्नो भतिजा लोतसँग छुट्टिए, तब परमेश्‍वर फेरि अब्रामसँग बोल्नुहुन्छ (उत्पत्ति १३:१४)। ऊरबाट निस्केर आउन परमेश्‍वरले बोल्नुभएपछि पहिलोपल्ट उहाँ बोल्नुभएको लेखा राखिएको छ। यस मामिलामा यसरी लेखिएको छ, "१४ लोत तिनीबाट अलग भएपछि परमप्रभुले अब्रामलाई भन्‍नुभयो, “अब तिम्रा आँखा उठाएर तिमी भएको ठाउँबाट उत्तर, दक्षिण, पूर्व र पश्‍चिमतिर हेर्‌। १५ तिमीले देखेका सबै ठाउँ म तिमीलाई र तिम्रा सन्‍तानलाई सधैँको निम्‍ति दिनेछु। १६ म तिम्रा सन्‍तानलाई पृथ्‍वीको धूलोसरह बढ़ाउनेछु, यहाँसम्‍म कि कसैले धूलो गन्‍न सक्‍छ भने तिम्रा सन्‍तान पनि गन्‍न सक्‍नेछ। १७ उठ्‌, देशको चारैतिर जा, किनकि म त्‍यो तिमीलाई दिनेछु।” १८ तब अब्रामले आफ्‍ना पाल सारे, र हेब्रोनमा भएका मम्रेका फलाँटका रूखहरूमा आए। त्‍यहाँ आएर तिनी त्‍यहीँ बसोबास गर्न लागे। त्‍यहाँ परमप्रभुको निम्‍ति तिनले एउटा वेदी बनाए" (उत्पत्ति १३:१४-१८ रूपान्तरित)। अनि, परमेश्‍वरले त्यस भूमिमा "हिँड" भनेर अर्‍हाउनुहुन्छ। उनी कतिसम्म हिँड्न सक्छ त्यतिसम्म त्यो ठाउँ उनलाई दिने भनेर परमेश्‍वरले छुट्याउनुभएको थियो। "उठ, भूमिको लम्बाइ र चौडाइमा हिँड, म यो तिमीलाई दिनेछु" (उत्पत्ति १३:१७- अङ्ग्रेजी अनुवादहरूमा "लम्बाइ र चौडाइ" भनेर लेखिएको नेपाली बाइबल सोसाइटीको अनुवादमा उल्लेख गरिएको छैन- अनुवादक)। (सैतानले संसारलाई आफ्नो भनेर दावी गरेतापनि पृथ्वीचाहिँ परमेश्‍वरकै हो भनेर उहाँले दावी गर्न छोड्नुभएको छैन-अनुवादक)।

फेरि, परमेश्‍वरले अब्रामलाई के दिनुहुने हो सो स्पष्ट छ। यो उहाँको उपहार थियो, अनुग्रहको उपहार थियो, जुन विश्‍वासद्वारा अधिकार प्रयोग गर्नुपर्दथ्यो। फेरि त्यस्तो खालको विश्‍वास हो, जसले परमेश्‍वरको आज्ञालाई पालन गर्नुपर्दथ्यो। परमेश्‍वरले "चारैतिर भूमिमा हिँड" भनेर अर्‍हाउनुहुँदा उनी हिँड्नुपरेको थियो। अब्रामलाई जे दिइने प्रतिज्ञा गरिएको थियो, त्यो उनको कामले होइन तर परमेश्‍वरकै कामले उनलाई उपलब्ध गराइएको थियो (उत्पत्ति १३:१४-१७)।

`अरूहरू हामीप्रति दयालु, उदारवादी र संवेदनशील नहोला, तर हामी परमेश्‍वरका जनहरू भएको हैशियतले तिनीहरूप्रति हामी कसरी उदारवादी, दयालु, संवेदनशील हुने? (हामी परमेश्‍वरसँग कसरी हिँडिरहेका छौँ भनेर देखाउन अरूहरूले हामीप्रति कस्तो व्यवहार गर्छले होइन बरु अरूहरूप्रति कस्तो व्यवहार हामी गर्छौँ भनेर देखाइरहेका हुन्छौँ-अनुवादक)।`