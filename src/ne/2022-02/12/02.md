---
title:  यूसुफ मिश्र देशको शक्तिशाली भएर उदय हुन्छन्
date:  12/06/2022
---

फारोको सपनाले परमेश्‍वरले मिश्र देशलाई के गर्नहुनेछ सो प्रकट गरिएको सन्देश यूसुफमा थियो (उत्पत्ति ४१:२८)। यो अचम्म छ कि परमेश्‍वरमाथि विश्‍वास वा आस्था राख्‍न यूसुफले फारोलाई आह्वान गर्दैनन्। बरु, मिश्र देशमा आउने सहकाल र अनिकालमा के गर्नुपर्छ भनेर झट्टै सल्लाह दिन्छन्। यूसुफले राजालाई आर्थिक सुधारको योजना बताउँछन्। यो पनि अचम्मको छ कि राजाको दिमागमा यूसुफले दिएको आर्थिक सल्लाहमात्र घुसेको पाइन्छ। उनको चासो सपनाको आत्मिक अर्थ र परमेश्‍वरको भूमिकालाई त्यस्तो वास्ता गरेको देखिन्दैन। उनले आफ्नो देशको अर्थतन्त्र सुध्रिएको चाहेका थिए।

`यूसुफको सफलताको निम्ति परमेश्‍वरको भूमिका कस्तो थियो? हेर्नुहोस् उत्पत्ति ४१:३३-५७।`

फारोले यूसुफलाई नै देशको उनीपछिको उच्च स्थान दिएर देशलाई चलाउने अधिकार दिएका थिए। सपनाको अर्थ खुलस्त पारेकोलेमात्र होइन तर समस्याको समाधान पनि उनले बताएका थिए। राजाको सामु त्यो असल र ठिकै लागेको थियो (उत्पत्ति ४१:३७)। फारोका अरू अधिकारी वर्गहरूले पनि उनीसँग सहमत भएका थिए किनकि त्यहाँ एक जना बिदेशी त्यो पनि झ्यालखानामा परेको दासलाई अचानक देशको प्रधानमन्त्री नियुक्त गर्ने राजाको अध्यादेशलाई कसैले पनि बिरोध जनाएको थिएन। फारोको निम्ति धर्मभन्दा ब्यवहार महत्त्व भएको थियो। यद्यपि, यूसुफमा परमेश्‍वरको आत्मा रहेको फारोले महसुस गरेका थिए (उत्पत्ति ४१:३८)। यूसुफमा चतुर वा के असल र खराब छ सो छुट्याउन सक्ने खुबी र बुद्धि भएको (उत्पत्ति ४१:३९) गुणहरू भएको राजाले महसुस गरेका थिए। मानिसलाई चाहिने ज्ञानबुद्धि परमेश्‍वरले नै दिनुहुन्छ भन्ने कुरो राजाको वक्तव्यले देखाउँदछ (उत्पत्ति ४१:३३, १ राजा ३:१२)।

राज दरवारमा के भयो सो बाइबलमा लेखिएको विवरणले त्यसबेलाको मिश्रदेशको इतिहास अनुसार ठिकै थियो। राजनैतिकरूपमा हेर्ने हो भने यूसुफलाई राजकीय सल्लाहकार नियुक्त गर्नु कुनै नयाँ कुरो थिएन किनकि पौराणिक मिश्रदेशको इतिहासमा विदेशी सल्लाहकार नियुक्त भएको मामिला उल्लेख गरिएको छ।

अब, यूसुफको प्रथम् सात वर्षको शासनकालमा भएको सहकाल अत्यन्तै उल्लेखनीय थियो। त्यसबेला देशमा अन्नको यस्तो उत्पादन भयो कि त्यसको लेखाजोखा नै राख्‍न सकेको थिए (उत्पत्ति ४१:४९)। यसमा परमेश्‍वरको हात भएको सङ्‍केट गर्दछ। अन्न यति थुप्रिएको थियो कि  ती समुद्रको बालुवा जस्तै भयो रे (उत्पत्ति ४१:४९)। यसले परमेश्‍वरको आशिषलाई औँल्याउँछ (उत्पत्ति २२:१७)।

परमेश्‍वरको आशिष आफ्नै जीवन फलदायी भएको कुरो यूसुफले व्यक्तिगतरूपमै अनुभव गरेका थिए। उनको जीवनमा परमेश्‍वरको उपस्थित भएको दुई संयोगले प्रमाणित गरेको थियो। उनका दुई छोराहरू हुन्छन्। त्यसले उनलाई जे जे भयो सो परमेश्‍वरको अगुवाइमा भएको उनले महसुस गरेका थिए। उनको दु:खद सम्झनालाई आनन्दमा परिणत भएकोले आफ्नो पहिलो छोरोको नाउँ मनस्से राखेका थिए। त्यसको अर्थ पीडाको यादलाई बिर्सिदिने हो। अर्को छोरोको नाउँ एफ्रेम राखेका थिए। त्यसको अर्थ पहिलाको दु:खकष्टलाई फलदायी बन्न पुगेको भनेर देखाएको थियो। खराब कुरालाई असलमा परमेश्‍वरले परिणत गर्न सक्नु यो भन्दा शक्तिशाली र प्रभावकारी ज्वलन्त उदाहरण अरू के होला?

`हामीमा परमेश्‍वरको वास्तविक उपस्थिति छ भनेर हाम्रो जीवनले वा जीवनशैलीले अरूहरूलाई कसरी देखाउन सक्छौँ?`