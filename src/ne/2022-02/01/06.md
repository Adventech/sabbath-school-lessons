---
title:  मानिसको काम र कर्तव्य
date:  31/03/2022
---

जब परमेश्‍वरले प्रथम मानव, आदमलाई सृष्टि गर्नुभयो, तब उहाँले उनलाई तीनवटा उपहारहरू दिनुभयो: अदनको बगैँचा (उत्पत्ति २:८), खाना (उत्पत्ति २:१६), र स्त्री (उत्पत्ति २:२२)।

`उत्पत्ति २:१५-१७ पढ्नुहोस् र देहायका प्रश्‍नहरूमा ध्यान गलाउनुहोस्: परमेश्‍वरले यस पृथ्वी मानिस आदमलाई सुम्पनुभएको थियो। यसलाई सँभार गर्न उनको जिम्मेवारी के थियो? परमेश्‍वरप्रति उनको जवाफदेहिता वा कर्तव्य के थियो? मानिसलाई सुम्पेका ती दुवै कर्तव्य वा जिम्मेवारीहरू एक आपससँग कस्तो सम्बन्ध छ?`

प्राकृतिक वातावरणलाई संरक्षण गर्नु नै मानिसको पहिलो कर्तव्य हो। यस पृथ्वीलाई परमेश्‍वरले मानिसलाई जिम्मा लगाइदिनुभएको छ। उहाँले भन्नु भयो, "हेरचाह र गोडगाड अर्थात् रेखदेख वा देखभाल गर्नु" (उत्पत्ति २:१५ रूपान्तरित)। यो शब्द हिब्रू भाषाको क्रियापद 'आभाड avad' हो। यसको अर्थ हेरचाह गर्नु हो जसमा काम समावेश भएको छ। मानिसले उपहारमात्र पाएर हुँदैन। यसलाई सञ्‍चिता गर्नुपर्छ। यसको उपयोग गर्नुपर्दछ अर्थात् यसलाई केवल थन्क्याएर राख्‍नेमात्र होइन। हामीले पाएका कतिपय उपहारहरूलाई प्रयोग गरेर तिनीहरूलाई फलदायी बनाउनुपर्दछ। एक जना मालिक आफू परदेश जानुभन्दा पहिले उनको नोकरहरूलाई सुनका सिक्‍काहरू तिनीहरूको क्षमता अनुसार उपयोग गर्न दिएका थिए भनेर येशूले आफ्नो अर्तिकथामा भन्नुभएको थियो (मत्ती २५:१४-३०) तिनीहरूलाई राख्‍न दिएका सिक्‍काहरू अर्थात् हिब्रू भाषामा शामार shamar को अर्थ जोगाएर राख्‍न जिम्मा दिएको थियो। ती सिक्‍काहरू प्रयोग गरेर सुरक्षित राख्‍ने काम ती कामदारहरूको थियो।

मानिसलाई जिम्मा दिएको दोस्रो कर्तव्य उसको खानेकुरासँग सरोकार छ। हामीलाई जे खानेकुरो दिइएको छ त्यो परमेश्‍वरले नै दिनुभएको हो भनेर हामीले सम्झिनुपर्दछ। उहाँले भन्नुभएको थियो, "तब परमेश्‍वरले भन्‍नुभयो, “हेर, म तिमीहरूलाई पृथ्‍वीका सबै बीउ उमार्ने बोटहरू र फलमा नै बीउ हुने सबै फलका रूखहरू दिन्‍छु। ती तिमीहरूलाई आहाराको निम्‍ति हुनेछन्‌" उत्पत्ति १:२९। उहाँले यो पनि आदमलाई भन्नुभयो, “बगैँचाका सबै रूखका फल तिमीले सङ्कोच नमानी खाए हुन्‍छ"  उत्पत्ति २:१६। मानिसले रूखहरूलाई सृष्टि गरेको थिएन, न त त्यसबाट पाइने फल वा खानेकुराहरू। ती रूखहरू परमेश्‍वरको उपहार थियो, र यो पनि उहाँको अनुग्रहको उपहार थियो।

तर, ती फलहरूलाई के गर्ने भन्ने परमेश्‍वरको आदेश पनि थियो। परमेश्‍वरले उदार भएर दिनुभएको उपहारलाई हृदयदेखि खुशी भएर लिनुपर्दथ्यो र त्यसको रमाइलोसँग उपभोग गर्नुपर्दथ्यो। सबै रूखको फल नहिच्किच्याइ खानु भनेर आदमलाई अर्‍हाउनुभएको थियो। तर, उहाँको अनुग्रह अनुसार मानिसको विवेकको स्वतन्त्रतालाई सम्मान गर्न एउटा बन्देज लगाउनुभएको थियो। एउटा तोकिएको रूखको फलचाहिँ नखानु भनेर परमेश्‍वरले भन्नुभएको थियो। जीवनमा यदि कुनै सिमा भएन, नीतिनियम वा बन्देज भएन भने केवल जे मनलाग्यो त्यही गर्ने, जहाँ मन लाग्यो त्यहीँ जाने, जे मनलाग्यो त्यही खानेले गर्दा मानिसलाई मृत्युमा पुर्‍याउँदछ। जीवनलाई अर्थमूलक बनाउन तोकिएको सीमा, आचार सहिँता, मर्यादा अदनको बगैँचामा पनि थियो, र वर्तमान परिप्रेक्ष्यमा त्यो नीति अहिले पनि साबिकै छ।

पुरुषको तेस्रो कर्तव्य वा जिम्मेवारी परमेश्‍वरले दिनुभएकोचाहिँ स्त्रीप्रतिको उसको मनस्थिति कस्तो हुनुपर्छ सोलाई ख्याल गर्नु हो। परमेश्‍वरले पुरुषको सामु स्त्रीलाई उपहारस्वरूप खडा गर्नुभयो र स्त्रीप्रति उसको जिम्मेवारीलाई उत्पत्ति २:२४मा यसरी कोरिदिएको छ: "यसैकारण मानिसले आफ्‍ना आमा-बाबुलाई छोड्‌छ र आफ्‍नी पत्‍नीसँग मिलिरहन्‍छ, र तिनीहरू एउटै शरीर हुन्‍छन्‌।" यो भनाइ दाम्पत्य जीवनमा अत्यन्तै प्रभावकारी छ। पुरुष र स्त्री एकै शरीर अर्थात् एउटै व्यक्ति (मत्ती १९:७-९) भनेर श्रीमान र श्रीमतीको बीचमा हुनुपर्ने सम्बन्धको करार र दाम्पत्य जीवनको लक्ष्यलाई त्यस कथनले उल्लेखनीयरूपमा स्पष्टरूपमा कोरिदिएको छ।

यस भनाइलाई अझ केलाएर हेर्दा हामी के देख्‍छौँ भने विवाहित पुरुषको कर्तव्य वा जिम्मेवारीलाई तेर्स्याइदिएको छ: त्यो हो स्त्री होइन पुरुषले आफ्नी श्रीमतीको खातिर आमाबाबुलाई छोड्नुपर्दछ। पुरुषै भनेर बाइबलले किटानी गरिदिएको छ। तर यथार्थमा, त्यो आज्ञा वा जिम्मेवारी केवल पुरुषलाईमात्र नभएर स्त्री वा श्रीमतीलाई पनि लागु हुन्छ किनकि पुरुषसँग एक भएपछि उनको सर्वेसर्वा वा शारीरिक एकता पुरुष वा श्रीमानसँग हुन्छ, र उनले पनि आफ्ना बाबुआमालाई त्यागिदिनुपर्दछ। विवाह परमेश्‍वरको उपहार हो। यसलाई मानवप्राणीले पाएपछि दाम्पत्य जीवन वा वैवाहिक दुवै पुरुष र स्त्री बन्धनमा पर्दछ।  तिनीहरूले पारस्परिक जिम्मेवारीलाई आत्मसात् गर्नुपर्छ। दुवै एक भएर आफ्नो जीवनको लक्ष्यलाई विश्‍वाससाथ पूरा गर्नु तिनीहरूको कर्तव्य र जिम्मेवारी हो।

`परमेश्‍वरले तपाईँलाई के के थोकहरू दिनुभयो, त्यसको बारेमा सोच्नुहोस्। तपाईँले पाउनुभएको उपहारहरूलाई सञ्‍चय गर्न, सुरक्षित राख्‍न, देखभाल गर्न तपाईँको काम र कर्तव्यहरू के के हुन्?`