---
title:  साबथ
date:  29/03/2022
---

`हप्‍ताको सातौँ दिनै साबथ भनेर सृष्टिसँग किन गाँसिएको छ? सृष्टिसँग साबथ जोरिएकोले हामीले साबथलाई कसरी मान्छौँ भन्ने कुरालाई कसरी असर पार्दछ? हेर्नुहोस्, उत्पत्ति २:२,३, र प्रस्थान २०:८-११`

खास गरेर परमेश्‍वरले आफ्नो सृष्टिको काम सिध्याउनुभएकोले नै उहाँले साबथ स्थापना गर्नुभएको थियो। त्यसकारण, सातौँ दिन साबथको पालनाले यो देखाउँछ कि परमेश्‍वरले उहाँले गर्नुभएको काम सिध्याउनुभएको छ भन्ने सत्यमा हामी विश्‍वास गर्दछौ। साबथलाई पालना गर्नुभनेको हाम्रो त्यस विश्‍वासलाई व्यक्त गरेको देखाउँछौँ। त्यो पनि, उहाँको सम्पूर्ण काम "धेरै असल" थियो भनेर उहाँले उच्चारण गर्नुभएको वचनलाई स्वीकार्दछौँ भनेर साबथ पालनाले हामी देखाइरहेका हुन्छौँ। साबथ पालन गर्नुको अर्थ नै उहाँको सृष्टिको सौन्दर्यता, मूल्यमान्यता र सिद्धतालाई कदर गर्छौँ भनेर उहाँसँग मिलेर आराधना गरेर देखाउनु हो।

जसरी परमेश्‍वरले आफ्नो कामबाट विश्राम लिनुभयो त्यसरी नै हामी पनि हाम्रा कामहरूबाट विश्राम वा आराम लिन सक्छौँ। परमेश्‍वरले उच्चारण गर्नुभएको "धेरै असल" छ भन्नुभएको कुरालाई हामी पनि सहमत छौँ भनेर साबथको पालनाले देखाउँदछ। जब सृष्टिमा परमेश्‍वरले "धेरै असल" भनेर आफ्नो सृष्टिलाई हेरेर भन्नुभएको थियो त्यसमा हाम्रा भौतिक शरीरहरू पनि समावेश भएको स्वीकार्नुपर्दछ। कतिपय पौराणिक वा आधुनिक धार्मिक वा सैद्धान्तिक शिक्षाहरूमा शरीर खराब छ, यसलाई पोषाउनु हुन्न वा प्यार गर्नुहुन्न भनेर मानव शरीरको प्रतिष्ठालाई अपमान वा बदनाम गर्ने शिक्षाहरू व्याप्‍त छन्। तर, पुरानो करारमा होस् वा नयाँ करारमा होस्, बाइबलले यसतो धारणालाई स्वीकार गर्दैन। यो बाइबलभन्दा बाहिरका धर्महरूको विश्‍वास हो। शरीरलाई हेप्‍ने, दु:खदिने, धर्मको नाउँमा सताउने वा सास्ती दिने, यसको संवर्धन वा सुरक्षा नदिने, हेरबिचार नगर्ने, पोषण नगर्ने जस्ता प्रवृत्तिहरूलाई बाइबलले सरासर असहमति जनाउँछ। ती प्रवृत्तिहरू अरू धर्महरूमा भएतापनि बाइबलीय शिक्षाको विपरित छ। बरु, साबथ पालना गर्नेहरूले परमेश्‍वरको सृष्टिप्रति आभारित भएको देखाउँछ। त्यसमा हाम्रो भौतिक शरीर पनि समावेश भएको छ। हामी स्वस्थ रह्‍यौँ भने हामी परमेश्‍वरको सृष्टिको आनन्दसाथ वा रमाइलो मानेर उपभोग गर्न सक्छौँ साथै त्यसलाई सँभार वा हेरचाह पनि गर्न रुचाउँछौँ।

साबथ मानव सृष्टिको इतिहासको पहिलो "अन्त" हो भनेर चिनारी दिएको छ, तर त्यसको साथै यस संसारमा भइरहेको पीडा, शोक, चिन्ता, महामारी, दु:खकष्ट, खराब तत्वहरूको अन्त्य हुनेछ भनेर पनि आशा दिलाउँछ।

"काम सकियो वा सम्पन्न भयो" भन्ने वाक्य पवित्रस्थानको निर्माणपछि फेरि देखा पर्नु रोचक मान्नुपर्दछ (प्रस्थान ४०:३३), फेरि राजा सोलोमनले मन्दिर बनाइसकेपछि पनि त्यही व्याक्य दोहोरिएको छ (१ राजा ७:४०-५१)। दुवैमा सुसमाचार र मुक्तिको बारेमा पाठ सिकाइएको थियो।

हप्‍ताको अन्तमा आउने साबथले मानिसको पतनबाट उद्धार गर्ने मुक्तिको आश्‍चर्यजनक योजनालाई पनि औँल्याउँछ। तर, त्यो योजना त्यसबेला सम्पन्न हुन्छ जब नयाँ सृष्टको अचम्मको काम हुनेछ (यशैया ६५:१७, प्रकाश २१:१)। यस संसारमा रहँदा हाम्रो मानवीय हप्‍तामा हुने दु:खकष्ट, परिक्षा, महामारी, रोगव्याधीको अन्त्य एक दिन हुनेछ भनेर साबथकै सन्देशले हामीलाई आशा दिन्छ।

त्यसैकारण, येशूले मानिसलाई निको पार्ने उचित समय प्रायजसो साबथलाई नै छान्नुभएको थियो (लूका १३:१३-१६)। साबथको बारेमा, यहूदी धर्मको परम्परा, चालचलनमा जतिसुकै ढिपी गरेर अड्किएतापनि साबथमै येशूले गर्नुभएको निको पार्ने कामले त्यसबेलाका यहूदीहरूलाई र हामीलाई पनि त्यो समयलाई उहाँले औल्याउँनुभएको थियो जब सबै दु:खकष्ट, पीडा, रोगव्याधी, महामारी र मृत्युकोको अन्त्य हुनेछ। यो अन्त्य नै मुक्तिको प्रक्रियाको अन्तिम टुङ्गो हो। त्यसकारण, हामीले यो जिकिर गर्दछौँ कि मुक्तिको योजनालाई हामी सबैलाई प्रत्येक साबथले औँल्याउँदछ।

`साबथमा विश्राम लिएर येशूमा हामीले पाइने विश्राम र मुक्तिको अनुभव कसरी अहिले नै पाइरहेकाछौँ र नयाँ स्वर्ग र नयाँ पृथ्वीको सृष्टिमा पाउनेछौँ भन्ने सत्यतालाई के हामीले अनुभव गरिरहेकाछौँ त?`