---
title:  सर्प
date:  03/04/2022
---

`हव्वालाई फसाउने वास्तविक सर्प हो त? त्यस सर्पले कुन तरिका अपनाएर हव्वालाई पाप गर्न धोखा दियो? हेर्नुहोस्, उत्पत्ति ३:१, २ कोरन्थी ११:३, र प्रकाश १२:७-९।`

उत्पत्ति ३:१मा बताउन खोजेको भाषाको शैलीका यो वाक्य "सर्प" भनेर सुरु गर्छ। वाक्यको सुरुको शब्द "सर्प" भनेर किटानी गर्दा यस शब्दलाई जोर दिएको देखाउँदछ। यथार्थमा यो वाक्य यसरी सुरु गरिएको विभिन्न अनुवादहरूमा यसरी उल्लेख गरिएको छ, "सर्प, परमेश्‍वरले सृष्टि गर्नुभएको पशुहरूमा एकदम धुर्त वा चलाक थियो....।" "सर्प" नै भनेर सम्बोधन गर्दा यो कुनै मनगढन्ते, हावा वा आत्मिक जीव नभएर वास्तविक र पाठकले थाहा पाएको प्रख्यात जीव भनेर चित्रण गरिन्छ। यस अध्यायको पहिलो वाक्यको पहिलो पदमै "सर्प" शब्द प्रयोग गरिएकोले त्यसको वास्तविक अस्तित्व र उसको चरित्रलाई बाइबलले स्वीकारेको पाइन्छ।

परमेश्‍वरको वचनमा सर्प वा अजिङ्गगरलाई परमेश्‍वरको शत्रु भनेर चिनाइएको छ (यशैया २७:१) र अझ प्रष्टरूपमा त्यसलाई दियावलस अझ नेपाली भाषामा भन्नुपर्दा दानव र सैतान भनेर चिनाइएको छ (प्रकाश १२:९)। पौराणिक मध्यपूर्वको धार्मिक सभ्यतामा सर्पलाई दुष्टको शक्तिको प्रतिक मानिएको छ।

"आफ्नो दुष्ट कामलाई चाल नै नदेखाइकन पूरा गर्न सैतानले सर्पलाई आफ्नो माध्यमको रूपमा प्रयोग गर्‍यो। धोखा दिने लक्ष्यले सैतानको रूप धारण गर्‍यो। परमेश्‍वरले यस संसारमा सृष्टि गर्नुभएको सबै पशुहरूमा सर्प सबभन्दा सुन्दर र वुद्धिमानी थियो। यसको पखेटाहरू थियो, र आकाशमा उड्न सक्थ्यो (त्यसैकारण चीनमा यसलाई ड्रागन भनेर सम्बोधन गरिन्छ-अनुवादक)। जब सर्प आकाशमा उड्थ्यो तब उसको चमकले अरू जीवहरूको आँखामा तिरमिर पार्दथ्यो। त्यो उड्दा अनेकौँ रङ्गीचङ्गी र चहकिलो सुनको जलप जस्तो चमक फैलाएर उड्थ्यो।"-एलेन जी ह्वाइट, पाट्रयार्क एण्ड प्रोफेटस्, पृ. ५३बाट रूपान्तरित।

जब जुनसुकै आकारमा सैतानको बारेमा चर्चा गर्दछ, तब बाइबलले कुनै प्रतिक, सङ्केत वा मनलाई वहलाउन अलङ्कारित वा तर्साउने शब्द प्रयोग गरिएको छैन। बाइबलमा सैतान वास्तविक जीव हो, यो दिमागमा कल्पना गरेर रचिएको होइन। मानिसको दुष्टता वा खराब वा अन्धकार पक्षलाई बुझाउन अनेकौँ प्रतिकहरू प्रयोग गरेर सैतानलाई काल्पनिक, मनगढन्ते र अदृश्य अस्तित्वमा बाइबलले झार्दैन।

जब हव्वाको अगाडि सर्प आउँछ, तब आफू परमेश्‍वरको शत्रु भनेर उनलाई चिनाउँदैन। बरू त्यसको विपरित सर्पले परमेश्‍वरकै वचनलाई सम्बोधन गर्दछ। उसको भनाइमा परमेश्‍वरको वचनलाई समर्थन जनाएको जस्तो देखाइएको छ। सुरुदेखि नै सैतानले परमेश्‍वरले भन्नुभएकै कुरालाई उद्‍धृत गर्न रुचाएको देखाउँछ। पछि हामीले देख्‍छौँ कि येशूलाई फसाउन उसले परमेश्‍वरकै वचनलाई उतारेर आफू बाइबलमा खपिस वा पोख्‍त भएको देखाएको थियो (मत्ती ४:६)। (बाइबल जाँदैमा वा बाइबलमा सिपालु वा दक्ष भयो भन्दैमा कोही स्वर्ग जान्छ वा मुक्ति पाउँछ भनेर सैतानले पहिले मुक्ति पाउनुपर्थ्यो। परमेश्‍वरको राज्यमा पस्न उहाँको वचनको ज्ञानमा खपिस हुनेमात्र होइन, त्यसलाई जीवनमा प्रयोग गरेर उतार्नु आवश्यक भएको बाइबलले घन्काउँदछ-अनुवादक)।

यो पनि ख्याल गर्नुहोस्: सर्पले स्त्रीसँग पहिले कुनै विवाद गर्दैन। तर उसले आफ्नो प्रश्‍न यस्तरी स्त्रीको सामु राख्‍दछ कि परमेश्‍वरले तिनीहरूलाई जे निर्देशन दिनुभयो त्यो आफूले पनि विश्‍वास गरेको छ भनेर देखाउन खोज्छ। "के परमेश्‍वरले बगैँचाको कुनै पनि रुखको फल नखानु भन्नुभएको छ?" (उत्पत्ति ३:१)। त्यसको अर्थ उसलाई थाहा थियो कुन रूखको फल नखानु भनेर परमेश्‍वरले आज्ञा गर्नुभएको थियो। यसरी सुरुदेखिनै सर्प कस्तो धुर्त, चलाक र धोखेवाज थियो भनेर देखाउँछ। साँच्‍चिकै, उसको छल र चलाखीले कसरी काम गरेछ भनेर हामीले अगाडि हेर्नेछौँ।

`पापरहित हव्वालाई सुन्दर बगैँचामा सैतानले फसाउन सफल भयो भने, हामीलाई फसाउन त झन कस्तो खपिस वा शिपालु छ भन्ने कुरामा हामी सजग हुनु हुँदैन र? सैतानको छल, चलाखीपन र हामीलाई फसाउने अनेकौँ उपायहरूबाट जोगिन हामी के गर्नुपर्दछ?`