---
title:  सर्पले भोग्नुपरेको निर्णायक स्थिति
date:  06/04/2022
---

"तेरो र स्‍त्रीको बीचमा, र तेरो सन्‍तान र स्‍त्रीको सन्‍तानको बीचमा म दुश्‍मनी हालिदिनेछु। त्‍यसले तेरो शिर कुच्‍च्‍याउनेछ, र तैंले त्‍यसको कुर्कुच्‍चो डस्‍नेछस्‌” (उत्पत्ति ३:१५)। सर्परूपी सैतानलाई प्रभुले यहाँ के भन्नुभएको थियो जसले गर्दा हामी सबैको निम्ति आशाको किरण चम्काइ दिएको छ?

सर्पलाई नै सम्बोधन गरेर उसलाई फैसला सुनाउनुभएर परमेश्‍वरले आफ्नो आक्रोस पोख्‍दै आफ्नो भनाइ राख्‍नुहुन्छ किनकि पापको सारा नाटक उसबाट नै सुरु भएको थियो। सृष्टिपछि पतनको दृश्यमा सर्पमात्र पहिलो जीव थियो जसले श्राप खप्‍नुपरेको थियो।

यहाँ हामीले केही हदमा सृष्टिको लक्षलाई विपरित दिशामा फर्काइएको देख्छौँ। सृष्टिको लक्ष सबैलाई जीवन दिने थियो, असल थोकहरूको सराहना गर्ने थियो र आशिषहरूले भरिपूर्ण हुने थियो, तर पापले गर्दा न्याय गर्नुपर्ने वातावरण बनियो जहाँ मृत्यु, खराब वा दुष्टता र श्रापहरू थुपर्नुपर्‍यो। यद्यपि, पापले नाश भएको सृष्टि एकदिन फेरि पहिलेकै अवस्थामा पुग्नेछ अर्थात् मुक्तिको प्रतिज्ञा र आशाको किरण परमेश्‍वरले सर्पलाई दिनुभएको श्रापमा छाएको हामी पाउँछौँ। श्रापमा परेर सर्पले धुलो खानुपर्ने खिन्न चित्रण (उत्पत्ति ३:१४) कोरिएपनि मानव जगतलाई मुक्तिको आशा त्यहाँ चम्किएको थियो जुन भविष्यवाणीको रूपमा खडा भएको थियो। आदम र हव्वालाई श्राप दिनुभन्दा पहिले नै तिनीहरूलाई मुक्तिको आशा दिइएको थियो (उत्पत्ति ३:१५)। हो, तिनीहरूले पाप गरे, परमेश्‍वरको निर्देशनलाई वेवास्ता गरे; तिनीहरूको पापले गर्दा तिनीहरूले दु:ख पाउनुपर्ने भयो; र, तिनीहरू मर्नुपर्ने पनि भयो। तर, ती सबै थोकको बावजुद पनि, आखिरमा तिनीहरूलाई आशा दिइएको थियो, मुक्तिको आशा।

`देहायका पदहरूमा मुक्तिको योजना साथै परमेश्‍वर र सैतानको बीचमा भएको महान् द्वन्द्व वा संघर्षलाई कसरी उजागर गरेको छ? ती पदहरूलाई उत्पत्ति ३:१५सँग तुलना गर्नुहोस्। रोमी १६:२०, हिब्रू २:१४-१८, र प्रकाश १२:१७ "अनि त्यो अजिङ्गर त्यस स्त्रीसँग रिसायो,अनि परमेश्‍वरका आज्ञाहरू पालन गर्ने र येशू ख्रीष्टको गवाही कायम राख्‍ने उसका बाँकी सन्तानसँग लडाईँ गर्न हिँड्यो"  (किङ्ग जेम्स, अरू अङ्ग्रेजी र हिब्रूमा उपर्युक्त कथन जारी राखिएतापनि नेपाली बाइबल सोसाइटीले अनुवाद गरिएको नेपाली बाइबलमा प्रकाश १२:१७ योमात्र लेखिएको छ, "अनि त्‍यो अजिङ्गर समुद्रको किनारमा खड़ा भयो।"-अनुवादक)।`

उत्पत्ति ३:१५ र प्रकाश १२:१७मा देखिएको समानान्तर वाक्य हेर्नुहोस्: अजिङ्गर (सर्प)को सन्तानको बीचमा; अदनको बगैँचामा भएको स्त्रीसँग र प्रकाश १२:१७को स्त्रीसँग सर्प वा अजिङ्गर क्रोधित भएको वा शत्रुता राखिएको। जुन युद्ध वा महान् वैचारिक द्वन्द्ध वा सैतानले परमेश्‍वरको वचनको प्रतिवाद गरेको अदनको बगैँचामा सुरु भएको थियो जसको फलस्वरूप आदम र हव्वाको पतन भएको थियो, त्यो परिवेश युगको अन्त्यसम्म जारी रहनेछ। तर, सैतानको हार्ने प्रतिज्ञा अदनको बगैँचामा नै दिइएको थियो। आखिरमा, सैतानको शिर कसरी कुल्चिने छ भने प्रकाश २०:१०। त्यसको अर्थ, पाप सुरुभएदेखि नै, मानिसहरूमा भएको खराबीको ज्ञानले गर्दा ल्याएको तिनीहरूलाई र पृथ्वीलाई भयानकतरिकाले तहसनहस गर्ने वातावरणको अन्त्य हुनेछ। यो आशा हामी सबैमा पलाई रहेको छ र त्यो आशा हामी सबैसँग बाँड्न सक्नु आवश्यकता छ।

`पाप, दुष्टता वा खराब, यस पृथ्वीमा सुरु भएको अदनको बगैँचाको स्थानबाट नै परमेश्‍वरले मुक्तिको योजना प्रकट गर्नुभएको थियो भन्ने आत्मज्ञानले हामीलाई किन सान्त्वना दिँदछ?`