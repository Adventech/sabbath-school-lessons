---
title:  परमेश्‍वरले उपलब्ध गराउनुहुनेछ
date:  16/05/2022
---

`परमेश्‍वरले उपलब्ध गराउनुहुनेछ भन्ने प्रतिज्ञामा अब्राहम निश्‍चित भएका थिए। त्यो कसरी पूरा भएको छ? उहाँले के उपलब्ध गराउनुभयो? हेर्नुहोस् उत्पत्ति २२:८, १३-१४ र १८।`

दाउराको भारी बोकेर इसहाक आफ्नो बाबुसँग पहाडमा लुरुलुरु हिँड्दै थिए। आफूले दाउरा त बोकेको छ र बाबुको हातमा आगो छ। अनि इसहाकको मनमा खुलदुली भयो। तिनीहरू परमेश्‍वरको निम्ति बलि चढाउन पहाडमा जाँदै थिए तर के बलि चढाउने सो तिनीहरूसँग थिएन। अनि, इसहाकले सोध्छ, "बुबा, आगो र दाउरा त छ। तर, बलि चढाउने पशु खोइ त?" अब्राहमले नहिचकिच्याइकन तुरन्तै इसहाको निम्ति रहस्यमय जवाफ दिए, "बाबु, परमेश्‍वर आफैले बलि चढाउन पाठो उपलब्ध गराउनुहुनेछ" (उत्पत्ति २२:८ रूपान्तरित)। त्यहाँ उल्लेख गरिएको क्रियापद हिब्रू भाषामा खास यो अर्थ छ, "परमेश्‍वर आफै पाठो हुनुभएर उपलब्ध गराउनुहुनेछ।" क्रियापद "उपलब्ध" (yir’eh lo यिरेह लो)लाई "आफैले उपलब्ध" हुन आउँछ, अर्थात् परमेश्‍वर आफैले त्यसको व्यवस्था गर्नुहुन्छ।

यस दृश्यमा हामी के हेरिरहेकाछौँ त? यहाँ मुक्तिको योजनाको सार तत्व देखाइएको छ। हाम्रो पापको दण्ड भोग्न प्रभु आफै दु:खकष्ट भोग्नुहुनेछ र हाम्रो पापको मोल उहाँले नै तिरिदिनुहुनेछ!

`क्रूसमा के भयो,  जुन मोरियाहको पहाडमा घटेको घट्ना पूर्वचित्रण थियो र त्यसलाई कसरी बुझ्ने भनेर देहायका पदहरूले हामीलाई कसरी खुलस्त पारेको छ? हेर्नुहोस्, यूहन्ना १:१-३`

क्रूसमा परमेश्‍वरको पाठो येशू मर्नुभन्दा अघि नै मोरियाहको पहाडमा बलि चढाइने भेँडा झाङ्गमा अड्किरहेको थियो (उत्पत्ति २२:१३)। यसले काँडाको मुकुटको झाङ्ग ओड्नुभएको येशूलाई औँल्याएको थियो। अब्राहमले त्यस झाङ्गमा परमेश्‍वर नै देखेका थिए। पछि अब्राहम आफैले भनेका थिए, "परमेश्‍वरले जुटाउनुहुनेछ" (उत्पत्ति २२:१४)। परमेश्वर अब्राहमकहाँ देखा पर्नुभएको भनेर उनले स्वीकार गरेको लेखकको आशयले जनाउँदछ। यो आशयले येशूको बलिलाई अब्राहमले बुझेका थिए भन्ने देखाउँछ। अब्राहमको त्यो भविष्यवाणीको सन्देशलाई येशू आफैले यहूदी पण्डितहरूलाई यसरी प्रष्ट पार्नुभएको थियो, "तिमीहरूका पुर्खा अब्राहाम मेरो दिन देख्‍नलाई प्रफुल्‍लित भएका थिए, र तिनले देखे अनि रमाए” (यूहन्‍ना ८:५६)।

"आफ्नो छोरोलाई बलि चढाउन दिनुभएको आदेशमा परमेश्‍वरका दुई आशयहरू थिए: सुसमाचारको वास्तविकता के होस् भनेर अब्राहमले थाहा पाउन् र उनको विश्‍वासको परिक्षा। आफ्नो पुत्रलाई बलि चढाउनुपर्ने क्षण अब्राहमको निम्ति अत्यन्तै पीडादायी थियो। उनलाई गरिएको भयानक परिक्षामा उनको दिमागलाई अन्धकारमा पछारिएको थियो। मानिसको मुक्तिको निम्ति सनातन परमेश्‍वरले गर्नुहुने महान् त्याग र बलिलाई अब्राहमले अनुभव गर्न सकुन् भनेर त्यो गम्भिर परिक्षा उहाँले गर्नुभएको थियो।"-एलेन जी ह्वाइट, पाट्रियार्क एण्ड प्रोफेटस, पृ. १५४बाट रूपान्तरित।

`हाम्रो निम्ति ख्रीष्टले पाउनुभएको दु:ख र क्रूसमा मर्नुभएको घट्नालाई अब्राहमको अनुभवबाट हामी कसरी बुझ्न सक्छौँ? परमेश्‍वरले हाम्रो निम्ति जे गर्नुभयो त्यसको प्रत्युत्तरमा हामी के गर्ने?`