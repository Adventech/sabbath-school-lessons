---
title:  अब्राहमसँग गरिएको करारको चिन्ह
date:  10/05/2022
---

`यहूदी जातिको परम्परामा खतना अब्राहमको समयदेखि सुरुभएको थियो र अहिले पनि त्यो परम्परा जारि छ। तर, त्यस रीतिमा आत्मिक र भविष्यवाणीको अभिप्राय वा अर्थ के छ? हेर्नुहोस्, उत्पत्ति १७:१-१९, र रोमी ४ अध्याय तर विशेष पद ११।`

उत्पत्ति १६को घट्नाले अब्राममा विश्‍वासको कमी थियो भनेर देखाएको थियो। उनको आत्मिक यात्रामा परमेश्‍वरसँगको सम्बन्ध केही समयको निम्ति टुटेको थियो। त्यस समय परमेश्‍वर मौन हुनुभएको थियो। फेरि पहिलो पल्ट अहिले, परमेश्‍वर बोल्नुहुन्छ। परमेश्‍वरले अब्रामसँग फेरि सम्बन्ध स्थापना गर्नुहुन्छ र उहाँले उनीसँग बाँध्नु भएको करारलाई औँल्याउन (उत्पत्ति १५:१८) उनलाई ठिक ठाउँमा फेरि ल्याउनुहुन्छ।

अब परमेश्‍वरले अब्रामलाई उनीसँग गरेको करारको चिन्ह दिनुहुन्छ। त्यो चिन्ह थियो अब्राम र उनका परिवार र उनीसँग रहेका सम्पूर्ण पुरुष सदस्यहरूले गर्नुपर्ने खतना। यस खतनाको रीतिमा रगत समावेश भएको हुन्छ। खतनाको रीति अब्राहमबाट नै सुरु भएको थिएन। हेर्नुहोस् प्रस्थान ४:२४,२५ "(मोशाकी श्रीमती) सिप्‍पोराले एउटा चकमकको कर्द लिएर आफ्‍नो छोराको खलड़ी च्‍वाट्टै काटेर मोशाको खुट्टामा छुवाइन्‌, अनि तिनले भनिन्‌, “तपाईं मेरो निम्‍ति रगतको दुलहा हुनुहुन्‍छ।” २६ यसैले परमप्रभुले तिनलाई छोड़िदिनुभयो। तिनले खतनाको कारणले गर्दा भनेकी थिइन्‌, “तपाईं रगतको दुलहा हुनुहुन्‍छ।”

खतनाको बारेमा बाइबलका विद्वानहरूको बीचमा विभिन्न तर्कहरू छन्, यद्यपि, यो बलिको सन्दर्भमा बुझ्न सकिन्छ। खतना गरिँदा परमेश्‍वरको धार्मिकता अब्रामलाई ओढाइदिएको थियो (रोमी ४:११)।

यो खतनाको करारको अर्को उल्लेखनीय पक्ष भनेको यसले मसीहको बारेमा गरिएको पहिलो भविष्यवाणीलाई औँल्याउँछ (उत्पत्ति १७:७सँग उत्पत्ति ३:१५ तुलना गर्नुहोस्)। ती दुई पदहरूको बीचमा भएको समानान्तर अर्थले यो बताउँदछ कि परमेश्‍वरले अब्रामलाई दिनुभएको प्रतिज्ञामा केवल मानिसहरूको भौतिक जन्मको बारेमामात्र चासो देखाउनुभएको थिएन, तर यसमा पृथ्वीका सम्पूर्ण मानव प्राणीलाई उपलब्ध हुने आत्मिक प्रतिज्ञा पनि त्यसमा समावेश भएको थियो। जब "अनन्तको करार" (उत्पत्ति १७:७) भनेर उल्लेख गर्दछ त्यसले मसीहको कामलाई सम्बोधन गरेको हुन्छ। त्यो हो, जसले ख्रीष्टलाई विश्‍वासद्वारा ग्रहण गर्छ र जो त्यस विश्‍वासमा हिँड्छ त्यसलाई ख्रीष्टको बलिले अनन्त जीवन दिनेछ भन्ने बाचा (रोमी ६:२३, तितस १:२)।

अनन्त भविष्यको प्रतिज्ञाले गर्दा अब्राम र साराईको नाउँमा भएको परिवर्तन पनि घटलाग्दो छ। तिनीहरूको परिवर्तित नाउँले तिनीहरूको बर्तमान प्रतिष्ठालाई जनाउँछ। अब्रामको अर्थ "सम्मानित पिता" हो भने साराईको अर्थ "मेरी राजकुमारी" (अर्थत् अब्रामको निम्ति राजकुमारी)। तिनीहरूको नयाँ नामाङ्करणले तिनीहरूको भविष्यलाई औल्याइएको थियो: अब्राहमको अर्थ "धेरै राष्ट्रहरूका पिता" र साराको अर्थ सबैको राजकुमारी। ती नाउँहरूको बिपरित इसहाकको नाउँ "ऊ हाँस्नेछ" भनेर परमेश्‍वरले नै उनको नाउँ राख्‍नुभएको थियो। यसले अब्राहमको हँसीलाई याद दिलाउँछ। बाइबलमा यो नै पहिलो हाँसोको लेखा राखिएको छ (उत्पत्ति १७:१७); बुढेस काल लागेको अब्राहम र उमेर गइसकेको साराईले छोरो पाउँछ भन्ने परमेश्‍वरको वचन सुन्दा उनी शङ्काले गरेर हाँसेका थिए वा उनी अचम्म मानेर पनि हाँसेको हुनुपर्दछ। जे भएतापनि, परमेश्‍वरले स्पष्टरूपमा उनलाई दिनुभएको प्रतिज्ञालाई उनले विश्‍वास गरेतापनि त्यस प्रतिज्ञामा रहिरहन अब्राहमले परमेश्‍वरमाथिको विश्‍वास र भरोसाको निम्ति संघर्ष नै गर्नुपरेको थियो।

`कतिपय समयमा हामी विश्‍वासमा रहन संघर्ष गर्नुपर्छ तैपनि अब्राहमले जस्तै विश्‍वासमा अटल भएर बस्न हामी कसरी सिक्ने? बेला बेलामा आउने संघर्ष र शङ्काको बाबजुद पनि परमेश्‍वरमाथि आस्था र भरोसा राख्‍न हामी किन छोड्नुहुन्न?`