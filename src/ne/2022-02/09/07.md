---
title:  थप जानकारी
date:  27/05/2022
---

याकूब योग्य भएकोले परमेश्‍वरले उनलाई चुन्नुभएको थिएन, तर उहाँको अनुग्रहले चुनेको थियो। यद्यपि, परमेश्‍वरको अनुग्रह पाउन उनले धेरै कठिन परिश्रम गर्नुपरेको थियो। यो त, अनुग्रहको नीतिको बिपरित थियो। यदि याकूबले कमाएको भए उनले पाउने अनुग्रह अनुग्रह नै हुने थिएन। त्यो त कामबाट आर्जना गरेको अनुग्रह हुन्थ्यो (रोमी ४:१-५ हेर्नुहोस्)। यो त सुसमाचारको सन्देशको बिपरित हो। परमेश्‍वरको अनुग्रहको महत्त्व कतिको रहेछ भनेर याकूबले पछिमात्र बुझ्न थालेका थिए। त्यसको अर्थ परमेश्‍वरमाथि भरोसा राख्‍नु, विश्‍वासद्वारा जिउनु र परमेश्‍वरमाथि पूरा भर पर्नु नै अनुग्रह हो भन्ने आत्मज्ञान उनमा प्राप्‍त हुन थालेको थियो। महत्त्वाकाँक्षामा लाग्ने मानिसहरूको निम्ति याकूबको अनुभवको कथाले महत्त्वपूर्ण पाठ सिकाउँछ: अरूको मोलमा आफूलाई उचाल्न तँछाडमछाड नगर्नु।

"छलकपट गरेर जेठो छोरोको अधिकार पाउँछु भनेर याकूबले सोचेका थिए, तर उनी आफै निराशमा परेको भेट्टाए। जब उनी घरबाट भाग्दै थिए, आफूले सबै थोक गुमाएँ  भनेर सोचेका थिए। परमेश्‍वरसँगको सम्बन्ध, घर र आफ्नो भन्नु अब केही छैन र भगुवाको जिन्दगी बिताउनुपर्‍यो भनेर उनी आत्मग्लानीमा थिए। तब परमेश्‍वरले के गर्नुभयो त? उहाँले उनको आशारहित अवस्थालाई उहाँले हेर्नुभयो, उनमा भएको नैराश्यलाई देख्‍नुभयो र उनमा केही तत्व छ जसले उहाँलाई महिमा गर्न सक्ने क्षमता छ भन्नेकुरोलाई उहाँले देख्‍नुभयो। उनको नाजुक अवस्थालाई परमेश्‍वरले देख्‍नुभएको लगत्तै उहाँले उनको सामु रहस्यमय र अर्थपूर्ण भर्‍याङ्ग प्रस्तुत गर्नुभयो। त्यो भर्‍याङ्ग प्रभु येशू ख्रीष्टको प्रतिक थियो। यहाँ परमेश्‍वरको असिम प्रेमको ज्वलन्त उदाहरण हाम्रो सामु प्रस्तुत गरिएको पाउँछौँ। आफ्नो व्यवहार र खराब आचरणले याकूबले सबै थोक गुमाएको थिए, परमेश्‍वरसँगको सम्बन्ध पनि उनको टुटेको थियो, तर स्वर्गको परमेश्‍वरले उनमाथि नजर राख्‍नुहुन्छ र उनको पापले ल्याएको फाटोलाई ख्रीष्टले पुरिदिनुहुन्छ भनेर जाहेर गर्नुभयो। म स्वर्गको तृष्णा गर्दछु तर त्यसलाई कसरी मेट्ने भनेर सोच्छौँ होला। अहँ, मेरो खस्किसकेको जीवन छ र परमेश्‍वरको समिप आउन म योग्य छैन भन्दै हामी अन्धकारको भूमरिमा पछारिन्छौँ होला। याकूबले त्यही सोचेका थिए, तर परमेश्‍वरले उनलाई स्वप्नदर्शन देखाउनुभयो जसमा उनले भर्‍याङ्ग देखे। त्यो भर्‍याङ्ग यति लामो थियो कि पृथ्वीबाट आकाशसम्मै पुगेको थियो। त्यस भर्‍याङ्गले उनलाई येशू ख्रीष्टसँग जोडेको थियो। कोही मानिस पनि त्यस भर्‍याङ्गबाट उक्लिन सक्छ किनभने त्यसको जग वा पिँध पृथ्वीमा छ र त्यसको सबभन्दा माथिल्लो भाग स्वर्गसम्मै पुगेको छ।"- एलेन जी ह्वाइट कमेन्टस्, द एसडिए बाइबल कमेन्टरी, ठेली १, पृ. १०९५बाट रूपान्तरित।

**चिन्तनमनन**

`अ. पवित्र धर्मशास्त्रको इतिहासमा उल्लेख गरेका केही पात्रहरू हेर्नुहोस्, उदाहरणमा इसहाक, रेबेका, याकूब, एसाब, लाबान, राहेल, लेआ आदि। सबै  जना कुनै न कुनै प्रकारले झुटमुट, छलकपट, धोकावाजी र अरूहरूको जीवनलाई खेलाँची गर्ने नकरात्मक चरित्रले तिनीहरू खाँदिएका थिए। साधारण मानव चरित्रलाई तिनीहरूले प्रतिबिम्ब गरेका थिए, तैपनि तिनीहरूप्रति परमेश्‍वरले आफ्नो अनुग्रह देखाउनुभएको थियो। त्यसबाट हामीले उहाँको अनुग्रहको बारेमा के सिक्न सक्दछौँ?`

`आ. जब तपाईँले याकूबको जीवन कहानी पढ्नुहुन्छ तब उनी परमेश्‍वरको आस्थामा, आफ्नो स्वभावमा र चरित्रमा परिपक्‍व हुँदै बढिरहेको प्रमाण तपाईँले कसरी पाउनुहुन्छ?`

`इ. हामी सेभेन्थ-डे एडभेन्टिस्ट भएको हैशियतले हामीले पाएका ज्ञान र आत्मज्ञानलाई पनि एसाबले जस्तै मनस्थिति पारेर हेलचक्राइँ गर्ने खतराबाट हामी कसरी जोगिने? त्यसको अर्थ, परमेश्‍वरले हामीलाई दिनुभएको ज्ञानको सबै ज्योतिलाई प्रेम गरिरहनु, सराहाना गरिरहन र आभारित हुन हामी कहिल्यै रोक्नुहुन्न भन्ने कुरालाई कसरी आत्मसात् गर्ने?`