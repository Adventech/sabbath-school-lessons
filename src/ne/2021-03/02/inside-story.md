---
title: कथा
date:  09/07/2021
---

#### परमेश्वरले हाम्रो यात्रालाई सुरक्षित राख्नुहुन्छ

_जोडी ओपिट्ज, ३९ आरिजोना, अमेरिका_

मेरो श्रीमान, डेरेक, र म होलब्रुक सेभेन्थ-डे एडभेन्टिस्ट इन्डियन स्कूलबाट आरिजोना राज्यको राजधानी फिनिक्समा तीन घन्टा लामो यात्रा गर्ने सुरसारमा थियौँ। म होलब्रुक स्कूलमा प्रशासकीय सह- अधिकृत र विद्यार्थी भर्नाको रेखदेख गर्ने रजिस्ट्रारको रूपमा काम गर्दछु। मेरो श्रीमान डेरेक त्यही स्कूलको मर्मत-संभार गर्ने सहायककोरूपमा काम गर्दछन्। एक दिन साबथको चर्चको कार्यक्रम सकेपछि मैले जीप हाँक्दै फिनिक्सतिर यात्रा गर्दै थिएँ। मेरो श्रीमान जीपको पछाडि निदाउँदै थिए। हामी हतार हतारमा थियौँ। फिनिक्सको चर्चमा दिउँसोपखको प्रवचन सुन्न हामी त्यतातिर जाँदै थियौँ। बाटोमा मैले मेरी आमालाई पनि टिपेर लगेँ।हामीहरूको यात्राको सडकमा कतै धेरै पानी परेको थियो भने कतै सुख्खा थियो। हामी पहाड र बेसीहरू हुँदै गयौँ। पहाडका सडकहरू धेरै भिजेका थिए। सडकको कुनाकाप्चातिर ध्यान दिँदै मैले जीप चलाइरहेको थिएँ। सडकमा धेरै कारहरू धेरै रफ्तारमा जाँदै थिए। जब हामी आधा बाटो पुग्यौँ तब हाम्रो जीप त फनफनती घुम्न थाल्यो र सडकको किनारामा रहेको माटोको ढिस्कोमा जीप ठोक्यो र ७५मिटर पर गएर जसरीत्यसरी त्यो जीप उँधोमुन्टो भएर रोक्यो। जीपका पाङ्ग्राहरू माथि पारेर जीप रोकेको थियो। त्यस घट्नाले डेरेक र मलाई अत्यन्तै झट्का दियो। एकछिन त हामी एक आपसमा बोल्न पनि सकेनौँ। अनि डेरेकले जीपको ढोका जबरजस्ती खोलेर बाहिर निस्कन खोजे। तर ढोका त खोल्नै सकिएन। कारको फ्रेममा झ्याल बलियो गरि टाँसिएको थियो। अनि त्यसैबेला डेरेकले धुँवा सुँघे। जीप आगो लागेर सल्किनेभएपछि उनी चिच्याए, "जसरी भएपनि हामी यहाँबाट जसरी भएपनि निस्कनुपर्छ!"

त्यसबेला एक जना महिलाले मेरो कारको ढोका खोलिदिइन् र सोधिन्, "तपाईँहरूलाई ठिकै छ?" त्यस महिलाले हाम्रो दुर्घट्ना सबै हेरेकी थिइन् र हामीलाई सहयोग गर्न रोकेकी थिइन्। एकै छिनपछि हाम्रो जीपको वरिपरि मानिसहरू जम्मा भए। त्यस जीपलाई उचाल्न बिग्रेको कारलाई तान्ने कुनै ट्रकलाई बोलायौँ कि भनि तिनीहरूले हामीलाई सोधे। बोलाएको छैन भनेर हामीले जवाफ दियौँ। तर त्यतिक्कै बेला त्यो ट्रक हाम्रो जीपअगाडि रोक्यो। त्यो ट्रकको चालक डाँतको डाक्टरकहाँबाट फर्केर आफ्नो घरतिर यात्रा गर्दै थिए।"के मैले केही सहयोग गर्न सक्छु?" उनले सोधे। अनि हामीले पुलिसलाई नबोलाइकनै एक जना पुलिस अफिसर देखा परे। उनले कारहरूलाई ठिक गतिमा जाओस् भनेर तिनीहरूलाई अगुवाइ गरिरहेका थिए। त्यो अत्यन्तै आवश्यक थियो किनकि हाम्रो जीप सडकको मोडमा अड्केको थियो जहाँ डगुरीरहेका मोटरहरूले हतपत देखिन्दैनथ्यो। एकै छिनपछि हाम्रो जीप ट्रकमा राखेर मर्मतको निम्ति लान तैयार भयो। हामीले हाम्रो जीप हेर्यौँ, त्यसमा केही सामान बाहेक सबै विग्रेको थियो।डेरेक र म त्यस ट्रकमा बस्यौँ। अनि त्यसबेला सबै थोक के के भयो सो हामीले सोच्यौँ। त्यस दिन हामीले एक जना साथीलाई हामीसँग लान योजना बनाएका थियौँ तर त्यो पूरा भएन। प्रायजसो हामी यात्रा गर्दा हाम्रो कुकुरलाई पनि सँगै लान्थ्यौँ तर त्यस दिन हामीले त्यसलाई लगेनौँ। हाम्रो जीप अड्केको सडकको पल्लो किनारमा ठाडो भिरालो थियो। डेरेक र म अलिकति केही चोटपटक लागेको थियो तर ती बाहेक हामी त्यस दुर्घट्नाबाट बालबाल बचेका थियौँ। अर्को कारलाई हामीले किन ठोक्न पुगेनौँ? हाम्रो जीप कसरी उल्टो भएर ठडियो?  जीप फनफनति घुमेर अर्को छेऊमा कसरी खसेन जसले गर्दा हामी सय फुट वा तीस मिटर तल खस्थ्यौँ? त्यसको जवाफ केवल एकमात्र छ, त्यो हो, परमेश्वरले हाम्रो ज्यानलाई बचाउनुभयो। हामी यात्रा गर्नुभन्दा अघि नै उहाँले हाम्रो सबै थोक सम्हाल्नुभएको थियो। पछि हामीले यो थाहा पायौँ कि साथीभाइ र परिवारका तीन सदस्यहरूले हाम्रो निम्ति प्रार्थना गर्न दिमागमा प्रभाव पारेको थियो। तिनीहरूले हाम्रो निम्ति प्रार्थना गरिरहेका थिए र परमेश्वरले तिनीहरूको प्रार्थनाको जवाफ दिनुभएको थियो। दुर्घट्ना भएको एक घन्टाभित्रै होलब्रुक इन्डियन स्कूलका साथीहरूले हामीलाई घर लगे।

भजन ९४:२२मा लेखिएको छ, "प्रभु मेरो शरणस्थान हुनुहुन्छ; उहाँ मलाई सुरक्षा दिने चट्टान हुनुहुन्छ  (रूपान्तरित)। यो पहिलो घट्ना होइन। परमेश्वरले हामीलाई धेरै पटक सुरक्षित राख्नुभएको थियो। परमेश्वरको निरन्तर हेरचाहको निम्ति हामी उहाँलाई हृदयदेखि धन्यवाद दिन्छौँ।