---
title:  साबथको पालना
date:  26/08/2021
---

आफ्ना जनहरूलाई साबथको पालना गर्न परमेश्वरले आदेश दिनुहुन्छ तर सल्लाह वा सुझाव होइन। नमार्नु, नचोर्नु जस्ता आदेशहरूसँग परमेश्वरले साबथलाई याद गर्नु भनेर आदेश दिनुभएको छ। तर तत्काल परिवेशमा साबथ ठ्याक्कै कसरी पालन गर्ने भनेर जनाइएको छैन।

`तर साबथ पालन गर्ने र त्यसको प्रवर्द्धन वा उत्थान गर्ने वातावरणलाई हामी कसरी सृजना गर्ने? हेर्नुहोस् देहायका पदहरू,`

भजन ९२ "१ परमप्रभुको प्रशंसा गर्नु, र हे सर्वोच्च, तपाईंको नाउँमा भजन गाउनु असल कुरा हो।  २ बिहान तपाईंका करुणाको, र राती तपाईंको विश्वसनीयताको घोषणा गर्नु,  ३ तथा दश तारे सारङ्गी र वीणाको मृदु लयमा तपाईंको स्तुति गर्नु असल कुरा हो। ४ किनकि हे परमप्रभु, तपाईंले आफ्ना कामद्वारा मलाई आनन्दित तुल्याउनुभएको छ, तपाईंका हातका कार्यहरू हेरेर म हर्षले गाउँछु।  ५ हे परमप्रभु, तपाईंका कार्यहरू कति महान् छन्, तपाईंका विचारहरू कति गम्भीर छन्! ६ विवेकहीन मानिसले यो जान्न सक्दैन, र मूर्खले यो बुझ्न सक्दैन: ७ यद्यपि दुष्टहरू घाँसजस्तै मौलाउँछन्, र सबै दुष्टहरूको फलिफाप हुन्छ, तर तिनीहरू सधैँको निम्ति नष्ट पारिनेछन्। ८ तर तपाईं हे परमप्रभु, सदाको निम्ति उच्चमा विराजमान हुनुहुन्छ। ९ किनकि हे परमप्रभु, तपाईंका शत्रुहरू अवश्य नष्ट हुनेछन्, तपाईंका शत्रुहरू निश्चयनै नष्ट हुनेछन्,  सबै दुष्टाचारीहरू तितरबितर हुनेछन्। १० तपाईंले मलाई जङ्गली साँढ़ेको जत्तिकै शक्ति दिनुभएको छ, उत्तम तेलले मेरो अभिषेक भएको छ। ११ मेरा आँखाले मेरा शत्रुहरूको हार भएको देखेका छन्, मेरा कानले मेरा दुष्ट शत्रुहरू लखेटिएका कुरा सुनेका छन्। १२ धर्मीचाहिँ खजूरको बोटझैँ लहलह हुन्छ, तिनीहरू लेबनानको देवदारुजस्तै बढ्छन्,  १३ तिनीहरू परमप्रभुको भवनमा रोपिएका हुन्छन्, हाम्रा परमेश्वरका चोकहरूमा तिनीहरू मौलाउँछन्। १४ बुढ़ेसकालमा पनि तिनीहरू फलदायी हुन्छन्, र तिनीहरू ताजा र हरिया रहन्छन्, १५ र घोषणा गर्छन्, “परमप्रभु भला हुनुहुन्छ। उहाँ मेरो चट्टान हुनुहुन्छ, र उहाँमा केही दुष्टता छैन।" र यशैया ५८:१३,१४ "१३ “तिमीहरूले मेरो शबाथ-दिन तोडेनौ र मेरो पवित्र दिनमा आफूखुशी गरेनौ भने, र परमप्रभुको शबाथलाई आदरणीय ठान्यौ, र आफ्नो इच्छाअनुसार नगरी यस दिनलाई मान्यता दियौ र यसमा आफ्नो खुशी नगरी व्यर्थका कुरा गरेनौ भने, १४ तिमीहरू परमप्रभुमा रमाहट पाउनेछौ, र म तिमीहरूलाई देशका उच्च स्थानहरूमा सवार गर्ने तुल्याउनेछु र म तिमीहरूलाई तिमीहरूका पुर्खा याकूबको उत्तराधिकारबाट भोज खुवाउने तुल्याउनेछु।” परमप्रभुको मुखैले यसो भन्नुभएको छ।

साबथ पालन गर्नुभनेकै सृष्टि र उद्धारको उत्सब मनाउनु हो। त्यसले गर्दा साबथको वातावरण आनन्द र हर्षको हुनुपर्छ। साबथ दिन आयो भनेर कोही पनि उदास, बोझ वा भारी भएको महसुस गर्नुहुन्न।

यो पनि थाहा पाउनु जरुरी छ कि साबथलाई याद गर्न सातौँ दिनमा सुरु हुने होइन। पहिलो साबथले हप्ताभरिको काम सम्पन्न भएको देखाएको थियो। त्यसकारण हामी पनि हप्ताभरि नै साबथलाई याद गर्नुपर्छ र त्यसको निम्ति योजना अघि नै बनाउनुपर्छ, ताकि जब साबथ आउँछ तब हामीले हप्ताको काम थन्क्याएर साबथ पवित्र राख्न तयार हुनसकौँ। हप्ताभरि र विशेष गरेर तयारीको दिन (मर्कूस १५:४२) वा शुक्रबार जानाजानी तयार हुनुपर्छ। यसले गर्दा जब साबथ आउँछ तब हामी खुशीसँग सहभागी हुन सकौँ।

`साबथ पालन गर्नुको महत्त्वपूर्ण पक्ष लेबी १९:१-३ले कसरी उल्लेखनीयरूपमा प्रस्तुत गर्दछ? हेर्नुहोस्, "१ परमप्रभुले मोशालाई भन्नुभयो, २ “सबै इस्राएली समुदायलाई भन्: ‘तिमीहरू पवित्र होओ, किनभने म, परमप्रभु तिमीहरूका परमेश्वर, पवित्र छु। ३ “ ‘तिमीहरू हरेकले आफ्ना आमा-बाबुको सम्मान गर्नू, र मेरो शबाथ पालन गर्नू। म परमप्रभु तिमीहरूका परमेश्वर हुँ।"`

यहाँ साबथ पालनालाई आमाबाबुको सम्मान गर्नुसँग राखिएको छ। त्यसले गर्दा साबथ पालन गर्नुभनेको हाम्रा परिवार र मित्रहरूसँगको सम्बन्धलाई पोषाउनु हो। सारा परिवार मिलेर सङ्गति गर्नेमा हामी केन्द्रित हुनसकौँ भनेर परमेश्वरले हामीलाई साबथ उपलब्ध गराउनुभएको हो। त्यसमा घरका अरू कामदारहरू, पाहुनाहरू र परिवारका बस्तुहरूले पनि विश्राम लिने कुरो समावेश भएको छ (प्रस्थान २०:८-११)। साबथ र परिवार सङ्गसङ्गै जान्छ।

साबथ भनेको परिवारसँग विश्राम लिने नीतिमा प्रतिवद्ध हुनुभनेको भएतापनि यसको उपयोगितामा परमेश्वरको आराधना गर्न सहभागी हुने पनि हो। त्यस समय हामी चर्चको परिवारसँग मिलिजुली परमेश्वरको आराधना गर्छौँ। जब यस संसारमा येशू हुनुहुन्थ्यो त्यसबेला उहाँले साबथको आज्ञा अनुसार आराधनामा अगुवाइ गर्नुभएको थियो र साबथको गरिमालाई सम्मान गर्नुभएको थियो। हेर्नुहोस्, लेबी २३:३ "‘छ दिन काम गरिओस्, तर सातौँ दिनचाहिँ विशेष विश्रामको शबाथ, एक पवित्र सभाको दिन हो। त्यस दिन तिमीहरूले कुनै किसिमको काम नगर्नू। तिमीहरूले जहीँ बसोबास गरे तापनि त्यो परमप्रभुको शबाथ हो।", लूका ४:१६ "उहाँ नासरतमा आउनुभयो, जहाँ उहाँ हुर्कनुभएको थियो। उहाँ आफ्नो आदतअनुसार शबाथ-दिनमा सभाघरमा जानुभयो, र पढ्नलाई खड़ा हुनुभयो।", हिब्रू १०:२५ "कति जनाको सङ्गतिमा नजाने बानी हुन्छ, तर हामीचाहिँ एकसाथ भेला हुन नछोडौं। तर प्रभुको दिन नजिक आइरहेको तिमीहरूले देखेका हुनाले एउटाले अर्कालाई झन् प्रोत्साहन देओ।" र हिब्रू ४:९-११ "९ यसकारण परमेश्वरका जनहरूका निम्ति शबाथको विश्राम बाँकी नै छ। १० किनकि परमेश्वरको विश्राममा प्रवेश गर्ने जोसुकैले पनि आफ्नो परिश्रमदेखि विश्राम गर्छ, जसरी परमेश्वरले आफ्नो परिश्रमदेखि विश्राम लिनुभयो। ११ यसकारण हामी त्यस विश्राममा प्रवेश गर्नलाई प्रयत्न गरौं, र त्यस्तै किसिमको अनाज्ञाकारिताद्वारा कोही पनि पतित नहोस्।

हप्ताभरिको काममा हामी व्यस्त हुन्छौँ, हाम्रा जीवनका लयहरू दगुरादगुर गर्छौँ तैपनि हाम्रो हृदयभित्र सत्य साबथको विश्रामको चाहना गर्छौँ। हाम्रा सृष्टिकर्तासँग हामी सहीरूपमा आदानप्रदान गर्न चाहन्छौँ। हामीहरूको सबै कामको व्यस्ततालाई रोकेर परमेश्वरसँग समय बिताउने सम्झनाले उहाँसँगको सम्बन्धलाई हामी पोषाउँछौँ। अनि उहाँकै लयमा हामी पसेर साबथको विश्रामको अनुभव गर्छौँ।

`तपाईँको अनुभवमा साबथ कस्तो छ र त्यसलाई पालन गरेर पाउने आशिषहरूको कसरी अनुभूत गर्नुभएको छ? कुनकुन तरिकाले साबथलाई अझ पवित्र, अर्थमूलक र आत्मिक बनाउन तपाईँ सक्नुहुन्छ?`