---
title:  बिश्राम लिनुपर्ने अर्को कारण
date:  25/08/2021
---

यर्दन नदीको पूर्विय भागमा इस्राएलीहरूले शिविर खडा गर्छन्। तिनीहरूले बाशानको राजा र आमोरीहरूका दुई राजाहरूको राज्य कब्जा गरिसकेका हुन्छन्। यस निर्णायक क्षणमा मोशाले इस्राएलीहरूलाई फेरि एकत्रित गर्छन् र याद दिलाउँछन् कि जुन करार सिनै पहाडमा तिनीहरूका बाबुआमासँग बाँधिएको थियो त्यो तिनीहरूलाईमात्र नभएर तिनीहरूका छोराछोरीहरूको निम्ति अर्थात् अहिले शिविरमा रहने पुस्ताको निम्ति पनि हो। फेरि उनले दश आज्ञाहरू र तिनीहरूलाई पालन गर्दा पाइने फाइदा फेरि दोहोर्याउँछन्।

`देहायका दुई अंशहरूमा साबथको आज्ञा व्यक्त गरिएका छन् तर तिनीहरूमा केही हदमा के भिन्नता छ? हेर्नुहोस्, प्रस्थान २०:८-११`

"८ “शबाथ-दिन पवित्र मान्नुपर्छ भनी याद राख्नू। ९ छ दिनसम्म परिश्रम गरेर आफ्ना सबै काम गर्नू,  १० तर सातौँचाहिँ दिन परमप्रभु तिमीहरूका परमेश्वरको निम्ति शबाथ-दिन हो। त्यसमा तिमीहरूले केही काम नगर्नू, न त आफ्नो छोराले, न छोरीले, न कमारा-कमारीले, न गाईबस्तुले, न मूल ढोकाभित्र भएको परदेशीले केही काम गरोस्। ११ किनकि छ दिनमा परमप्रभुले आकाश, पृथ्वी, समुद्र र तिनमा भएका सबै थोक बनाउनुभयो, तर सातौँ दिनमा चाहिँ विश्राम गर्नुभयो। त्यसकारण परमप्रभुले शबाथदिनलाई आशिष् दिनुभयो, र त्यसलाई पवित्र गर्नुभयो।" र व्यवस्था ५:१२-१५ "१२ “परमप्रभु आफ्ना परमेश्वरले आज्ञा गर्नुभएबमोजिम शबाथ-दिन पवित्र राख्न याद राख्नू। १३ छ दिनसम्म परिश्रम गरेर आफ्ना सबै काम गर्नू,  १४ तर सातौँचाहिँ दिन परमप्रभु तिमीहरूका परमेश्वरको निम्ति शबाथ हो। त्यसमा तिमीहरूले केही काम नगर्नू– आफ्ना छोराछोरी, कमारा-कमारी, गोरु, गधा कुनै पशुले सहरभित्र भएको परदेशीले पनि केही काम नगरोस्। आफ्ना कमारा र कमारीले तिमीहरूसँग विश्राम गरून्। १५ तिमीहरू मिश्रमा कमारा हुँदा कसरी परमप्रभु तिमीहरूका परमेश्वरले आफ्नो बाहुबल र फैलिएको पाखुरा प्रयोग गरी तिमीहरूलाई निकालेर ल्याउनुभयो, सो याद राख। यसैकारण परमप्रभु तिमीहरूका परमेश्वरले शबाथ मान्न तिमीहरूलाई आज्ञा गर्नुभएको हो।"

अङ्ग्रेजी  अनुवाद अनुसार साबथ आज्ञा प्रस्थान २०:८मा "याद गर्नु" भनेर सुरु गरिन्छ भनेर व्यवस्था ५:१२मा "पालन गर" भनेर सुरु गरिएको छ। "याद गर" भन्ने शब्द व्यवस्थाको पुस्तकमा अलिकति पछि आउँछ (व्यवस्था ५:१५)। यसमा याद गर भनेर सम्बोधन गर्दा तिनीहरू दासहरू थिए भनेर सम्झनु भनेर बताइएको छ। यस पुस्ता स्वतन्त्ररूपमा हुर्केतापनि यदि परमेश्वरले अलौकिक तरिकाबाट तिनीहरूलाई उद्धार नगरिएको भए तिनीहरू अझै पनि दासत्वमै रहने थियो। त्यही परमेश्वर जो सृष्टिमा सक्रिय हुनुहुन्थ्यो तिनीहरूको उद्धारमा पनि सक्रिय हुनुभएको थियो भनेर साबथको आज्ञाले तिनीहरूलाई याद दिलाउँछ: "याद राख, तिमीहरू मिश्रमा कमारा हुँदा कसरी परमप्रभु तिमीहरूका परमेश्वरले आफ्नो बाहुबल र फैलिएको पाखुरा प्रयोग गरी तिमीहरूलाई निकालेर ल्याउनुभयो" (व्यवस्था ५:१५ रूपान्तरित)।

चालिस वर्ष पहिले पहिलो पुस्ता त्यही सिमानामा पुग्दा नराम्रोसँग असफल भएपछि अब दोस्रो पुस्ता दोस्रो पल्ट त्यही सिमानमा उभिरहेको थियो। साबथको पुन आज्ञाले तिनीहरूको स्थितिको संवेदनशीलतालाई देखाउँदछ। प्रतिज्ञा गरिएको देश जित्न तिनीहरू पनि तिनीहरूका पूर्खाहरू जस्तै निरिह थिए। त्यसकारण तिनीहरूलाई पनि परमेश्वरको बलियो हात र फैलाइएको पाखुराको आवश्यक थियो।

अब साबथमा नयाँ आयाम थपिन लागेको थियो। परमेश्वर सत्य स्वतन्त्रताको परमेश्वर हुनुभएकोले इस्राएलीहरूले साबथ दिनलाई मान्न अर्हाइएको थियो (व्यवस्था ५:१५)।

व्यवस्था ५मा दिएको अनुसारै सृष्टिको विवरण त्यति नौलो थिएन तर यस अध्यायमा साबथ दिनुको अर्को अर्थ खुलाइएको थियो। इस्राएलीहरू मिश्रदेशबाट स्वतन्त्र भएर निस्कनु भनेकै तिनीहरूको नयाँ सृष्टिको सुरुवात थियो। त्यो तिनीहरूले सम्झिरहनु आवश्यक थियो। (जसरि नयाँ सृष्टिमा परमेश्वरले यस पृथ्वीलाई अन्धकारबाट उज्यालोमा ल्याउनुभयो त्यसरी नै तिनीहरूको अन्धकार जीवनबाट परमेश्वरको उज्यालो जीवनमा ल्याइएको थियो-अनुवादकको थप)। इस्राएलीहरू अब स्वतन्त्र मानिसहरू भएको हुनाले तिनीहरू परमेश्वरमा नयाँ सृष्टि हुन्। यसै सन्दर्भमा यशैया ४३:१५मा यसरी लेखिएको छ: "म परमप्रभु, तिमीहरूका परमपवित्र, इस्राएलका सृष्टिकर्ता, तिमीहरूका राजा हुँ।”  (पहिला उहाँ सारा संसारको सृष्टिकर्ता हुनुहुन्थ्यो भने अब इस्राएलको भनेर किटान गरिएको छ-अनुवादक)।

यो पनि हामीले भुल्नुहुन्न। प्रस्थानको पुस्तक ऐतिहासिक भएतापनि त्यसलाई पापबाट स्वतन्त्र गरिएको प्रतिक भनेर पनि मानिन्छ। यसले गर्दा साबथ दुवै सृष्टि र उद्धारको प्रतिक भएको हामी पाउँछौँ। वास्तविकरूपमा, साबथले हामीलाई येशूतिर औँल्याउँछ जो हाम्रो सृष्टिकर्ता र उद्धारकर्ता हुनुहुन्छ।

`प्रभु येशू ख्रीष्ट उद्धारकर्तामात्र होइन सृष्टिकर्ता पनि हुनुहुन्छ भनेर यूहन्ना १:१-१४ले हामीलाई कसरी बताउँछ?`

हेर्नुहोस्, "१ आदिमा वचन हुनुहुन्थ्यो, वचन परमेश्वरसँग हुनुहुन्थ्यो, अनि वचन परमेश्वर हुनुहुन्थ्यो। २ उहाँ आदिमा परमेश्वरसँग हुनुहुन्थ्यो। ३ सबै थोक उहाँद्वारा बनिए, र बनिएको कुनै थोक पनि उहाँविना बनिएन। ४ उहाँमा जीवन थियो, र त्यो जीवन मानिसहरूको ज्योति थियो। ५ त्यो ज्योति अन्धकारमा चम्कन्छ, र अन्धकार त्यसमाथि विजयी भएको छैन। ६ परमेश्वरबाट पठाइएका एक जना मानिस थिए, जसको नाउँ यूहन्ना थियो। ७ उनीद्वारा सबैले विश्वास गरून् भनेर त्यस ज्योतिको गवाही दिन उनी साक्षी भई आए। ८ उनी आफै त्यो ज्योति थिएनन्, तर त्यस ज्योतिको गवाही दिन आए। ९ हरेक मानिसलाई ज्ञान प्रदान गर्ने साँचो ज्योति संसारमा आउँदैहुनुहुन्थ्यो। १० उहाँ संसारमा हुनुहुन्थ्यो, संसार उहाँद्वारा बनियो, तापनि संसारले उहाँलाई चिनेन। ११ उहाँ आफ्नै मानिसहरूकहाँ आउनुभयो, तर उहाँका आफ्ना मानिसहरूले उहाँलाई ग्रहण गरेनन्। १२ तर जतिले उहाँलाई ग्रहण गरे र उहाँको नाउँमाथि विश्वास गरे, उहाँले तिनीहरूलाई परमेश्वरका सन्तान हुने अधिकार दिनुभयो। १३ तिनीहरू रगतद्वारा, शारीरिक इच्छाद्वारा, र कुनै मान्छेको इच्छाद्वारा होइन तर परमेश्वरबाट जन्मिएका हुन्छन्। १४ अनि वचन देहधारी हुनुभयो, र अनुग्रह र सत्यताले पूर्ण भई हाम्रा बीचमा वास गर्नुभयो। हामीले उहाँको महिमा देख्यौं, जुन महिमा पिताबाट आउनुभएको एकमात्र पुत्रको जस्तो थियो।"