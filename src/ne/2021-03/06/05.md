---
title:  परमेश्वरको चाहना अनुसार सम्बन्धहरू कायम राख्नु
date:  04/08/2021
---

पोतिफरको घरधन्धा हेर्न योसेफलाई किनिएको थियो। उनको सुरुको जीवन त्यहाँ राम्रो र सकारात्मक नै थियो। योसेफले आफूलाई परमेश्वरमाथि भरोसा राखेका थिए। अनि परमेश्वरले पनि उनलाई आशिष दिनुहुन्छ। दासबाट पोतिफरको पूरै घर रेखदेख गर्ने कामदारहरूको अगुवा बन्ने स्थानमा उनलाई उचालिएको थियो।

`योसेफको त्यसबेलाको जीवनमा परमेश्वरको आशिष थियो भनेर कुन व्यवहारिक तरिकाले देखाइएको थियो? अरूहरूसँग उसको पारस्परिक सम्बन्ध कस्तो थियो? हेर्नुहोस्, उत्पत्ति ३९:१-६`

"१ अब योसेफ मिश्रमा लगिए, र फारोका एउटा अधिकृत, अङ्गरक्षकका कप्तान पोतीफर भन्ने एक जना मिश्रीले तिनलाई त्यहाँ ल्याउने इश्माएलीहरूका हातबाट किने। २ परमप्रभु योसेफको साथमा हुनुहुन्थ्यो, र त्यहाँ तिनको उन्नति भयो। तिनी आफ्ना मिश्री मालिकको घरमा बस्थे। ३ तिनका मालिकले परमप्रभु तिनको साथमा हुनुभएको र तिनले गरेका सबै काममा परमप्रभुले उन्नति गराउनुभएको देखे। ४ यसैले उनको निगाह योसेफमाथि रह्यो। योसेफले उनको सेवा-शुश्रूषा गर्थे। उनले तिनलाई आफ्नो घरको मुख्य कारिन्दा तुल्याएर उनीसँग भएका सब थोकको जिम्मा तिनलाई दिए। ५ उनले तिनलाई आफ्नो घरको र आफूसँग भएका सबै कुराको मुख्य कारिन्दा तुल्याएको समयदेखि परमप्रभुले योसेफको खातिर त्यस मिश्रीको घरमा आशिष् दिनुभयो। परमप्रभुको आशिष् उनको घरबार, अन्न-खेत र सबै कुरामाथि थियो। ६ यसैले आफूसँग भएका सबै उनले योसेफको जिम्मामा छोड़िदिए। आफूले खाने भोजनबाहेक आफूसँग भएको अरू कुनै कुराको विषयमा उनी वास्ता राख्दैनथिए। योसेफ सुन्दर र हेर्नमा राम्रा थिए।"

योसेफको सम्बन्ध पोतिफरसँग धेरै राम्रो थियो। घरका अरू कामदारहरूसँग उनको सम्बन्ध पनि राम्रै थियो। योसेफले गर्दा खेतबारी पनि राम्रैसँग फरिफाप भएको थियो। तर उसको बिरुद्धमा षडयन्त्र पनि पाक्दै थियो। उनको फूर्तिलोपन, इमान्दारिता, लगनशीलता र हप्टपुष्ट शरीर देखेर त्यस घरमा व्याकुल भएको कोही न कोही थियो।

`त्यो थियो पोतिफरकी चरित्रहिन श्रीमती। उनले योसेफलाई आफूसँग सुत्न कर गर्दा योसेफको सम्बन्धात्मक नीतिमा चुनौति आएको थियो। जेभएतापनि वा आफ्नो ज्यानकै बाजी राखेर भएतापनि उनले के चुन्न निर्णय गर्यो? हेर्नुहोस्, उत्पत्ति ३९:७-२०`

"६ यसैले आफूसँग भएका सबै उनले योसेफको जिम्मामा छोड़िदिए। आफूले खाने भोजनबाहेक आफूसँग भएको अरू कुनै कुराको विषयमा उनी वास्ता राख्दैनथिए। योसेफ सुन्दर र हेर्नमा राम्रा थिए। ७ केही समयपछि तिनका मालिककी पत्नीले योसेफमाथि नजर लगाएर भनिन्, “मसँग सुत्।”  ८ तर तिनले अस्वीकार गरेर आफ्ना मालिककी पत्नीलाई भने, “हेर्नुहोस्, म यस घरमा भएकोले गर्दा मेरा मालिकलाई यस घरमा भएको कुनै कुराको पनि फिक्री छैन, र उहाँसँग भएका सबै कुरा उहाँले मेरै जिम्मामा दिनुभएको छ। ९ यस घरमा मभन्दा ठूलो कोही छैन। उहाँले तपाईंबाहेक सबै कुरा मलाई दिनुभएको छ, किनभने तपाईं उहाँकी पत्नी हुनुहुन्छ। तब कसरी यस्तो घोर दुष्ट काम गरेर परमेश्वरको विरुद्धमा मैले पाप गर्नु?” १० अनि तिनले दिनदिनै योसेफसँग कुरा गरे तापनि तिनीसित सुत्न अथवा तिनीसित बस्न योसेफ मानेनन्।  ११ एक दिन योसेफ आफ्नो काम गर्न घरभित्र गएका थिए। घरमा अरू कोही काम गर्ने मानिस थिएन। १२ तिनले योसेफको लुगा समातेर भनिन्, मसित सुत्।” तर आफ्नो लुगा तिनकै हातमा छोड़ेर योसेफ भागे, र घरबाट बाहिर निस्के। १३ योसेफले आफ्नो लुगा तिनकै हातमा छोड़ेर घरबाट निस्केका देखेर १४ तिनले आफ्ना घरका नोकरहरूलाई बोलाएर भनिन्, “हेर, मेरा स्वामीले त यहाँ एक हिब्रू हाम्रो बेइज्जत गर्न ल्याउनुभएको रहेछ। त्यो मसित सुत्नलाई यहाँभित्र आयो, र म चिच्च्याएर कराएँ। १५ म चिच्च्याएर कराएकी सुनी त्यसले आफ्नो लुगा मसँग छोड़ेर भाग्यो, र घरबाट बाहिर निस्क्यो।”  १६ तिनका पति घर नआउञ्जेल तिनले त्यो लुगा आफ्नै साथमा राखिन्, १७ र उनी आएपछि तिनले यसो भनेर उही कुरा उनलाई पनि सुनाइन्, “हामीकहाँ तपाईंले ल्याउनुभएको त्यो हिब्रू नोकर मेरो बेइज्जत गर्नलाई यहाँ भित्र आयो। १८ तर म चिच्च्याएर कराउने बित्तिकै त्यसले आफ्नो यो लुगा मकहाँ छोड़ी भागेर घरबाट निस्क्यो।”  १९ “तपाईंको नोकरले मसँग यस्तो व्यवहार गर्यो” भन्ने कुरा जब योसेफका मालिकले आफ्नी पत्नीको मुखबाट सुने तब उनी रीसले राँकिए। २० उनले योसेफलाई राजाका कैदीहरू थुनिने झ्यालखानमा लगेर हालिदिए। योसेफ त्यसरी झ्यालखानमा परे।"

पोतिफरकी श्रीमतीसँग योसेफ समस्यामा पर्यो। तर खासमा भन्ने हो भने: पोतिफरकी श्रीमतीको समस्या थियो। अरू मानिसहरूलाई उनले बस्तु जस्तै ठानिन् र उनको कठपुतली भन्ने सोचिन् र आफू मालिक्नी भएकोले आफूले जे पनि गर्न सक्छु भन्ने अभिमानमा उनी परेकी थिइन्। उनले योसेफलाई आफ्नो कामबासनाको निम्ति प्रयोग गर्न चाहिन्। बाइबलले योसेफलाई "योसेफ सुन्दर र हेर्नमा राम्रा थिए" (उत्पत्ति ३९:६)। मानिसको शारीरिक बनावटलाई बाइबलले कमै उल्लेख गर्दछ किनभने परमेश्वरले मानिसलाई मानिसको दृष्टिकोणले होइन तर उसको हृदयलाई हेर्नुहुन्छ (१ शमूएल १६:७)। यसमा योसेफको खाइलाग्दो र सुन्दर देखिने अवस्था उसको निम्ति बाधा हुन पुगेको थियो। ऊ शुद्ध र निर्दोष जीवन बिताउन र परमेश्वरका नीतिहरूमा बफादार हुन चाहन्थ्यो।

दुष्ट स्त्रीको कर छल्ने क्रममा उसले आफ्नो त्यो नीति सुनायो जुन् परमेश्वरलाई विश्वास नगर्ने र उहाँको भय नमान्ने मानिसहरूको निम्ति अमान्य थियो। त्यसले झन उसलाई बेफाइदा भयो। उसले सबै सम्बन्ध र विशेष गरेर पोतिफरकी श्रीमतीसँग बाइबलका नीतिहरूलाई प्रयोग गर्यो। आज पनि कतिपय मानिसहरूले बाइबलका नीतिहरू पुरातन र अव्यवाहारिक छन् भनेर सिकाउँछन् (अझ कतिपय इसाई भनाउँदाहरूले नै दश आज्ञाका नीतिहरू खतम भयो भनेर पनि सिकाउँदछन्-योसेफको समयमा दुश आज्ञा लिखितरूपमा नभएतापनि मौखिकरूपमा त थियो। कुन आज्ञा योसेफले उल्लङ्घन गर्न चाहेन?-अनुवादकको थप)। तर जेभएतापनि बाइबलको नीति अनुसार नचली पापलाई अङ्गालेर हिँड्दा त्यसको नतिजा कसले भोगेको  छैन र?

यो केवल पहिलो पटक योसेफ परिक्षामा परेको थिएन भनेर बाइबलले स्पष्टरूमा औँल्याउँछ। पोतिफरकी श्रीमतिले उसलाई पटक पटक आफूसँग सुत्न कर गरेकी थिइन् (उत्पत्ति ३९:१०)। तर उनको करलाई योसेफले वेवास्ता गरेको  थियो। त्यसको अर्थ आफ्नो करले काम नगरेको पोतिफरकी श्रीमतीले महसुस गरेकी थिइन्। योसेफले त्यस घृणित काममा संलघ्न नहुने कस्तो नीति थियो भनेर उनलाई सुनाउन खोज्यो (उत्पत्ति ३९:८,९) तर योसेफलाई दु:ख दिन त्यसले काम गरेन।

अरूको निर्णयहरूलाई आफूले नियन्त्रण गर्न सकिँदैन भनेर योसेफले महसुस गरेको थियो। तर आफू जसरी जिएतापनि, कसैलाई माया  गरेतापनि र अरूलाई जस्तो व्यवहार गरेतापनि उसले रोज्ने बाटो भनेकै परमेश्वरको महिमा हो भन्ने निर्णय योसेफले गरेको थियो। यही आत्मज्ञानले गर्दा योसेफ प्रलोभन वा परिक्षको सामना गर्न सक्ने भएको थियो।

`तपाईँको जीवनमा र अरूसँगको सम्बन्धमा के तपाईँले बाइबलका नीतिहरू प्रयोग गर्नुभएको छ। तपाईँका वरिपरि रहेका मानिसहरू न्यायोचित वा उचित व्यवहारमा नचलेको हुनसक्छ। तपाईँको अनुभव कस्तो थियो। मत्ती ५:४३-४८ पढ्नुहोस् र यस नीतिमा चल्नु किन जरुरी छ?`

"४३ “तिमीहरूले यसो भनेको सुनेका छौ, ‘तिम्रो छिमेकीलाई प्रेम गर, र तिम्रो शत्रुलाई घृणा गर।’  ४४ तर म तिमीहरूलाई भन्दछु, आफ्ना शत्रुहरूलाई प्रेम गर, र तिमीहरूलाई सताउनेहरूका निम्ति प्रार्थना गर,  ४५ र तिमीहरू स्वर्गमा हुनुहुने आफ्ना पिताका छोराहरू हुनेछौ। उहाँले दुष्ट र सज्जन दुवैलाई सूर्यको ताप दिनुहुन्छ, र धर्मी र पापी दुवैलाई वृष्टि दिनुहुन्छ।  ४६ किनभने यदि तिमीहरूसँग प्रेम गर्नेहरूलाई मात्र प्रेम गर्दछौ भने तिमीहरूलाई के इनाम छ? के महसूल उठाउनेहरूले पनि त्यसै गर्दैनन् र?  ४७ तिमीहरूले आफ्ना दाजुभाइहरूलाई मात्र अभिवादन गर्छौ भने अरूहरूले भन्दा बढ़ी के गर्यौ र? के अन्यजातिहरूले पनि त्यसै गर्दैनन् र?  ४८ यसकारण जस्तो तिमीहरूका स्वर्गमा हुनुहुने पिता सिद्ध हुनुहुन्छ, तिमीहरू पनि त्यस्तै सिद्ध हुनुपर्दछ।”