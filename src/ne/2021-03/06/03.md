---
title:  ठीक गतिलाई चुन्ने वा नयाँ दिशातिर लाग्न निर्णय
date:  02/08/2021
---

आफूसँग भएको पीडा, दाजुहरूको शत्रुभाव व्यवहार र चिन्ताले ग्रष्ट भएर योसेफ विदेशी राष्ट्र मिश्रदेशमा यात्रा गर्छन्। त्यहाँ उनलाई दासको रूपमा बेचिने थियो। आँखाभरि आँशु चुहाउँदै मरुभूमिमा सयौँ किलोमिटर हिँड्दछन्।

"योसेफलाई बन्धक बनाएर उनका साहुहरूले मिश्रमा लान्दै थिए। जब यात्रुहरू कनान देशको दक्षिणतर्फ लाग्छन् तब त्यस केटोले आफ्नो बाबुका पालहरू भएका पर पहाडहरू देख्छन्। एक्लोपना महसुस भएको र कष्टमा त्यो केटो आफ्नो बाबुको प्यार नपाएर धुरुधुरु रुन्छ। फेरि उसको दिमागमा दोथानको दृश्य आउँदछ। उसले अनाहकमा देखाएको दाजुहरूको रिस देख्छ र उसमाथि हिँस्रक भएर बज्रिएको उसले सम्झन्छ। रिसले घोचिएर बोलिएको बोली, बेइज्जतपूर्ण शब्दहरू र आफूले रोइरोइ बिन्ति गरेका वचनहरू उसका कानहरूमा गुञ्जिरहन्छन्। डरले थुरथुर काँप्दै उसले आफ्नो भविष्यलाई हेर्दछ। कस्तो परिवर्तित परिस्थिति-बुबाको स्नेह र प्यारबाट छिनालिएर अब निरिह र घृणित भएर दास बन्न पुग्छन्! एक्लै र साथीहरू बिना अब विदेशमा उसको जीवन कस्तो हुनेहोला? केही समय त योसेफले आफ्नो पीडा र आतङ्कित भावनालाई सहनै नस्कने अनुभव गरेको थियो।

"अनि उसका सोचहरू उसका पिताका परमेश्वरतिर लाग्यो। सानैदेखि उसलाई परमेश्वरप्रति श्रद्धा र प्रेम गर्न सिकाइएको थियो। आफ्नो बुबा घरबाट भागेर भगुवा हुँदै अर्कै देशमा निर्वासित हुनुपरेको परेको र रातमा परमेश्वरले उनलाई दिनुभएको दर्शन कथाहरू उसले बाबुको मुखबाट धेरै पल्ट पालमा सुनाएको उसले सम्झ्यो। आफ्नो बाबुबाट सिकेका अनेकौँ अमूल्य पाठहरू उनको दिमागमा ताजाताजै भएर आएको थियो। आफ्नो बाबुको परमेश्वर आफ्नो पनि हुनेछ भनेर योसेफले विश्वास गरेको थियो। बाटोमा यात्रा गर्दा गर्दै उसले आफ्नो जीवन परमेश्वरमा पूरै समर्पित गर्यो, र आफ्नो बाबु इस्राएललाई सुरक्षित राख्नुहुने परमेश्वर उसको निर्वासित देशमा पनि होओस् भनेर उसले प्रार्थना गर्यो।"-एलेन जी ह्वाइट, पाट्रियार्क एण्ड प्रोफेटस्, पृ॰ २१३,२१४बाट रूपान्तरित।

कतिपय संस्कार वा समाजमा समाजले व्यक्तिलाई नियन्त्रणमा राख्छ भने कतिपय समाजमा व्यक्तिले समाजलाई नियन्त्रणमा राख्दछ। समाजमा समाजको र व्यक्तिको भूमिकालाई बाइबलले संतुलनरूपमा प्रस्तुत गरेतापनि समाजले होस् वा व्यक्तिले होस् परमेश्वरप्रति समर्पित हुनुपर्ने आह्वान स्पष्टरूपमा गरिएको छ। आफ्नो व्यक्तिगत निर्णयद्वारा परमेश्वरलाई पछ्याएर उहाँमा बिश्राम र भरोसा राख्ने प्रण योसेफले गरेको थियो। आफू जहाँभएतापनि वा जोसँग सम्बन्ध राखे पनि परमेश्वरसँगको सम्बन्धलाई उच्च प्राथमिकता दिने योसेफले शङ्कल्प गरेको थियो।

`व्यक्तिगत रूपमा परमेश्वरप्रति समर्पित हुने कुरालाई देहायका पदहरूले हामीलाई के सिकाउँदछ?`

हेर्नुहोस्, व्यवस्था ४:२९ "तर यदि त्यहाँ पनि (कनान देशमा वा जहाँ भएतापनि) परमप्रभु तिमीहरूका परमेश्वरलाई तिमीहरूले खोज्यौ भने र तिमीहरूका सारा हृदय र प्राणले खोज्यौ भने तिमीहरूले उहाँलाई भेट्टाउनेछौ।", यहोशू २४:१४,१५ "१४ “यसकारण अब परमप्रभुको भय मान, र सारा विश्वस्ततासाथ उहाँको सेवा गर। तिमीहरूका पिता-पुर्खाहरूले यूफ्रेटिस नदी पारि र मिश्रदेशमा पुजेका देवताहरूलाई फ्याँक, र परमप्रभुको सेवा गर। १५ तर यदि परमप्रभुको सेवा गर्न तिमीहरूलाई मन पर्दैन भनेता तिमीहरूले कसको सेवा गर्ने आजै तिमीहरूले रोज– कि तिम्रा पिता-पुर्खाहरूले यूफ्रेटिस नदी पारि पुजेका देवताहरू कि तिमीहरू अहिले बसेको देशका एमोरीहरूका देवताहरू। तर म र मेरो घरानाले परमप्रभुकै सेवा गर्नेछौं।”, १ इतिहास १६:१०-१२ "१० उहाँको पवित्र नाउँमा तिमीहरू गौरव गर, परमप्रभुलाई खोज्नेहरूको हृदय आनन्दित होस्। ११ परमप्रभु र उहाँका शक्तिको खोजी गर, उहाँको दर्शन निरन्तर खोज। १२ उहाँले गर्नुभएका अचम्मका कामहरू स्मरण गर,  उहाँका आश्चर्यकर्म र उहाँले सुनाउनुभएका फैसलाहरू स्मरण गर ।", भजन १४:२ "परमप्रभुले स्वर्गबाट मानिसका सन्तानलाई हेर्नुहुन्छ, यो जान्नलाई कि समझदार हुने र परमेश्वरलाई खोज्ने कोही छ?", हितोपदेश ८:१०-१४ "१० चाँदीको सट्टा मेरो उपदेश, उत्तम सुनभन्दा त बरु ज्ञान नै खोज,  ११ किनभने बुद्धि मानिकभन्दा बहुमूल्य हुन्छ, र तिमीले इच्छा गरेको कुनै पनि थोक त्यससँग तुलना गर्न सकिँदैन। १२ “म बुद्धि हुँ, सावधानीसित म बसोबास गर्दछु, मसँग ज्ञान र विवेक छन्। १३ परमेश्वरको भय मान्नु दुष्टतालाई घृणा गर्नु हो, अभिमान, अहङ्कार, खराब चालचलन र भड्काउने कुराहरू म घृणा गर्छु। १४ सरसल्लाह र उचित फैसला मबाटै हुन्छन्, मसँग समझशक्ति र सामर्थ्य छन्।" र यशैया ५५:६,७ "६ जबसम्म परमप्रभुलाई पाउन सक्छौ उहाँलाई खोज। उहाँ नजिक हुनुहुँदा नै उहाँलाई भेट। ७ दुष्टले आफ्नो बाटो र अधर्मीले आफ्नो विचार त्यागोस्, र परमप्रभुतिर फर्कोस्, र उहाँले त्यसमाथि कृपा गर्नुहुनेछ। हाम्रा परमेश्वरतर्फ त्यो फर्कोस्, र उहाँले त्यसलाई सित्तैँमा क्षमा गर्नुहुनेछ।"

यदि हामी भित्री हृदयदेखि विश्राम वा आनन्द हुन चाहन्छौँ भने हामीले परमेश्वरलाई पछ्याउने व्यक्तिगत निर्णय गर्नैपर्छ। हाम्रा पूर्खाहरू आत्मिकरूपमा भयानक लोहपुरुषहरू भएतापनि तिनीहरूमा भएका आस्था, विश्वास र आत्मियता वा आत्मिक जीवन बंशबाट सरिन्दैन। यो पनि याद गर्नुहोस्, परमेश्वरका छोराछोरीहरूमात्रै छन् उहाँका नातिनातिनाहरू हुँदैनन्।

`प्रत्येक दिन र प्रत्येक क्षण तपाईँ परमेश्वरको समर्पित हुन किन निर्णय गर्नुपर्छ? यदि गर्नुभएन भने तपाईँलाई के हुन्छ?`