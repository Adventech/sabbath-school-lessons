---
title:  मोशामा बप्तिस्मा लिएका
date:  05/09/2021
---

`१ कोरन्थी १०:१-१३ पढ्नुहोस्। जब पावलले "उदाहरण वा नमुनाहरू" भनेर सम्बोधन गरे कोरन्थीका आफ्ना पाठकहरूलाई कसलाई औँल्याएका थिए?`

हेर्नहोस्, "1 भाइ हो, तिमीहरूले यो कुरा जान भनी म चाहन्छु, कि हाम्रा पुर्खाहरू सब बादलमुनि थिए, र सबै समुद्रको बीचबाट भएर गए। 2 अनि मोशामा तिनीहरू सबैले बादल र समुद्रमा बप्तिस्मा पाएका थिए। 3 सबैले एउटै आत्मिक भोजन खाए। 4 सबैले आत्मिक पानी पिए, किनकि तिनीहरूका साथसाथै हिँड्ने आत्मिक चट्टानको पानी तिनीहरूले पिए। त्यो चट्टानचाहिँ ख्रीष्ट नै हुनुहुन्थ्यो। 5 तापनि तिनीहरूमध्ये धेरैजसोसँग परमेश्वर प्रसन्न हुनुभएन, र तिनीहरू मरुभूमिमा नष्ट भए। 6 उनीहरूले जस्तै हामीले खराबीको इच्छा नगरौं भनी यी कुरा हाम्रो चेताउनीको लागि हुन्। 7 तिनीहरूमध्ये कतिझैँ तिमीहरू मूर्तिपूजक नहोओ। जस्तो लेखिएको छ, “मानिसहरू खान र पिउनलाई बसे, अनि नाच्नलाई उठे।” 8 हामी व्यभिचारमा फस्नुहुँदैन, जसरी तिनीहरूमध्ये कति जना फसे, र एकै दिनमा तेईस हजार मरेका थिए। 9 हामीले प्रभुको परीक्षा गर्नुहुँदैन, जसरी तिनीहरूमध्ये कतिले गरे, र सर्पहरूद्वारा नष्ट भएका थिए। 10 हामीले गनगन गर्नुहुँदैन, जसरी तिनीहरूमध्ये कतिले गरे, र विनाशकबाट नष्ट भएका थिए। 11 यी कुराहरू तिनीहरूलाई चेताउनीको निम्ति भए तापनि ती हाम्रै शिक्षाको निम्ति लेखिएका हुन्, जसमाथि युगको अन्त्य आइसकेको छ। 12 यसकारण जसले खड़ा छु भनी सोचेको छ, त्यो होशियार रहोस्, नत्रता त्यो लड्नेछ। 13 मानिसलाई आइपर्ने परीक्षाबाहेक तिमीहरू अरू परीक्षामा परेका छैनौ। परमेश्वर विश्वासयोग्य हुनुहुन्छ। उहाँले तिमीहरूलाई तिमीहरूका शक्तिदेखि बाहिरका परीक्षामा पर्न दिनुहुनेछैन, तर परीक्षाको साथसाथै उम्कने बाटो पनि बनाइदिनुहुनेछ– यसरी तिमीहरू त्यसलाई खप्न सक्नेछौ।"

१ कोरन्थी १०:६ र ११मा "उदाहरण" भनेर ग्रीक भाषाबाट अनुवाद गरिएको हो। तर ग्रीक भाषामा त्यसको अर्थ टाइप वा प्रतिक हो। यो ग्रीक भाषाको नाम हो। प्रतिकको अर्थ कहिल्यै पनि वास्तविक वा सक्कल होइन तर सक्कल वा वास्तविकताको चिन्ह वा प्रतिक हो। त्यसले सक्कल कस्तो छ भनेर देखाउँछमात्रै। नक्कल वा नमुना वा प्रतिकले अर्कै बास्तविक वा सक्कल कस्तो छ भनेर बुझाउन खोज्दछ।

हिब्रू ८:५ले यस किसिमको सम्बन्धलाई बुझाउने एक असल उदारण हो: "तिनीहरू (वा पुरानो करारका पुजारीहरू जसले पवित्रस्थानमा विधिपूर्वक सेवा गर्छन्) स्वर्गका बस्तुहरूको प्रतिलिपी वा नक्कल र छायाँमात्र भएर देखाएको छ। जब मोशाले पवित्रबासस्थानको निर्माण गर्न लागेका थिए त्यसबेला परमेश्वरले उनलाई भन्नुभएको थियो 'तिमीलाई पहाडमा देखाइएको नमुना जस्तै प्रत्येक थोक बनाउन हेर्नु'" (रूपान्तरित)

हिब्रूको पुस्तकमा उल्लेख गरिएको अंशमा स्वर्ग र पृथ्वीको पवित्रस्थानसँग सिधै सम्पर्क भएको देखाउँछ। यसैमा पावलले प्रस्थान २५:९लाई उद्धृत गर्दछन् "तिमीलाई देखाइएको नमुना अनुसार" जुन मोशाले पहाडमा देखेका थिए। त्यसको अर्थ यो हो कि पृथ्वीमा भएका सबै विधिविधान र रितिहरू स्वर्गको पवित्रस्थानमा के भइरहेको छ तिनीहरूलाई नमुना वा प्रतिकको रूपमा उदाहरणहरू हुन् भनेर मान्नुपर्दछ। जसरी पृथ्वीको पवित्रस्थानमा मूल पुजारी थिए त्यसरी नै स्वर्गको पवित्रस्थानमा येशू ख्रीष्ट हाम्रो मूल पुजारी भएर सेवाकार्य गर्नुहुन्छ।

ती कुराहरूलाई मनमा राख्न सक्यो भने १ कोरन्थी १०मा पावलले के बुझाउन खोजेका थिए सो हामी बुझ्न सक्छौँ। यस अध्यायमा परमेश्वरका जनहरू प्रतिज्ञा गरिएको देशमा यात्रा गर्ने दौरानमा तिनीहरूले के के भोगे भनेर केही मूल घट्नाहरू पावलले उल्लेख गर्दछन्। "हाम्रा पूर्खाहरू" भनेर सम्बोधन गरिँदा यहूदी पूर्खाहरू हुन् जो मिश्रदेशबाट निस्केका थिए। तिनीहरू परमेश्वरको बादलमुनि थिए, लाल सागर तरेका थिए र यसरी सबै जना दासत्वबाट स्वतन्त्रताको जीवन बिताउन बप्तिस्मा लिएका थिए।

इस्राएलीहरूले आफ्नो यात्राको दौरानमा मरुभूमिमा जे जे अनुभव गरे त्यो सबै व्यक्तिगत इस्राएलीको निम्ति बप्तिस्माको प्रतिक वा नमुना थियो भनेर पावलले औँल्याउँछन्। पावलको तर्कमा हामी जाने हो भने उनले "आत्मिक खुराक" भनेका थिए जसले मन्नालाई औँल्याउँछ (प्रस्थान १६:३१-३५) जुन परमेश्वरले इस्राएलीहरूलाई दिनदिनै उपलब्ध गराउनुभएको थियो। इस्राएलीहरूले चट्टानबाट पिए भनेको छ भने त्यो चट्टान येशू हुनुहुन्छ भनेर पावलले पहिचान गर्दछन् (१ कोरन्थी १०:४) येशू ख्रीष्ट "जीवनको रोटी" हुनुहुन्छ (यूहन्ना ६:४८) र उहाँ "जीवित पानी हुनुहुन्छ (यूहन्ना ४:१०)। इस्राएलीहरूले गरेका अनुभवहरूसँग हाम्रो क्रियाकलाप र येशूलाई तुलना गर्दा सबै प्रतिकहरू मनासिव भएको देखिन्छ। पुरानो करारको इतिहासलाई प्रकट गरेर वा औँल्याएर आजको प्रत्येक येशूभक्तलाई आत्मिक सत्यताहरूलाई प्रयोगमा ल्याउन सकिन्छ भनेर पावलको जिकिर छ। इस्राएलीहरूले जे जे भोगे वा मरुभूमिमा जे जे भए ती सबै हाम्रा निम्ति उदाहरण वा नमुना हुन् भनेर स्वीकार्नु जरुरी छ।

`प्रस्थानमा उल्लेखित इस्राएलीहरूको अनुभवको समिक्षा गर्नुहोस्। तिनीहरूको उदाहरहरूबाट हामीले के पाठहरू सिक्न सक्छौँ, चाहे असल होस् वा खराब होस्?`