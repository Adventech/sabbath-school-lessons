---
title:  स्वार्थीपना
date:  12/07/2021
---

लहरे पिपल वा अरू रूखहरूका भूमिगत ठूला ठूला जराहरू जस्तै मानिसको हृदय वा दिमागमा पनि एक किसिमको जरा गाडेको छ जुन अत्यत्तै बलियो र शक्तिशाली छ। प्रत्येक मानिसलाई त्यस जराले थामीराखेको देखिन्छ, त्यो जरा हो स्वार्थीपना जुन पापको एक प्रमूख भाग हो। त्यसले गर्दा नै प्रभु येशूमा पाइने सक्कली वा सत्य चैन वा विश्राम नपाओस् भनेर हामीलाई वाधा दिइरहेको हुन्छ। हामीले हाम्रो जीवनमा व्यक्त गर्न सक्ने पापका सबै भावनाहरूमा स्वार्थपना एकदम सजिलो र सहजैरूपमा प्रकट गर्न सक्छौँ, सक्दैनौँ र? हामी कतिपयको निम्ति स्वार्थपना सास फेर्नु जस्तै स्वाभाविक छ।

`येशूले एउटा अर्तीकथा भन्नुभएको लूका १२:१३-२१मा लेखिएको छ। त्यस कथामा के मूख्य समस्यालाई येशूले औँल्याउनुभएको थियो? भविष्यको निम्ति योजना बनाइरहँदा के स्वार्थीपनाले दिमागमा अड्डा जमाएर परमेश्वरको राज्यको बारेमा वेवास्ता गर्ने हो र? यदि होइन वा आवश्यक छैन भने येशूले हामीलाई कमसेकम के चेतावनी दिइरहनुभएको छ?`

हेर्नुहोस्, "१३ भीड़बाट एक जनाले उहाँलाई भन्यो, “गुरु, मेरा दाज्यूलाई भनिदिनुहोस्, र तिनले अंशबन्डा गरिदेऊन्।”  १४ तर उहाँले त्यसलाई भन्नुभयो, “मित्र, कसले मलाई तिमीहरूमाथि न्याय गर्ने अथवा तिमीहरूको सम्पत्ति बाँड़िदिने तुल्यायो?” १५ उहाँले तिनीहरूलाई भन्नुभयो, “होशियार रहो, सबै किसिमका लालचबाट जोगिने काम गर, किनकि मानिसको जिन्दगी उसको धन-सम्पत्तिको प्रशस्ततामा रहँदैन।”  १६ उहाँले तिनीहरूलाई एउटा दृष्टान्त भन्नुभयो, “कुनै एक जना धनी मानिसको जमिनमा प्रशस्त उब्जनी भयो। १७ त्यसले मनमनै गुन्न लाग्यो, ‘मेरो अन्न राख्ने ठाउँ मसित छैन, अब म के गरूँ?’ १८ तब त्यसले भन्यो, ‘म यसो गर्नेछु– आफ्ना ढुकुटीहरू भत्काएर झन् ठूला-ठूला बनाउनेछु, र मेरा सबै अनाज र मालसामान त्यहीँ राख्नेछु। १९ अनि म आफ्नो प्राणलाई भन्नेछु, “ए प्राण, धेरै वर्षसम्म पुग्ने प्रशस्त सम्पत्ति तेरो निम्ति थुप्रिएको छ। सुख-चैनमा बस्। खा, पि, र मोज गर्”।’ २० “तर परमेश्वरले त्यसलाई भन्नुभयो, ‘ए मूर्ख, आज राती नै तेरो प्राण तँबाट लिइनेछ, र जे कुराहरू तैंले आफ्नो निम्ति थुपारेको छस्, ती कसको हुने?’  २१ “आफ्नो निम्ति धन-सम्पत्ति थुपार्ने, तर परमेश्वरको दृष्टिमा धनी नहुने मान्छेको अवस्था यस्तै हुन्छ।”

यो अर्तीकथा केवल लूकाको सुमाचारमामात्रै देखा परेको छ। भिडबाट एक जना अनामिकाले प्रश्न गर्दा उसको जवाफमा येशूले यो कथा भन्नुभएको थियो। आफूलाई अंशबन्दाको मामिलामा हस्तक्षेप गर्न एक जना मानिसले येशूलाई अनुरोध गरेको थियो। तर आफू कसैको अंशबन्दा वा व्यक्तिगत पारिवारिक मामिलामा हस्तक्षेप गर्न आएको होइन भनेर येशूले स्पष्ट जवाफ दिनुभएको थियो। तर येशूले आफ्नो औँला ठूलो समस्याको जरामा घुसार्नुभएको थियो। त्यो थियो, स्वार्थीपना। हाम्रो व्यक्तिगत क्रियाकलापको गहिरो जरा के हो भनेर उहाँले खनेर नै देखाउनुभएको थियो।

`तपाईँको जीवनमा तपाईँले देखाउनुभएको स्वार्थलाई व्यक्त गर्नुभएको समयलाई सोच्नुहोस्। स्वार्थपनाले परमेश्वर, दम्पत्तिमा, परिवारमा र चर्चको परिवार र छिमेकी र सहकर्मीहरूसँगको सम्बन्धलाई कसरी प्रभाव पार्दछ? त्यो नहुन फिलिप्पी २:५-८लाई कसरी आत्मसात् गर्ने?`

हेर्नुहोस्, "५ तिमीहरूमा यस्तो मन होस्, जो ख्रीष्ट येशूमा पनि थियो। ६ परमेश्वरको स्वरूपमा भएर पनि उहाँले परमेश्वरको बराबरी हुने कुरालाई एउटा पक्रिराख्ने वस्तुजस्तो ठान्नुभएन। ७ तर आफैलाई रित्त्याईकन कमाराको रूप धारण गरेर, तथा मनुष्य भएर जन्मनुभयो। ८ स्वरूपमा मानिसजस्तै भएर आफैलाई होच्याउनुभयो, र मृत्युसम्मै, अर्थात् क्रूसको मृत्युसम्मै आज्ञाकारी रहनुभयो।"

आफ्नै आवश्यकता र महत्वाकाँक्षालाई केन्द्रित गर्दा येशूको अर्तीकथाको अनामिका धनी मानिसले अदृश्य स्वर्गको वास्तविकतालाई बिर्सेको थियो। ठूलो हुने, नाउँ कमाउने, प्रख्यात हुने, अरूसँग प्रतिस्पर्दा गरेर आफूलाई उच्च स्थानमा राख्ने वा आफ्नो भाऊ बढाउने नीति परमेश्वरको राज्यको आधार नीतिहरू होइनन्। हाम्रो सट्टामा मर्न येशू कुन मनस्थितिले गर्दा होच्चिन राजी हुनुभयो भनेर पावलले हामीलाई अलिकति झलक दिन्छन्।

फिलिप्पी २:५-८मा हामीलाई निस्वार्थपना, नम्रता र प्रेमको नक्सा होरिदिएका छन्। यदि परमेश्वरप्रति र अरूप्रतिको प्रेमले हामीलाई घचेटिएर हाम्रा निर्णय र प्राथमिकताहरूलाई स्थान दिएनौँ भने हामी झन झन धन थुपार्ने होडबाजीमा चल्छौँ र स्वर्गमा भएको धनप्रति कम कम ध्यान दिन थाल्छौँ (मत्ती ६,२०)।

`धनी हुन वा भौतिक सुविधासम्पन्न हुने होडबाजीमा लाग्न किन सजिलो छ? हो हाम्रो जीवन निर्वाह गर्न हामी सबैलाई पैसाको आवश्यक छ त्यसैलाई नै मध्यनजर राख छ दिन काम गर भन्ने त परमेश्वरको आदेशै हो। तर हामी लोभको भूमरीमा परेर धन थुपार्ने काममा लागेको लागै किन हुन्छौँ?`