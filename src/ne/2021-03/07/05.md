---
title:  व्यवहारमा लागु गर्नुपर्ने
date:  11/08/2021
---

कसैलाई क्षमा दिनुछ भने त्यस व्यक्तिले मलाई हानी गरेको छ वा चित्त दुखाएको छ भनेर मैले स्वीकार गर्नैपर्छ। यो पनि कतिपय समयमा गार्हो हुनसक्छ किनकि हामी भएका पिडाहरू लुकाउन खोज्छौँ तर त्यस पिडालाई कसरी व्यवस्थिति गर्ने भन्ने कुरालाई हामी सोच्दैनौँ। अरूप्रति नराम्रो भावना वा रिस भएको र परमेश्वरप्रति पनि रिस देखाउनु नराम्रो त होइन। यस खालका भावनाहरू भजनसंग्रहको पुस्तकमा जताततै छरिएका छन्। मलाई के भयो, ममाथि कस्तो अत्याचार गरियो वा मलाई कस्तो दुर्व्यवहार गरियो भन्ने पिडा परमेश्वरलाई सुनाउन हामी स्वतन्त्र छौँ। मलाई जे भयो त्यो मलाई मन परेन र त्यसले मलाई दिक्क बनाएको छ वा रिस उठाएको छ भनेर व्यक्त गर्नु अनुचित होइन।

योसेफको मामिलामा हामी यो देख्दछौँ कि जब उनले आफ्ना दाजुहरूलाई आफू को हो भनेर बताउँछन् तब चकित भएका दाजुहरूको सामु उनी भक्कानो छोडेर रोएका थिए। यसले गर्दा उनमा भएका विगतका केही पिडाहरूबाट राहत पाएका थिए।

`क्षमा दिने समय कहिले हुन्छ भनेर येशूले क्रूसमा घोषणा गरेकोबाट हामीलाई के थाहा छ? हेर्नुहोस्, लूका २३:३४ "अनि येशूले भन्नुभयो, “हे पिता, यिनीहरूलाई क्षमा गर्नुहोस्, किनकि यिनीहरूले के गर्दैछन् सो जान्दैनन्।” अनि तिनीहरूले उहाँको वस्त्र भाग गरेर चिट्ठा हाले।"`

हामीले उहाँसँग पहिला क्षमा माग्छौँ कि भनेर उहाँले पर्खिनुभएन। हामीमाथि अन्याय गर्ने, दुर्व्यवहार गर्ने, हामीलाई चित्त दुखाउने मानिसहरूले हामीसँग पहिले क्षमा मागुन् भनेर हामी पर्खिनु आवश्यक छैन। तिनीहरूले हाम्रो क्षमालाई स्वीकार गरोस् कि नगरोस् त्यसको निम्ति नपर्खी तिनीहरूलाई हामी क्षमा गर्नुपर्दछ।

`हामीलाई हानी पुर्याउनेहरूप्रति हाम्रो मनस्थिति कस्तो हुनुपर्छ भनेर देहायका पदहरूले के सिकाउँदछन्? हेर्नुहोस् लूका ६:२७-३१`

"२७ “तर तिमी सुन्नेहरूलाई म भन्दछु, आफ्ना शत्रुलाई प्रेम गर, र घृणा गर्नेहरूलाई भलाइ गर, २८ सराप्नेहरूलाई आशीर्वाद देओ, दुर्व्यवहार गर्नेहरूका निम्ति प्रार्थना गर। २९ तिमीलाई एक गालामा चड्काउनेलाई अर्को पनि थापिदेओ, र तिम्रो खास्टो खोस्नेलाई तिम्रो दौरा पनि लान देओ। ३० तिमीसित माग्ने हरेकलाई देओ, र तिम्रो चीजबीज लानेसँग फेरि नमाग। ३१ जसो मानिसहरूले तिमीहरूसँग गरून् भन्ने तिमीहरू इच्छा गर्दछौ, तिमीहरूले पनि तिनीहरूसँग त्यसै गर।" र मत्ती ५:४३-४८ "४३ “तिमीहरूले यसो भनेको सुनेका छौ, ‘तिम्रो छिमेकीलाई प्रेम गर, र तिम्रो शत्रुलाई घृणा गर।’  ४४ तर म तिमीहरूलाई भन्दछु, आफ्ना शत्रुहरूलाई प्रेम गर, र तिमीहरूलाई सताउनेहरूका निम्ति प्रार्थना गर,  ४५ र तिमीहरू स्वर्गमा हुनुहुने आफ्ना पिताका छोराहरू हुनेछौ। उहाँले दुष्ट र सज्जन दुवैलाई सूर्यको ताप दिनुहुन्छ, र धर्मी र पापी दुवैलाई वृष्टि दिनुहुन्छ।  ४६ किनभने यदि तिमीहरूसँग प्रेम गर्नेहरूलाई मात्र प्रेम गर्दछौ भने तिमीहरूलाई के इनाम छ? के महसूल उठाउनेहरूले पनि त्यसै गर्दैनन् र?  ४७ तिमीहरूले आफ्ना दाजुभाइहरूलाई मात्र अभिवादन गर्छौ भने अरूहरूले भन्दा बढ़ी के गर्यौ र? के अन्यजातिहरूले पनि त्यसै गर्दैनन् र?  ४८ यसकारण जस्तो तिमीहरूका स्वर्गमा हुनुहुने पिता सिद्ध हुनुहुन्छ, तिमीहरू पनि त्यस्तै सिद्ध हुनुपर्दछ।”

क्षमा दिनु भनेको पनि प्रेम जस्तो हो। यो भावनाबाट होइन तर नीति वा निर्णयबाट सुरु हुन्छ। क्षमा दिने निर्णय हामी गर्न सक्छौँ। हामीहरूको भावनाहरूले त्यससँग मञ्जुर नभएतापनि हामी भावनामा होइन नीतिमा चल्नुपर्दछ। हामीहरूको आफ्नै बलले त्यो नीति अपनाउन सजिलो छैन भनेर परमेश्वरलाई थाहा छ। तर परमेश्वरमा सबै थोक सम्भब छ (मर्कूस १०:२७)। त्यसैकारण हामीलाई हानी गर्नेको निम्ति प्रार्थना गर भनेर येशूले हामीलाई भन्नुभएको छ। कतिपय समयमा हामीलाई हानी  गर्ने मानिस मरिसकेको पनि हुन सक्छ। तैपनि त्यसप्रति हामीमा रहिरहेको रिसरागलाई हटाउने वा क्षमा दिने खुबी हुन हामी अझै प्रार्थना गर्न सक्छौँ।

नि:सन्देह, क्षमा दिनु सधैँ सजिलो छैन। हामीलाई ल्याएको पिडाले हामीलाई भताभुङ्ग पार्न सक्छ, हाम्रो दिलमा ठूलो चोटले घाऊ बनाइरहेको हुन्छ र कतिपय समयमा हामीलाई अपाङ्ग पनि पारेर हामीलाई छियाछिया पनि पार्न सक्छ। तर यदि हामीले आउन दिएमा चङ्गाइ आउनेछ। तर यदि हामीले हाम्रो हृदयमा रिस, क्रोध, प्रतिशोधको भावना र तितोपनालाई अल्झाइराख्छौँ भने हाम्रो हृदयमा चङ्गाइ हुन वा हृदयले आराम पाउन झन मुश्किल हुन्छ वा असम्भब पनि हुन सक्छ।

हामीलाई क्षमा दिन परमेश्वरले कस्तो मोल चुकाउनुभयो भनेर थाहा दिने ज्वलन्त उदाहरण क्रूस नै हो। यदि हाम्रो निम्ति परमेश्वर त्यतिसम्म जानुभयो भने हामी पनि क्षमा दिन सिक्न सक्छौँ। उहाँलाई थाहा छ उहाँको त्यो सदाशयता, क्षमाशीलता र अनुग्रहलाई धेरैले लत्याउने छन् तर क्षमा दिने आफ्नो नीति उहाँले त्याग्नुभएको थिएन न त त्याग्नुहुन्छ नै।

`तपाईँले कसलाई क्षमा दिनु आवश्यक छ? त्यो व्यक्तिले तपाईँको क्षमाको अनुभूति नपाएतापनि तपाईँ आफ्नै निम्ति उसलाई क्षमा दिनु किन जरुरी छ?`