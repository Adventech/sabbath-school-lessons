---
title:  बिश्राम र अझ बढी
date:  19/08/2021
---

दगुरादगुर गर्नुपरेकोले एलिया थाकेका थिए भनेर परमेश्वरलाई थाहा छ। शारीरिकभन्दा पनि मानसिकरूपमा एलिया थाकेका थिए भन्ने कुरा परमेश्वरलाई थाहा छ। उनले आफ्नो दोषको ठूलो भारि बोकिरहेको पनि परमेश्वरलाई थाहा छ। धेरै वर्षपछि पक्षाघातले सताएको मानिसलाई येशूले निको पार्नुभएको जस्तै परमेश्वरले एलियका दोषको कागज सफा गर्नुहुन्छ र विश्राम उपलब्ध गराउनुहुन्छ। आखिरमा उनी आरामसँग सुत्न सक्छन् र ताजा हुन्छ।

एलियाको कथा यहीँ टुङ्गिन्छ भन्ने हामीले ठानेका हौँला तर होइन। परमेश्वरले दिनुहुने विश्राम जिन्दगीमा एक फेरामात्र हुने घट्ना होइन। हामीमा भएका नकारात्मक सोच र बिगार्ने आनिबानीलाई बिस्तारै फुट्काउँदै तिनीहरूबाट स्वतन्त्र भएर अघि बढ्नु नै परमेश्वरले हामीलाई दिनुहुने विश्राम हो। परमेश्वरले कसैलाई निको पार्न चाहनुहुन्छ भने कतिपय समयमा तुरन्तै निको पार्न हतार गर्नुहुन्न।

`अब एलिया कहाँ गइरहेको छ र किन? हेर्नुहोस्, १ राजा १९:५-८`

"५ तब तिनी त्यही झाड़ीमुनि ढल्के र भुसुक्कै निदाए। तब झट्टै एउटा स्वर्गदूतले तिनलाई छोएर भने, “उठेर खाऊ।” ६ तिनले यताउता हेरे, र आफ्नो टाउकोनेर तातो भुङ्ग्रामा पोलेको एउटा रोटी र पानीको एउटा सुराही देखे। ती खाएर तिनी फेरि ढल्के। ७ परमप्रभुका स्वर्गदूत फेरि आएर दोस्रो पल्ट तिनलाई छोएर भने, “उठेर खाऊ, किनकि यात्रा तिम्रो लागि साह्रै लामो छ।” ८ यसैले तिनी उठेर खानपान गरे। त्यही भोजनको बल पाएर तिनी चालीस दिन र चालीस रात यात्रा गरेर परमेश्वरको पर्वत होरेबमा पुगे।"

बिश्राम  एलियाले भाग्ने क्रम जारीराख्छ। यस समय एलियाको भगाइमा परमेश्वरले साथ दिनुहुन्छ। यस पापमय संसारमा जीवनलाई उदास र निराश पार्छ भन्ने कुरो परमेश्वरलाई थाहा छ। हाम्रो भाग्न चाहने मनस्थिति उहाँलाई थाहा छ। तर हामी कता भाग्नुपर्ने हो त्यतातिर हाम्रो दिशा निर्देशित गर्नुहुन्छ। उदासिन जीवनमा हामीले हामीलाई नै बिनाश पार्ने खालको बानीमा पारेर राहत पाउन कोसिस गर्नुको सट्टा हामी उहाँतिर भागेको चाहनुहुन्छ। जब हामी उहाँतिर भाग्न सुरु गर्छौँ तब उहाँको सानो शान्त मधुरो आवाजलाई सुनेको उहाँ चाहनुहुन्छ (१ राजा १९:१२)। उहाँको त्यस आवाजले हामीलाई विश्राम दिनेछ।

अब परमेश्वरले लक्षित गर्नुभएको ठाउँमा यात्रा गर्न एलियाको उठ्ने बल पनि भएको थिएन। परमेश्वरले उनलाई चाहिने बल वा उर्जा दिनुहुन्छ र जब उनीसँग परमेश्वर बोल्नुहुन्छ तब भोलिको दिन राम्रो हुने प्रतिज्ञा गर्नुहुन्छ।

जब एलिया झाडीमुनि ढल्केका थिए तब आफू मर्न चाहेको व्यक्त गरेका थिए, किनकि उनको निम्ति अब असल दिनहरू सिद्धियो भनेर सोचेका थिए।

हेर्नुहोस्, १ राजा १९:९-१४ "९ तिनी त्यहाँ एउटा ओड़ारभित्र पसे र त्यहीँ रात बिताए। तब परमप्रभुको यो वचन तिनीकहाँ आयो, “हे एलिया, तिमी यहाँ के गर्दैछौ?” १० तिनले भने, “सर्वशक्तिमान् परमप्रभु परमेश्वरको निम्ति म साह्रै जोशिलो भएको छु। इस्राएलीहरूले तपाईंको करार त्यागेका छन्, तपाईंका वेदीहरू भत्काइदिएका छन्, र तपाईंका अगमवक्ताहरूलाई तरवारले मारेका छन्। केवल म मात्रै बाँकी रहेको छु, र अब तिनीहरू मलाई पनि मार्न खोज्दैछन्।”  ११ परमप्रभुले भन्नुभयो, “पर्वतमा गएर परमप्रभुको उपस्थितिमा खड़ा हो, किनकि परमप्रभु त्यहाँबाट जान लाग्नुभएको छ।” तब परमप्रभुको अगिअगि एउटा ठूलो र प्रचण्ड बतास पहाड़हरू फुटाउँदै र चट्टानहरू चिर्दैआयो, तर बतासमा परमप्रभु हुनुहुन्नथ्यो। बतासपछि भैँचालो आयो, तर भैँचालोमा परमप्रभु हुनुहुन्नथ्यो। १२ भैँचालोपछि एउटा आगो आयो, तर आगोमा परमप्रभु हुनुहुन्नथियो। अनि आगोपछि एउटा मधुरो कानेखुसी आयो। १३ जब एलियाले त्यो सुने तब तिनले आफ्नो खास्टोले मुख छोपे, र बाहिर गएर ओड़ारको मुखमा उभिए। तब एउटा आवाजले तिनलाई भन्यो, “एलिया, तिमी यहाँ के गर्दैछौ?” १४ तिनले जवाफ दिए, “सर्वशक्तिमान् परमप्रभु परमेश्वरको निम्ति म साह्रै जोशिलो भएको छु इस्राएलीहरूले तपाईंको करारलाई त्यागेका छन्, तपाईंका वेदीहरू भत्काइदिएका छन्, र तपाईंका अगमवक्ताहरूलाई तरवारले मारेका छन्। केवल म मात्र बाँकी रहेको छु, र अब तिनीहरू मलाई पनि मार्न खोज्दैछन्।”

`एलियाको निम्ति के साँची राखेको थियो पढ्नुहोस्, देहायका पदहरू:`

१ राजा १९:१५, १६ "१५ परमप्रभुले तिनलाई भन्नुभयो, “तिमी जुन बाटो आयौ, त्यही बाटो फर्किगएर दमस्कसको मरुभूमिमा जाऊ। जब तिमी त्यहाँ पुग्छौ तब हजाएललाई अरामको राजा अभिषेक गर्। १६ तब निम्शीको छोरो येहूलाई पनि इस्राएलको राजा, र हाबिलमहोलाको शाफातको छोरो एलीशालाई तिमीपछि आउने अगमवक्ता अभिषेक गर्।"  र २ राजा २:११ "जब तिनीहरू कुरा गर्दै अगि हिँड़िरहेका थिए, तब एक्कासि एउटा अग्निमय रथ र घोड़ाहरू देखा परे, र दुईलाई एक-अर्काबाट अलग गरे, र एलिया भुमरीमा माथि स्वर्गतिर लगिए।"

एलियाको निम्ति सुदिनहरू आउँदैछन् भनेर परमेश्वरलाई थाहा थियो। परमेश्वरको लयमा र उहाँको बिश्रामलाई स्वीकार गरेर हिँडे भने अगमवक्ताको निम्ति भलो नै हुनेछ भन्ने कुरो  परमेश्वरलाई थाहा थियो। तर उनको काम तुरन्तै समाप्त भएको थिएन। राजाहरूलाई अभिषेक गर्ने उनको काम बाँकी नै थियो र उनको पछि आउने अगमवक्तालाई नियुक्त पनि गर्नुपर्ने थियो। एलिशाको बारेमा परमेश्वरलाई अगाडि नै थाहा थियो। उनी एलियाको निम्ति छोरा जस्तै हुनेवाला थियो। एलियाको विश्वास बलियो छ भन्ने कुरो परमेश्वरलाई थाहा थियो। उनलाई पक्रिन आउनेहरूलाई स्वर्गबाट आगो पठाउन उनले प्रार्थना गर्नेछन् भन्ने कुरो उहाँलाई थाहा थियो। राजाले उनलाई पक्रन सिपाहीँहरू पठाएका थिए। एलिया पहाडमाथि थिए। तिनीहरूलाई आकाशबाट आगो वर्षाएर भष्म पारोस् भनेर उनले प्रार्थना गरेका थिए (२ राजा १:१०)। हो, निराशको भुमरीमा परेर झाडीमा मर्ने एलियाको चाहना पूरा नभइकन उनलाई आगोकै बग्गीहरूले स्वात्त तानेर स्वर्गमा उनलाई स्वर्गिय बिश्राम दिइएको थियो।

`एलियाको कथाबाट हामी के सिक्न सक्छौँ? हामीलाई जुनसुकै दु:खकष्ट, आपदविपद र सन्त्रास आएपनि परमेश्वरको शक्तिले हामी अघि किन बढिरहनुपर्छ र हाम्रो प्रयास किन त्याग्नुहुन्न?`