---
title: कथा
date:  23/07/2021
---

#### मायाले घेरिएको

_शनेल ड्रेपर, २४, आरिजोना, अमेरिका_

म सानो सहरमा परिवारसँग हुर्केको थिएँ। सानो सहर भएतापनि त्यो सहरका कतिपय मानिसहरू खराब थिए। रक्सीले मातेका, लागुपदार्थले  सताएका र हिँसा भत्काउने मानिसहरू मैले दिनदिनै देख्दथेँ। म रहेको समाजमा यस्तो खराब व्यवहारहरू साधारणै मानिन्थ्यो। स्कूल परिसरमा जालीको बारले घेरेतापनि क्लासरुमभित्र ल्याउने मादक पदार्थ, लागु पदार्थ र हिँसालाई रोक्न सकेको थिएन। स्कूलमै अपराधी समूह वा ग्याङ्गहरू मिलेर एक आपसमा जोरी खोज्दै भिडन्त हुन्थे। तिनीहरूसँग लागु पदार्थ र मादक पदार्थ हुन्थे। म पढिरहेको त्यो स्कूल सार्वजनिक माध्यमिक स्कूल थियो। कहिलेकाहीँ बसबाट एक्लै घर फर्किन पनि मलाई डर लाग्थ्यो। त्यही कारण र अरू कारणहरूले होला मेरा आमा र फुपूले त्यस सार्वजनिक स्कूलबाट प्राइभेट वा निजी स्कूलमा सार्न निर्णय गरेका थिए। अमेरिकाकै राज्य न्यु मेक्सिकोमा रहेको एउटा निजी स्कूलमा भर्ना गर्न मेरी आमाले छानेकी थिइन् तर त्यहाँ मेरो नाउँ वेटिङ्ग लिस्ट वा पर्खने सूचीमा राखिएको थियो। अनि न्यु मेक्सिकोकै अर्को स्कूलमा जान हामी प्रयास गर्यौँ। तर त्यहाँ म जान असमर्थ थिएँ किनकि त्यो आवासिय स्कूल थिएन र मेरो घरबाट धेरै टाढा थियो। आखिरमा हाम्रा केही आफन्तका छोराछोरीहरू होलब्रुक सेभेन्थ-डे एडभेन्टिस्ट इन्डियन स्कूलमा पढिरहेको मेरी फुपुले थाहा पाइन्। त्यो स्कूल हाम्रो घरबाट अझै टाढा थियो तैपनि मेरी आमा र फुपूले मेरो निम्ति त्यही नै उत्तम स्कूल भएको निर्णय गरे। सन २०१०मा त्यस स्कूलमा म नौ कक्षामा भर्ना भएँ। घरबाट टाढा भएकोले सुरुमा त मलाई नियास्रो लागेको थियो। त्यस स्कूलमा मेरो कोठा सफा गर्ने, लुगा धुने र मेरो स्याहार मैले नै गर्नुपर्ने थियो। त्यो त समस्या भएन। तर बाइबल कक्षामा सरिक हुन म तयार थिइँन। त्यस स्कूलको वरिपरी मेरा केही फुपूहरू थिए। तिनीहरूले मलाई चर्चमा लान्थे। म चर्चमा तिनीहरूसँग गएँ किनकि म एक्लै होस्टेलमा बस्न अनुमति थिएन। तिनीहरूले मलाई विभिन्न चर्चहरूमा लान्थे र बालबालिकाको निम्ति आयोजना गरेको भ्याकेशन बाइबल स्कूलमा पनि लान्थे। तैपनि मलाई बाइबल पढ्न आउँदैनथ्यो। इसाईहरूले खोलेको इसाई स्कूल होलब्रुक स्कूलमा बाइबल पढ्न नजान्नु लाजमर्दो कुरो थियो। त्यसकारण, मैले विस्तारै बाइबल पढ्न थालेँ। त्यसबेला मैले येशूको बारेमा जान्न थालेँ। हाम्रो जीवनमा उहाँले कसरी काम गर्नुहुन्छ  सो पनि मैले जान्न थालेँ। मप्रति उहाँको माया थाहा पाएपछि मैले पनि उहाँलाई मेरो हृदय सुम्पेँ।

चार वर्षपछि मैले होलब्रुक इन्डियन स्कूलबाट १२ कक्षा पास गरेँ। अनि कलेजमा दुई वर्ष पढेँ। त्यसपछि काम गर्न थालेँ। मेरो जीवन अत्यन्तै व्यस्त थियो। येशूतिर नजर राखिरहन र सेभेन्थ-डे एडभेन्टिस्ट भइरहन मैले विर्सिन थालेँ।

एक दिन म अमेरिकाकै टेक्सास राज्यमा साथीलाई भेट्न गएको थिएँ। त्यसबेला मलाई आमाले जस्तै माया गर्ने फुपू धेरै विरामी भएको सुनेँ। उनी आरिजोना राज्यको राजधानी फिनिस्कमा रहेको अस्पतालमा भित्र बाहिर गर्नुपरेको पनि मैले सुनेँ। उनलाई खुशी पार्न म टेक्सासबाट आरिजोनमा हवाइजहाजबाट उडेर गएँ। मेरो जन्म दिनमा मैले फुपुलाई भेट्न जान पाएको थिएँ। उनीसँग म केही दिन बिताएँ र केही दिनपछि नै उनको देहान्त भयो।

मेरी फुपूको मृत्युपछि मैले कसैलाई पनि नभनि घरबाट भागेर टेक्सासमा फेरि आएँ। तर त्यहाँ म खुशी थिइँन। केही दिनपछि होलब्रुक स्कूलको एक जना साथीले त्यस स्कूलमा कामको रेखदेख गर्ने सुपरभाइजरको आवश्यकता भएको र मैले चाहेँभने त्यो काम पाउन सक्छु भनेर खबर गरिन्। तुरन्तै मैले त्यो अवसर गुमाउन चाहिँन। म स्कूलमा फर्केँ र त्यहाँ विद्यार्थीहरूसँग नजिकै भएर काम गर्न थालेँ। अनि मलाई धेरै आनन्द लाग्न थाल्यो। अर्को वर्ष त्यही स्कूलले छात्रवृत्ति दिने निकायको समन्वयकर्ता हुन अनुरोध गरे। होलब्रुकमा आएर मेरो जीवनमा धेरै परिवर्तन भएको थियो। सबैको मायाको घेरमा पर्न पाउँदा मलाई अचम्म लागिरहेछ।

-लेखक, शनेल ड्रेपर