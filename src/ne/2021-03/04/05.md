---
title:  नौलो कुरो वा नवजीवन
date:  21/07/2021
---

`आफ्नो कमिकजोरी नलुकाइकन वा कुनै वहाना नबनाइकन वा आफू राजा भएकोले जे गर्न पनि अधिकार छ भन्ने मनस्थितिमा आफूलाई नहोमीकन इस्राएलका प्रथम (वा अन्तिम भन्न पनि यस अनुवादक हिचकिचाउँदैन) लोकप्रिय राजाले आफूले गरेको कुकृत्यलाई महसुस गर्दै परमेश्वरको सामु हार्दिक बिन्तिभाऊ गर्दछन्। परमेश्वरसँग उनले के याचना गरे वा मागे? हेर्नुहोस्, भजन ५१:७-१२`

"५ साँच्चै, म जन्मँदा नै पापी थिएँ, र मेरी आमाले मलाई गर्भधारण गरेदेखि नै म पापी थिएँ। ६ निश्चय नै हृदयको सत्यता तपाईं चाहना गर्नुहुन्छ, अन्तस्करणमा तपाईं मलाई बुद्धिका कुरा सिकाउनुहुन्छ। ७ हिसपले (सुगन्धित बिरुवा) मलाई शुद्ध पार्नुहोस्, र म शुद्ध हुनेछु। मलाई धुनुहोस्, र म हिउँभन्दा सेतो हुनेछु। ८ मलाई हर्ष र उल्लास सुन्न दिनुहोस्, र तपाईंले चूर्ण पारिदिनुभएका हड्डीहरू आनन्दित होऊन्। ९ मेरा पापहरूदेखि आफ्नो मुख लुकाउनुहोस्, र मेरा सारा अधर्महरू मेटिदिनुहोस्। १० हे परमेश्वर, ममा शुद्ध हृदय सृजनुहोस्, र मभित्र एउटा स्थिर आत्मा पुनर्जीवित पार्नुहोस्। ११ मलाई तपाईंको उपस्थितिबाट नहटाउनुहोस्, न त मबाट तपाईंका पवित्र आत्मा लैजानुहोस्। १२ तपाईंको मुक्तिको आनन्द मलाई फेरि दिनुहोस्, र मलाई समाल्न इच्छुक आत्मा दिनुहोस्।"

आफूलाई हिसप अर्थात औषधीमूलक सुगन्धित जडिबुटी वा विरुवाले धोएर सफा गरिदिनुहोस् भनेर दाउदले परमेश्वरसँग बिन्ति गर्दछन्। यो विरुवा तत्कालिन प्रत्येक इस्राएलीहरूलाई थाहा भएको विरुवा थियो। मोशाको व्यवस्था अनुसार (लेबी १४:४) पवित्र मन्दिरमा सफा गर्ने विधिमा यही विरुवा प्रयोग गरिन्थ्यो। पापलाई धुने बलिको शक्तिलाई उनले स्वीकार गरेका थिए। त्यो बलि थियो यस संसारका पापहरू धुनुहुने पछि आउनुहुने येशू र उहाँको बलि।

आफ्नो भयानक कुकृत्यलाई स्वीकार्दै दाउदले "आनन्द", "खुशियाली" र "हर्ष"को मनस्थितिमा आफूलाई फेरि पार्न परमेश्वरसँग पुकार्दछन्। परमेश्वरको बेइज्जत, अपमान गर्न पाप गर्ने दाउदलाई उहाँसँग "आनन्द" र "खुशियाली" माग्ने साहस कहाँबाट आयो?

सायद यही पदलाई यसरी अनुवाद वा रूपान्तर गरिएको पढियो भने त्यसको बारेमा थाहा पाउन केही सहयोग मिल्छ कि? "प्रभु, तपाईँले मलाई भन्नुहोस् कि तपाईँले मलाई क्षमा दिनुभयो। अनि म फेरि तपाईँको पवित्रस्थानमा फेरि खुल्ला र शुद्ध हृदयले पस्न सकुँ। अनि त्यहाँ तपाईँको आराधना गर्ने भक्तहरूको आनन्द, हर्ष र खुशियालीका आवाजहरू सुन्न सकुँ।"

`आदम र हव्वाले पाप गरेपछि दाउदले चलेको कदम बिपरित तिनीहरू परमेश्वरको सामु लुकेका थिए (उत्पत्ति ३:८)। पाप गरेपछि दाउदले गरेको प्रार्थनामा आदम र हव्वाभन्दा के भिन्नता पाइन्छ? हेर्नुहोस् भजन ५१:११,१२`

"११ मलाई तपाईंको उपस्थितिबाट नहटाउनुहोस्, न त मबाट तपाईंका पवित्र आत्मा लैजानुहोस्। १२ तपाईंको मुक्तिको आनन्द मलाई फेरि दिनुहोस्, र मलाई समाल्न इच्छुक आत्मा दिनुहोस्।"

आफ्नो चेतनामा परमेश्वरको उपस्थितिलाई गुमाउन दाउदले चाहेका थिएनन्। पवित्र आत्माबिना उनी असहाय वा शक्तिहिन छ भनेर उनले महसुस गरेका थिए। उनलाई थाहा थियो कि जसरी उनी बेथशिबासँग फसेर पहिला पाप गरे त्यसरी नै उनी फेरि पापमा फस्न सक्छु। आत्मभरोसा वा "म पुरुष हुँ", " म राजा हुँ", "मैले जे पनि गर्न सक्छु", "मलाई कसैले छेक्न सक्दैन", "के गर्ने नगर्ने मेरो अधिकार हो' भन्ने जस्ता "म आफ्नै खुट्टामा उभिएको छु" भन्ने स्वाभिमानलाई उनले चक्नाचुर पारेका थिए।

भविष्यमा आउने विजयहरू वा खराब तत्वहरूसँग लड्ने शक्ति आफ्नो बाहुबल वा आत्मबलबाट होइन भन्ने कुरालाई उनले बुझेका थिए; त्यो त परमेश्वरबाटमात्रै आउँछ त्यो पनि यदि उनी परमेश्वरमाथि पूरा विश्वासमात्र होइन, भरोसा पनि राख्न सक्यो भनेमात्र।

येशूभक्तको विजयी जीवन यथार्थमा उसको जीवन होइन। हामी सफल इसाई जीवन बितायौँ भनेर फुर्ती लाउन आवश्यक छैन। तर यदि हाम्रो जीवनमा केही असल भएको छ वा खराब तत्वसँग मुकाबिला गर्न सक्षम् हुन सकेकाछौँ भने यो हाम्रो जीवनमा सबै येशूलाई उपस्थित गर्न दिएकाले हौँ। हामी असल हुने श्रेय वा जस हामीमा होइन येशूमा हुनुपर्दछ। उहाँको उपस्थितिको निम्ति हामी तिर्सना वा उत्सुक हुनुपर्दछ। उहाँको आत्माको निम्ति हामी लालयीत वा हुरुक्कै हुनुपर्दछ। उहाँले दिनुहुने मुक्तिको आनन्दको स्वादको चाहना हामी गर्नुपर्दछ। "म पापमै जन्मिएँ" भनेर दाउदले स्वीकार्दा उनले नयाँ जीवन, आत्मपरिवर्तित जीवन, पुनरुद्धारको जीवनको चाहना उनले परमेश्वरसँग मागेका थिए। हाम्रो स्थिति र आवश्यकतालाई महसुस गरि हामी पनि दाउदको जस्तै नयाँ र परिवर्तित जीवनको चाहना गर्नुपर्दछ। हामीलाई परमेश्वरको विश्राम चाहिन्छ जसमा पुनर्जीवित वा पुन:सृष्टि हुन्छ। यो पनि थाहा पाउनुहोस्, सृष्टिमा दिइएको विश्राममा क्षमासँग सरोकार थिएन। जब दाउदले "हे परमेश्वर, ममा शुद्ध हृदय सृजनुहोस्, र मभित्र एउटा स्थिर आत्मा पुनर्जीवित पार्नुहोस्" भने तब उनले सृष्टिको शब्दलाई प्रयोग गरेका थिए। पुरानो करारमा केवल परमेश्वरलेमात्र सृष्टि (बारा bara') गर्न सक्नुहुन्छ। जब हामी फेरि नयाँ सृष्टि हुन्छौँ वा परमेश्वरमा पुनर्जीवित वा नव जीवन पाउँछौँ अनि हामी उहाँको चाहना अनुसार सक्कल विश्राम पाउन सक्छौँ।

`हुनसक्छ तपाईँको विगत जीवनमा कतिपय नराम्रा कामहरू गर्नुभयो होला। तर येशूले तपाईँलाई क्षमा दिनुभयो भन्ने वाचाको बावजुद पनि तपाईँले आनन्द र हर्ष वा खुशीको जीवनको अनुभव गर्नुभएको छैन भने त्यसको निम्ति तपाईँलाई केले रोकिरहेको छ? यदि तपाईँ दोषी मनस्थितिले सताइरहनुभएको छ भने दाउदको कथाबाट तपाईँले के सिक्न सक्नुहुन्छ?`