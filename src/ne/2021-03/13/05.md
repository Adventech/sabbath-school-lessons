---
title:  शान्तमय विश्राम
date:  22/09/2021
---

शताब्दीयौँदेखि येशूलाई विश्वास गर्नेहरू उहाँको दोस्रो आगमनको प्रतिक्षामा छन्। हाम्रोमात्र होइन इतिहासभरिका परमेश्वरका विश्वासी जनहरूको आशालाई चरमविन्दुमा पुर्याउने घट्ना नै येशूको दोस्रो आगमन हो।

`हिब्रू ११:१३-१६ पढ्नुहोस्। यहाँ एउटा महान् प्रतिज्ञा कोरिएको छ जुन पौराणिक इस्रएलीहरूको निम्तिमात्र होइन हाम्रो निम्ति पनि हो। त्यो के हो त?`

"१३ प्रतिज्ञा गरिएको कुरा प्राप्त नगरी यिनीहरू सबै विश्वासैमा मरे, तर टाढ़ैबाट त्यसलाई देखेर स्वागत गरी तिनीहरूले मानिलिए, कि तिनीहरू यस पृथ्वीमा परदेशी र प्रवासी थिए। १४ यस्ता कुरा भन्ने मानिसहरूले आफ्नो निम्ति एउटा देश खोजिरहेका छन् भन्ने कुरा प्रष्ट हुन्छ। १५ जुन देशबाट तिनीहरू निस्केर गएका थिए, यदि तिनीहरूले त्यही देशको विषयमा सोचेका भए तिनीहरूलाई फर्किजाने मौका मिल्ने थियो। १६ तर तिनीहरू अझ उत्तम देश, अर्थात् एक स्वर्गीय देशको इच्छा गर्छन्। यसैकारण परमेश्वर तिनीहरूका परमेश्वर भनी पुकारिनु शर्माउनुहुन्न, किनभने उहाँले तिनीहरूका निम्ति एउटा सहर तयार पारिदिनुभएको छ।"

यदि लोकले मानेका चाहे कतिपय इसाईहरू हुन् वा गैर इसाईहरू हुन् मानिस मरेपछि सिधै स्वर्ग वा नरक जान्छ वा विभिन्न पुनर्जन्महरू हुन्छन् भन्ने धारणालाई विश्वास गरियो भने यहाँ हिब्रूको लेखकले व्यक्त गरेका कथनहरूको कुनै अर्थ नै हुँदैन। यस अंशमा के भनिरहेको छ?  ती मानिसहरू जसलाई प्रतिज्ञाहरू दिएका थिए ती प्रतिज्ञाहरू तिनीहरूले प्राप्त गरेका छैनन् रे? तिनीहरूको मृत्यु भइसकेको छ। के तिनीहरू स्वर्गमा येशूसँग ठूलो इनाम पाएर रमाइलो मानिरहेकाछन् त? जब विश्वको प्रख्यात र लोकप्रिय प्रचारक बिल्ली ग्राहमको मृत्यु भयो तब हामीले यो बारम्बार सुन्छौँ कि उनी स्वर्गमा येशूसँग हुनुहुन्छ रे!

तर अचम्म लागेको बाझिएको कुरा पनि यो छ। कतिपय मानिसहरू मरेपछि तिनीहरू शान्तिसँग विश्राम गरोस् भनेर कामना पनि गर्दछन्। यहाँ के भइरहेको छ? के तिनीहरू शान्तिसँग विश्राम लिइरहेका छन् कि तिनीहरू यस संसारमा जेजे भइरहेका छन् सो स्वर्गबाट रमाइलो मानेर हेरिरहेकाछन् त?

`तत्कालिन यस संसारमा हुने मृत्युको बारेमा येशूले के भन्नुहुन्छ? हेर्नुहोस् यूहन्ना ११:११ "त्यसपछि उहाँले तिनीहरूलाई भन्नुभयो, “हाम्रा मित्र लाजरस निद्रामा परेका छन्, तर तिनलाई निद्राबाट बिउँझाउन म त्यहाँ जान्छु।”`

अझ भनौँ भने "शान्तिसँग विश्राम" लियोस् भन्ने अवधारणा नै अहिलेको मृत्युकोको बारेमा सत्य शिक्षा होइन त? मरेकाहरू साँच्चिक्कै विश्राम लिइरहेकाछन्। "विश्वासीहरूको निम्ति मृत्यु सानो मामिला हो। यो क्षणिकको मामिला हो भनेर येशूले नै चर्चा गर्नुहुन्छ। उहाँले भन्नुभयो, 'यदि कसैले मेरा वचनहरू पालन गर्छ भने उसले कहिल्यै पनि मृत्यु देख्नेछैन वा चाख्नेछैन।' येशूभक्तहरूको निम्ति मृत्यु केवल निन्द्रामात्रै हो। यो क्षणिकको मौनता हो र अन्धकार हो। जीवन परमेश्वरमा हुनुभएको येशूमा लुकिएको छ। 'जब हाम्रो जीवन ख्रीष्ट देखा पर्नुहुनेछ तब तिमीहरू पनि उहाँको महिमामा देखा पर्नेछौ' यूहन्ना ८:५१,५२; कलस्सी ३:४।"-एलेन जी ह्वाइट, द डिजाएर अभ एजेज्, पृ. ७८७बाट रूपान्तरित।

मृत्यु र पुनरुत्थानको बिहानलाई अचेत निन्द्रा भनेर मानिस मरेपछिको अवस्थालाई येशूले तुलना गर्नुभएको छ (यूहन्ना ११:११,१४)। मुक्ति पाउनेहरू र मुक्ति गुमाउनेहरूले पुनरुत्थानमा इनाम पाउनेछन् भनेर पनि येशूले जोड दिनुभएको छ (यूहन्ना ५:२८,२९)। जब जुनसुकै बेलामा मृत्यु आउँछ तब त्यसको लागि तयार हुनु आवश्यक छ भनेर उहाँले उल्लेखनीयरूपमा औँल्याउँनुभइको छ।

`तपाईँका मरेका प्रियजनहरू अहिले विश्राममा छन् भन्ने धारणाले तपाईँलाई कस्तो सान्त्वना मिल्दछ?`