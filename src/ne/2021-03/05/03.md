---
title:  "मेरो जुआ तिमीले बोक"
date:  26/07/2021
---

`मत्ती ११:२९,३० पढ्नुहोस्। हाम्रो सबै भारी उहाँमा बिसाऊ र हामीले सत्य विश्राम पाउनेछ भनेर आह्वान गर्नुभएपछि येशूले उहाँको जुआ वा भारी बोक भनेर किन हामीलाई आदेश दिनुहुन्छ?`

हेर्नुहोस्, "२८ “हे सबै थाकेका र बोझले दबिएका हो, मकहाँ आओ, म तिमीहरूलाई विश्राम दिनेछु। २९ मेरो जुवा आफूमाथि लेओ, र मसँग सिक, किनभने म विनम्र र कोमल हृदयको छु, अनि तिमीहरूले आफ्ना आत्मामा विश्राम पाउनेछौ।"

उहाँले पहिलो आदेश "आऊ" भनेर मत्ती ११:२८मा सम्बोधन गर्नुभएपछि मत्ती ११:२९मा दुई थप आदेशहरू दिनुहुन्छ। "लेओ" र "सिक" भन्ने दुई आदेशहरूले उहाँका श्रोता वा पाठकहरूलाई उहाँतिर ध्यान दिन उहाँले अपेक्षा गर्नुहुन्छ। उहाँको जुआ, भारी हामीले बोक्नुपर्दछ र उहाँबाट हामी सिक्नुपर्दछ।

परमेश्वर पिता र परमेश्वर पुत्रसँगको अत्यन्तै घनिष्ट सम्बन्ध वा एक आपसमा बुनिनुभएको अवस्थाले (मत्ती ११:२५-२७मा स्पष्ट पार्दछ) जुआ वा भार बोक्नु के हो भन्ने अवधारणालाई प्रभावकारीरूपमा चित्रण गर्दछ। दुवै परमेश्वर पिता र परमेश्वर पुत्र एकभएर मानव प्राणीलाई मुक्ति दिन काम गरिरहनुभएको छ। यदि जुआ समर्पित जीवनको प्रतिक हो (हेर्नुहोस् यर्मिया २७) भने, यो एउटै लक्ष्यको निम्ति एकसाथ भएर मिलेर काम गर्ने चित्रण पनि हो। उहाँको जुआ, उहाँको लक्ष्य, उहाँको चाहना र योजनामा हामी अर्पित भएर उहाँले हामीलाई दिनुहुने कामलाई स्वीकार्दै हाम्रा वरिपरिरहेकाहरूलाई आशिष दिन सक्रिय हुनुनै उहाँको भार बोक्नु हो। उहाँको जुआ वा भार हामीलेमात्र बोक्ने होइन तर उहाँसँगै बोक्नु हो। जब उहाँसँग एक भएर उहाँको महिमाको निम्ति काम गर्दछौँ तब उहाँले पनि त्यो भार हामीसँगै बोक्नुहुन्छ। उहाँसँगको हातेमालो, मिलोमत्तो वा हाम्रो काँधमा उहाँको जुआ राख्दा त्यो जुआ "सजिलो" र उहाँको भार "हलुको" हुन्छ (मत्ती ११:३०)।

"मबाट सिक" भन्ने दोस्रो आदेशले माथिको धारणालाई झन पुष्टि गर्दछ। ग्रीक क्रियापद "सिक" भन्ने शब्द "चेलापन"सँग जोडिएको छ। जब हामी उहाँबाटै सिक्दछौँ तब हामी उहाँको सच्चा र पक्का चेला हुन जान्छौँ। चेलापनको चरित्र वा गुण भनेकै आज्ञाकारी हुनु र समर्पित हुनु हो।

`"बोझले दविएको वा पेलान भएको" (मत्ती ११:२८) र उहाँको जुआ वा भारी बोक्नुको बीचमा के भिन्नता छ (मत्ती ११:२९)?`

यहूदी धर्ममा जुआ भन्दा परमेश्वरको व्यवस्थालाई पालन गर्न जनाउँछ। प्रेरित १५:१०मा पत्रुसले यसरी सम्बोधन गर्दछन्, "१० यसकारण चेलाहरूका काँधमा यो जुवा राखिदिएर किन परमेश्वरको परीक्षा गर्नुहुन्छ? यो जुवा न त हाम्रा पिता-पुर्खाले न हामीले बोक्न सक्यौं।" यहाँ पत्रुसले खतनाको विधिको बारेमा चर्चा गरिरहेका थिए। त्यसको बिपरित गलाती ५:१मा पावलले यसरी बताउँदछ, "स्वतन्त्रताको निम्ति ख्रीष्टले हामीलाई स्वतन्त्र पार्नुभएको छ। यसकारण दह्रो भएर खड़ा होओ, र फेरि दासत्वको जुवामुनि नपर।" त्यसको अर्थ व्यवस्था वा विधिविधानहरूको बन्धनमा परेर मुक्ति पाउने कोसिस नगर भनेर उनले भन्दछन् किनकि येशूले हामीलाई त्यसबाट स्वतन्त्र गर्नुभएको छ। येशूले बोक्नुभएको जुआ हामी पनि मिलेर बोक्नु भन्ने अवधारणाले उहाँको कदममा उहाँजस्तै आज्ञाकारी भए समर्पित जीवन बिताउनु भन्ने कुरालाई जोड गर्दछ जसको फलस्वरूप उहाँको लक्ष्यमा हामी भाग लिन्छौँ वा सहभागी हुन्छौँ। क्रूसमा येशूले जे गर्नुभएको थियो त्यसमा हामीले केही थप्नुपर्छ भन्ने आशा हामी गर्न सक्दैनौँ वा सोच्न पनि सक्दैनौँ तर उहाँका दूतहरू भएर हाम्रो वरिपरिरहेकाहरूलाई उहाँको सुसमाचार बाँड्न सक्छौ। उहाँको लक्ष्यमा उहाँसँगै सहभागी हुनु भनेकै उहाँको जुआ वा भारी बोक्नु हो। येशूले डाँडामा सम्बोधन गर्नुभएको उपदेश जुन मत्ती ५-७मा छ त्यसमा उहाँले व्यवस्था वा दश आज्ञाहरूको व्याख्या फरिसी वा यहूदी धर्मगुरुहरूको भन्दा कडा छ। प्रभु येशूले ती उपदेशहरूमा हाम्रो हृदयको शल्यक्रिया गर्नुहुन्छ र हाम्रा नियतहरू आमूल परिवर्तन भएको उहाँले अपेक्षा गर्नुहुन्छ। ती उपदेशहरू कतिको निम्ति भारी र पालन गर्न नसक्ने हुनसक्छ तर उहाँसँग मिलेर ती उपदेशहरू हामीले पालन गर्न सक्यौँ भने त्यो भार सजिलो र हलुको हुनसक्छ (मत्ती ११:३०)। अर्थात् येशूभक्तको जीवनमा वा इसाई भनेर दावी गर्नेहरूमा येशूको उपस्थित भएन भने ती उपदेशहरू तिनीहरूलेमात्र बोक्न खोजेको हुन्छ र त्यो भारी हुन्छ तर उहाँसँग बोकिएको ती उपदेशहरू वा जुआ हलुको र सजिलो हुन्छ (मत्ती ११:३०)।

`प्रभु येशूले दिनुभएको प्रतिज्ञा अत्यन्तै अचम्मको छ! तपाईँहरूको आत्मालाई उहाँले बिश्राम दिनुहुन्छ रे! के तपाईँले त्यो विश्रामको अनुभव गर्नुभएको छ? उहाँमा विश्राम पाउनु भनेको कस्तो रहेछ? हाम्रो नजर उहाँमामात्रै राखेर हिँड्दा र उहाँले हामीलाई प्रदान  गर्नुभएको आशिषहरूलाई हामीले उपभोग गर्दा उहाँमा पाउने विश्रामको अनुभव कसरी गर्न सक्छौँ?`