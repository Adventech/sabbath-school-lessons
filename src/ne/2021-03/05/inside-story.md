---
title: कथा
date:  30/07/2021
---

#### स्याहार्ने व्यक्ति नै निको पार्ने व्यक्ति हुनपुगे

_नानेट ओर्टिज, ५३, आरिजोना, अमेरिका_

होलब्रुक सेभेन्थ-डे एडभेन्टिस्ट इन्डियन स्कूलमा धेरै दर्जन किशोरीहरूको डीन वा तिनीहरू रहने आवासगृहको संचालिका हुनु कस्तो होला?

जब म होलब्रुकमा पहिलो पल्ट आएँ तब मैले लिलीलाई भेटेँ। १७ वर्षकी त्यस केटीले मलाई तुरन्तै हजुरआमा भनेर माया गर्न थालेकी थिइन्। आवासगृहमा मलाई सहयोग गर्न धेरै इच्छुक थिइन्। उनले बराबर सोध्थिन्, "यो हप्तामा रोटी पकाउन के म सघाउन सक्छु? के कक्षाकोठाको चकबोर्डमा बाइबलको पद लेख्न सक्छु?"

स्कूलको सुरुमा एउटा प्रश्न उनले गरेको अझसम्मै याद छ, "के तपाईँलाई थाहा छ अघिल्लो वर्षमा मैले दुई पल्ट कबुलनामामा सही गर्नुपरेकोथियो?

उनले के भनिरहेकी थिइन् मैले सोच्न थालेँ। अघिल्लो वर्ष उनी अत्यन्तै उदासिन भएकोले आफ्नो शरीरमा चोट पुर्याउन वा आत्महत्या गर्न उनले प्रयास गरेकी थिइन्। आफूलाई केही नराम्रो काम गर्नुभन्दा पहिले कसैसँग सहायता माग्ने कबुल उनले गर्नुपरेको थियो। होलब्रुक स्कूलमा आउने धेरै किशोरीहरू मानसिकरूपमा संतुलिन हुँदैन। कति केटीहरू भावनामा चोट लिएर आएका हुन्छन्। तिनीहरूमा कतिपयले त सानैदेखि दु:ख पाएर दिकदार भएका  हुन्छन्। एक जना दुई कक्षाकी रोजीले आफ्नो बुबालाई मारेको उनले देखेकी थिइन् भनेर मलाई भनेको झलझलती याद आउँछ। एक राती जब म आवासगृह वा होस्टेलको अफिसमा आफ्ना कामहरू सकेर सुत्न जान लागेको थिएँ त्यस सानी बच्ची दगुरेर आएर मेरो काखमा हाम फालिन्।  "म त सुत्न सकिँन। मेरो बुबाले मलाई झ्यालबाट हाँस्दै हेरिरहनुभएको मैले देख्छु" त्यस केटीले भनिन्। मैले उनलाई उनको कोठामा लगेँ, उनीसँग भजन गाएँ र प्रार्थना गरेँ। त्यस रात मलाई पनि निन्द्रा राम्रोसँग लागेको थिएन। त्यस केटीले कस्तो डरलाग्दो अनुभव गर्नुपरेको होला भनेर मैले सोचिरहेँ।

म स्कूलमा आएको दुई महिनापछि आफूलाई भयानक र डरलाग्दो सपनाहरूले पेलेको लिलीले मलाई बताइन्। जब उनले आफ्नो दु:ख बताइरहेकी थिइन् तब म यस स्कूलमा किन आएको रहेछु भनेर थाहा महसुस गरेँ। म पनि किशोरी अवस्थामा त्यस्तै खालको नराम्रो सपनाले मलाई सताउँथ्यो।  लिलीसँग बिशेष सम्बन्ध बढाउन परमेश्वरले चाहनुभएको मैले थाहा पाएँ। परमेश्वरको सहायताले उनले देखेका नराम्रो सपनाहरूबाट उनी स्वतन्त्र होउन् भन्ने उहाँले चाहनुभएको थियो। जसरी परमेश्वरले मलाई नराम्रो सपनाबाट स्वतन्त्र पार्नुभयो त्यसरी उनलाई पनि उहाँको शक्तिले स्वतन्त्र पार्न सक्नुहुन्छ भनेर मैले सान्त्वना दिएको थिएँ।

छुट्टीमा कतिपय विद्यार्थीहरू घर जानुको सट्टा स्कूलमै रहन चाहन्छन्। तिनीहरूको घरेलु वातावरण अत्यन्तै विषालु भएकोले तिनीहरू घर जान चाहन्दैनन्।

एक दिन आफ्नी आमासँग त्यस सानी केटी स्कूलमा फर्केकी थिइन्। आवासगृहको ढोका खोलेर मैले उनलाई भित्र ल्याएको थिएँ। उनी एक छिन चुपचाप रहिन् र भनिन्, "आफ्नो घर फर्किनु मलाई कस्तो रमाइलो लागिरहेको छ।"

लिली त घर जाननै मानिन्। आजसम्म पनि यो मलाई थाहा छैन कि उनलाई केले सताइरहेको छ जसले गर्दा उनको हृदय छियाछिया भइरहेको छ। तर उनको कुरा खोतल्ने काम मेरो होइन। किशोरीहरूलाई बिनाशर्त माया देखाउने मेरो काम हो। मेरो काम स्याहार्ने हो र निको पार्ने काम परमेश्वरको हो भनेर म सोच्दछु।

एक दिन लिली र मैले सृष्टिको कथा सँगसँगै पढिरहेका थियौँ मैले उनलाई सोधेँ, "यस स्कूलमा आउनुभन्दा अघि के तिमीलाई यो कथा थाहा थियो?" "अहँ," उनले जवाफ दिइन्। "के तिमीलाई बाइबलको बारेमा थाहा छ? के तिम्रो घरमा वा हजुर आमाको कोठामा बाइबल देखेका छौ?" मैले फेरि सोधेँ। त्यो पनि उनले देखेकी थिइनन् भनेर उनले भनिन्। जब उनी होलब्रुकमा आइन् त्यसबेलाई उनले बाइबल पहिलो पटक देखेकी थिइन्।

"संसारका धेरै मानिसहरू सृष्टिको कथा दन्त्यकथा हो भनेर सोच्दछन्, तर तिमीचाहिँ के सोच्छौ?" मैले लिलीलाई सोधेँ। सृष्टिको कथा सत्य हो भनेर उनले भनिन्।  "हामीलाई हिसाब सिकाउने हबर्ड सरले कक्षा सुरु गर्नुभन्दा अघि जहिले पनि छोटो उपासना गरेर गर्नुहुन्छ। आजमात्र उहाँले हामीलाई यो सुनाउनुभयो, "कुनै पनि थोक बेथोकबाट अचानक आफै आउन सक्दैन। त्यसको निम्ति सृष्टिकर्ता चाहिन्छ।"

लिली र अरू किशोरीहरूको बीचमा मेरो हुने कुराकानी हुँदा येशूका भक्त पावलले १ कोरन्थी ३:६मा लेखेको याद आउँछ। उनले यो लेखेका थिए, "म बिऊ रोप्छु, आपोल्लोसले पानी दियो, त्यो बिऊ उमार्ने काम परमेश्वरकोमात्र हो" (रूपान्तरित)।