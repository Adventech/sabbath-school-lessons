---
title:  नयाँ करारमा मृत्यु
date:   04/06/2024
---

`पुरानो करारको तुलनामा नयाँ करारका लेखकहरूले मृत्युको बारेमा के व्याख्या गरेका छन्? हेर्नुहोस्: यूहन्ना 11:11-44; 2 तिमोथी 1:10-12; 1 कोरन्थी 15:26-57 र 1 थेस्सोलोनिकी 4:13-18।`

दुवै पुरानो र नयाँ करारले मृत्युलाई निन्द्रा भन्ने प्रतिक प्रयोग गरिएकाछन्। बाइबलभरी कमसेकम त्रिपन्न पल्ट मृत्युलाई निन्द्रासंग तुलना गरिएको छ। मानिस मरेपछि उसको विवेकको अस्तित्व हुँदैन, उसको आत्मा वा हंस शरीरबाट अलग भएर जीवित हुन्छ र आकाश तथा पृथ्वीमा घुमिरहन्छ भन्ने धारणा बाइबलका लेखकहरूले दिएको छैन।

नयाँ करारले अर्को पक्षलाई थप्दछ जुन पुरानो करारले नै आभास दिएको छ त्यो हो ख्रीष्टको आगमनमा हुने महिमित पुनरुत्थान।

अनन्त वा अमर जीवन केवल येशूमा मात्रै छ भनेर सुसमाचारका पुस्तकहरूले जिकिर गर्दछन्। विश्‍वासीहरूमा भएको अनन्त जीवनको आश्‍वासन सैतानका सबै दानवहरूले लुट्न सक्दैन। येशू ख्रीष्टले मृत्युलाई क्रूसमा जित्‍नुभएको थियो। चिहानले उसका शिकारलाई बन्धक राख्‍न सक्दैन। जब येशू फर्किनुहुन्छ तब उहाँमा मरेकाहरू सबैको पुनरुत्थान हुनेछ भन्ने ग्यारेन्टी ने येशूको पुनरुत्थान थियो।

पावलका यी वचनहरू मनन गर्नुहोस्: "15 त्‍यसभन्‍दा बढ़ी हामी परमेश्‍वरको बारे झूटा साक्षीहरू ठहरिन्‍छौं, किनकि उहाँले ख्रीष्‍टलाई मृतकबाट पुनर्जीवित पार्नुभयो भनी हामीले परमेश्‍वरको बारे गवाही दिएका छौं। तर साँच्‍चै मृतकहरूको पुनरुत्‍थान हुँदैन भने उहाँले ख्रीष्‍टलाई पुनर्जीवित पार्नुभएन। 16 किनकि यदि मृतकहरूको पुनरुत्‍थान नहुने भए ता ख्रीष्‍ट पनि मृतकबाट जीवित पारिनुभएन।" 1 कोरन्थी 15:15-16। यदि येशूमा मरेकाहरू स्वर्गमै छ भन्ने पावलको उक्त भनाइको अर्थ के छ र? यदि हामी स्वर्गमा नै हुन्छौँ भने कसरी नाश हुनेछौँ त?

समुच्च रूपमा पावलले यो भन्न खोजेका छन् कि येशूको पुनरुत्थान नै हाम्रो पुनरुत्थानको जग वा आधार हो र पुनरुत्थान बिना हाम्रो विश्‍वास वा आस्था बेकारको छ र हामी अझै पनि पापमै रहिरन्छौँ र मरेकाहरू सदाको निम्ति नाश हुन जमिन मै रहिरहेको हुन्छ।

जब येशू फर्केर आउनुहुनेछ त्यसबेला हाम्रो पुनरुत्थान हुने आशा बाइबलमा प्रकट गरिएको यस्तो छ, "3 परमेश्‍वर र हाम्रा प्रभु येशू ख्रीष्‍टका पिता धन्‍यका हुनुहुन्‍छ! उहाँको महान् कृपाले मृतकबाट येशू ख्रीष्‍टको पुनरुत्‍थानद्वारा एउटा जीवित आशाको निम्‍ति हामी नयाँ गरी जन्‍मेका छौं। 4 स्‍वर्गमा तिमीहरूका निम्‍ति साँचिराखेको उत्तराधिकार अविनाशी, विशुद्ध र नओइलने किसिमका छन्। 5 आखिर समयमा प्रकट हुन आँटेका मुक्तिको निम्‍ति तिमीहरू विश्‍वासद्वारा परमेश्‍वरको शक्तिबाट सुरक्षित राखिएका छौ। 6 तिमीहरू यसैमा रमाउँछौ, यद्यपि अहिले थोरै समयको निम्‍ति तिमीहरूले विभिन्‍न किसिमका कष्‍ट भोग्‍नुपर्दछ। 7 आगोबाट खारिने तर नष्‍ट भएर जाने सुनभन्‍दा पनि तिमीहरूको विश्‍वास मूल्‍यवान् छ। तिमीहरूको यो विश्‍वास साँचो प्रमाणित होस्, र येशू ख्रीष्‍ट प्रकट हुनुहुँदा प्रशंसा, महिमा र आदरको योग्‍य बनोस्। 8 तिमीहरूले नदेखे तापनि उहाँलाई प्रेम गर्छौ। उहाँलाई तिमीहरू अहिले देख्‍दैनौ, तापनि उहाँमाथि विश्‍वास गर्छौ र अवर्णनीय र गौरवमय आनन्‍दमा रमाउँछौ। 9 तिमीहरूका विश्‍वासको प्रतिफलस्‍वरूप तिमीहरूले आफ्‍ना आत्‍माको मुक्ति पाउँछौ।" 1 पत्रुस 1:3-9। यदि मरेकाहरू स्वर्गमा नै छन् भने स्वर्गमा सुरक्षित राखेको उत्तराधिकारी वा सम्पत्ति हाम्रो निम्ति छ भनेर पत्रुसले किन उल्लेख गरेका थिए? नयाँ करारका विश्‍वासीहरू येशूको आगमनको निम्ति पर्खिरहेका, मरेकाहरूको पुनरुत्थानको आशाले जीवनको कष्ट र यातनाहरूमा विश्‍वासलाई अटल राख्‍ने प्रेरणा मिलेको थियो।

`येशूभक्तको आस्थामा पुनरुत्थान अत्यन्तै किन प्रभावकारी आशा हो? यदि क्रूस त छ तर पुनरुत्थान भएन भने हाम्रो आस्थाको अर्थ के छ र? त्यसकारण, पुनरुत्थान हाम्रो आस्था र शिक्षाको अत्यन्तै महत्त्वपूर्ण भाग किन हो?`