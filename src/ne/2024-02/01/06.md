---
title:  हाम्रा प्रधान पुजारी
date:   04/04/2024
---

हाम्रो निम्ति येशूले क्रूसमा के गर्नु भयो त्यसले गर्दा उहाँले स्वर्गमा हाम्रो निम्ति पहल गर्न सक्षम् हुन पुग्नुभएको थियो। पुनरुत्थान हुनु भएको हाम्रो प्रभु हाम्रो महान् प्रधान पूजारी हुनुहुन्छ। हामीलाई मुक्ति दिन र परमेश्वरको राज्यमा सदासदा रहन हामीलाई चाहिने सबै थोक उहाँले उपलब्ध गराउनुहुन्छ।

`जताततै परीक्षा, खराब तत्वमा आकर्षित हुने प्रलोभन, दु:ख, कष्ट, पीडा, सन्ताप, रोगव्याधी, अशान्ति र मृत्युको चपेतामा रहेको यस पतित संसारमा हामी छौँ। त्यसबाट जोगिएर बस्न देहायका पदहरूले हामीलाई कसरी आश्‍वासन उपलब्ध गराउँछ? हेर्नुहोस् हिब्रू 4:14-16, हिब्रू 7:18-28।`

माथिको पदले बताउँछ कि येशू सबै कुराहरूमा हामी जस्तै परीक्षित हुनुभयो वा हामीले सामना गर्ने सबै दु:ख, कष्ट, लोभ, प्रलोभन परीक्षा आदिको सामना गर्नुभयो तर उहाँमा पाप नभएको हुनाले ती खराब तत्त्वहरूले उहाँलाई जित्‍न सकेनन् (हिब्रू ४:१५)। अनि यो थप्दछन्, "त्यसकारण उहाँकहाँ निडर भएर आऔँ", त्यसको अर्थ "विश्‍वस्त र ढुक्‍क भएर उहाँको अनुग्रहको सिंहासनमा आऔँ, ताकि हामी उहाँको कृपा तथा निगाहा पाऔँ र हामीलाई आवश्यकता भएको समयमा उहाँबाट अनुग्रह पाऔँ" (हिब्रू ४:१६)।

अत्यन्तै सरल तरिकाले भन्नुपर्दा, येशूले सारा जगत ब्रम्हाण्डको सामु हामीलाई उहाँको धार्मिकताको पोशाक ओडाएर प्रस्तुत गर्नुहुन्छ। उहाँको मृत्यु र रगतले हामी मुक्ति पाएका छौँ भनेर उहाँले जिकिर गर्नुहुन्छ। हामी जे हुनुपर्दथ्यो उहाँ नै हुनुभएको थियो। विगतका पापहरूबाट ख्रीष्टमा हामी दोषी ठहर्दैनौँ। हाम्रा सबै पाप, गल्ती, अपराध र दोषहरू येशूले उहाँको रगतले पखाली दिनुहुन्छ। उहाँको शक्तिशाली पहलले गर्दा हाम्रो जीवनमा सैतान र पापको पकड तोडिएको हुन्छ। हामीलाई बाँध्ने सिक्रीहरू खोलेका छन्, र हामी स्वतन्त्र छौँ।

`असल र खराब बिचको महायुद्धमा येशूको तिब्र चाहना के थियो? हेर्नुहोस् यूहन्ना 17:20-26।`

"जब महान् बलिदान सम्पन्न भयो तब ख्रीष्ट उच्च स्थानमा उक्लिनुभयो तर स्वर्गदूतहरूको बडाईँ, उपासना, भक्ति र प्रशंसालाई जबसम्म पिताको सामु यो अनुरोध प्रस्तुत गर्नुभएन तबसम्म ग्रहण गर्नुभएको थिएन: “पिता, म इच्‍छा गर्दछु, कि तपाईँले मलाई दिनुभएकाहरू म जहाँ छु मसँग रहून्, र मेरो महिमा देखून्, जुन महिमा, संसारको सृष्‍टि हुन अघि देखि नै मलाई प्रेम गर्नुभएको हुनाले तपाईँले मलाई दिनुभएको थियो।" यूहन्ना 17:24।

अनि यो व्यक्त गर्नै नसकिने प्रेम र शक्ति पिताको सिंहासनबाट जवाफ आयो: "परमेश्‍वरका सारा स्‍वर्गदूतहरूले उहाँलाई नै पुजून्।”हिब्रू 1:6। हाम्रा मानवताको पापको कुनै दाग पनि उहाँमा भएन। उहाँलाई गरेका अपमानहरूको अन्त्य भएको थियो। उहाँको बलि पूर्ण रूपले सम्पन्न भएको थियो। त्यस समय उहाँलाई अरू सबै नाउँहरूभन्दा सर्वोच्च नाउँ दिइएको थियो।" द ग्रेट कन्त्रोभर्सी, पृ॰ ५०१, ५०२। अरू सबै थोकहरूभन्दा हामी उहाँसँग रहेको उहाँले चाहनुहुन्छ। यो नै उहाँको हृदयको चाहना हो। उहाँको मृत्यु र पहलको कारण नै उहाँले हामीलाई मुक्ति दिलाउन हो। के तपाईँको जीवनमा विशेष आवश्यकता केही छ? येशूलाई भन्नु होस्। जहाँ शोक, सन्ताप छ उहाँले तपाईँलाई शान्ति र सान्त्वना दिनुहुन्छ। जहाँ डर र त्रास छ उहाँले शान्ति ल्याउनुहुन्छ। जहाँ दोषी मनस्थितिले कोही पिरोलिएको छ भने उहाँले क्षमा दिनुहुन्छ। कोही कमजोर छ भने उहाँले बल दिनुहुन्छ।

`गहिरिएर सोच्नु होस्, हाम्रो निम्ति येशू किन बलि हुनुभयो? उहाँको सामु हामी किन बहुमूल्य हुन पुग्छौँ?`