---
title:  स्वर्गमा भिषण युद्ध
date:   31/03/2024
---

`प्रकाश १२:७÷९ पढ्नुहोस्। स्वर्गमा आत्मनिर्णय वा विवेकको स्वतन्त्रताको अस्तित्व भएको र पापको उत्पत्तिको बारेमा यी पदहरूले कसरी खुलासा गरिएको छ, हेर्नुहोस्। जब लुशिफरले विद्रोह गर्‍यो तब त्यसलाई ठिक पार्न परमेश्वरले कस्ता नीतिहरू अपनाउन सक्नुहुन्थ्यो?`

असल र खराबको बीचमा भइरहेको ब्रम्हाण्डिय द्वन्द्वको बारेमा प्रकाश १२:७÷९ले चित्रण गर्दछ। सैतान र उसका पक्षमा उभिएका स्वर्गदूतहरूले ख्रीष्टसँग युद्ध छेडेका थिए। त्यस युद्धको क्रममा सैतान पराजित भयो र तिनीहरूलाई स्वर्गबाट बिस्थापित गराइयो। सिद्ध, सुन्दर, सबै थोकले परिपूर्ण र नैतिक सदगुणहरूले भरिएको स्वर्गमा नै विद्रोह हुनु अत्यन्तै अनौठो त मान्नै पर्छ। त्यस्तो निष्कलङ्‍क वातावरणमा विद्रोहको घण्टी किन बज्यो? के मायालु परमेश्वरले असुरीय वा दुष्ट स्वर्गदूतहरूलाई नै सृष्टि गर्नुभएको थियो त? अनि ती राक्षसी स्वभाव भएका स्वर्गदूतहरूले स्वर्गमा किन युद्ध छेडियो त? ती स्वर्गदूतहरूमा के घातक दोष, कमी वा गलत चरित्र थियो त जसले गर्दा स्वर्गमा विरोधको आगो सल्किन पुग्यो? यस जगतमा खराब, दुष्ट, बदमासी, पाप र विकृतिको बिज कसरी रोपियो वा सुरु भयो भनेर बाइबलले स्पष्ट रूपमा व्याख्या गरेको छ। असल र खराबको बीचमा भइरहेको पर्दालाई बाइबलले उघार्दछ।

`स्वर्गदूतहरूको नाइके लुशिफरको दिमागमा के चर्किन पुगेको थियो भनेर देहायका पदहरूले कसरी खुलासा गरेको छ, गम्भिर भएर पढ्नुहोस्: इजकिएल 28:11-15 र यशैया 14:12-1४।`

परमेश्वरले खराब, दुष्ट र पापलाई सृष्टि गर्नुभएको होइन भनेर बाइबलीय शिक्षा वा दर्शनले स्पष्ट पार्दछ। उहाँले आँखा नै तिरमिराउने चमकदार पोशाकले पहिरिएको सुन्दर लुशिफर नाउँ गरेको जिवलाई सृष्टि गर्नुभएको थियो। यो स्वर्गको जिव सिद्ध, निष्कलङ्क, पापरहित र सबै पूर्णताले सजिएको थियो। त्यस सिद्ध गरिएर सृष्टि भएको जिवमा आत्मनिर्णय वा विवेकको स्वतन्त्रता थियो। यो परमेश्वरको राज्य शासनको नीति अनुसार थियो जुन वाध्य गराएर वा कर गरेर होइन प्रेमको नीतिले चल्दछ। स्वर्गमै आफ्नो अधिकारको विगिविगी भइरहेको लुशिफरको स्वेच्छाले पापको प्रादुर्भाव भएको थियो। यो सिद्ध र सबै स्वभाव तथा अधिकारले परिपूर्ण भएको लुशिफरको हृदयमा डाहा र घमाण्ड वा अहंको बिऊ कसरी उम्र्यो र उसको सृष्टिकर्ताको खिलाफमा किन विद्रोह गर्‍यो भनेर बुझाउन कुनै पनि तर्कले व्याख्या गर्न सक्दैन।

लुशिफर सृष्टिको रचनाकार होइन तर आफै परमेश्वरको सृष्टि थियो। तर उसमा अहंता बढेकोले सृष्टिकर्ताको मात्रको अधिकार उसले चाहेको थियो। त्यो थियो, उ सबैको स्वामी भएर उसलाई सबैले पूजून् भन्ने अधिकार उसले खोजेको थियो। परमेश्वरको अख्‍तियार वा अधिकारको प्रश्‍न गर्दै उसले उहाँको सिंहासनलाई नै आफ्नो बनाउन उहाँको विद्रोह गर्दै खोस्न प्रयास गरेको थियो। परमेश्वरको विरुद्ध विद्रोहमा सैतान उत्रिँदा स्वर्ग मै महायुद्ध चर्किन गएको थियो।

परमेश्वर धिरजी र सहनशील हुनु भएर धेरै समयसम्म परमेश्वरप्रति लुशिफरको वैमनश्यतालाई साम्य पार्न खोज्नु भएको थियो। तर उसको विद्र्रोहले स्वर्गलाई उसले बिगारोस् वा भताभुंग गरेको परमेश्वर चाहनु भएन। "स्वर्गको सभासद्‍ले लुशिफरसँग आफ्नो विद्रोह त्याग्न अनुरोध गरेको थियो। सृष्टिकर्ताको महानता, सर्वोच्चता, हित र न्याय, पवित्रतता र अपरिवर्तनीय दश आज्ञाको बारेमा परमेश्वरको पुत्रले लुशिफरको सामु प्रस्तुत गर्नुभएको थियो। स्वर्गको शासन व्यवस्था परमेश्वर आफैले स्थापना गर्नुभएको थियो। त्यस व्यवस्थाबाट अलगिन खोज्दा लुशिफरले उसको सृष्टिकर्ताको अपमान हुने र आफ्नै विनाश हुने स्थितिलाई पनि परमेश्वरको पुत्रले बुझाउन खोज्नु भएको थियो। तर परमेश्वरको असिम कृपा, प्रेम र अनुग्रह प्रकट गरिँदै उसले पाएको चेतावनीलाई उसले वास्ता गर्न चाहेनन् बरु उसको हृदयमा अहंकार, प्रतिरोध र विद्रोहको जलिरहेको भावनालाई उसले निभाउन चाहेनन्।"÷एलेन जी॰ ह्वाइट, द ग्रेट कन्त्रोभर्सी, पृ॰ ४९४, ४९५।

`खराब तत्व वा दुष्टताको मामिलालाई साम्य पार्न परमेश्वरको कदमले उहाँको चरित्रको बारेमा हामी के पाठहरू सिक्न सक्छौँ?`