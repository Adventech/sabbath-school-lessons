---
title:  लक्षमा अगाडि बढिरहनु
date:   13/04/2023
---

आआफ्नो दृष्टिकोणहरूलाई मगजमा खेलाएर, गहिरो बाइबल अध्ययन गरेर प्रारम्भिक एडेभन्टिस्टहरूले तीन स्वर्गदूतका सन्देशहरू उल्लेखनीयरूपमा बुझ्न प्रगति गरेका थिए। त्यस युगका र अन्तिम युगका पुस्तालाई जरुरी सन्देश प्रत्येक राष्ट्र, कुल वा जाति, भाषा र मानिसहरूलाई दिनुपर्छ भनेर परमेश्‍वरकले तिनीहरूलाई आभास् दिनुभएको थियो। ख्रीष्टको आगमन भन्दा अघि ती सन्देशहरू सुनेर सबै मानिसहरू तयार हुनुपर्छ भन्ने भार ती प्रारम्भिक एडेभेन्टिस्टहरूमा परेको थियो। तीन स्वर्गदूतका सन्देशहरू नै सुरुदेखिका एडभेन्टिस्ट मिसन वा अभियानलाई संचालन गर्ने उर्जा थियो।

१८७४ मा जनरल कन्फरेन्सले युरोपमा पहिलो एडभेन्टिस्ट मिसिनेरी पठाएको थियो। उनको नाउँ जोन आन्ड्र्युज हो। "हामीम सबभन्दा सक्षम् व्यक्ति" भनेर उनको बारेमा एलेन जी ह्वाइटले सम्बोधन गर्नुभएको थियो। आन्ड्र्युज कमसेकमा सातवटा भाषाहरू बोल्थे। उनले नयाँ करारलाई कण्ठ पारेका थिए र उनलाई प्रायजसो सबै पुरानो करारको बारेमा ज्ञान थियो। उनी धुरन्धर विद्वान थिए, र विलक्षण लेखक थिए, प्रभावकारी प्रचारक र सबैसँग प्रतिस्पर्धा गर्न सक्ने थियोलोजियन वा ईश्‍वरविज्ञानको मूर्धन्य बाइबल शास्त्री थिए।

थोरै विश्‍वासीहरू भएको ठाउँमा यस खालको मानिसलाई किन पठाए? अपरिचित मिसन क्षेत्रमा यस्तो अत्यन्तै सक्षम् व्यक्ति किन पठाइयो? फेरि आफ्नै देश र घरमा रमाएर बस्नुको सट्टा उनी किन जान राजी भए? केही वर्ष अघि उनकी श्रीमती मरेकि थिइन्। अमेरिकामा रहेको आफ्नो परिवार र साथीहरूलाई छोडेर आफ्ना दुई छोराछोरीहरूसाथ अपरिचित देशमा जहाजबाट जान उनी किन तयार भए त्यो पनि येशूको निम्ति आफ्नो जीवनलाई जोखिममा पारेर?

त्यसको लागि केवल एउटैमात्र कारण छ। येशू छिटै आउनुहुन्छ भन्ने सन्देशलाई उनले विश्‍वास गरेका थिए र अन्तिम समयको सत्यको सन्देश सबै संसारमा फैलिनुपर्छ भन्ने कुरालाई उनले विश्‍वास गरेका थिए।
 
सेभेन्थ-डे एडभेन्टिस्टको इतिहासमा हाम्रा तेजिलो र अत्यन्तै सक्षम् मानिसहरू अन्तिम सुसमाचार सुनाउन संसारभरि यात्रा गरेका थिए। तिनीहरूमा शिक्षकहरू, डाक्टर र स्वास्थकर्मीहरू, किसानीहरू, यान्त्रिक पेशाका मानिसहरू, सिकर्मीहरू र सबै खालका व्यापारीहरू थिए। कोही चर्चका कर्मचारीहरू थिए भने प्रायजसो थिएन। तिनीहरू चर्चको तलब नखाने सर्वसाधारण विश्‍वासीहरू तर दक्ष जनशक्ति थिए जसले येशूको छिटो आगमनलाई विश्‍वास गरेका थिए।

`देहायका पदहरूमा के समान सन्देश छ? हेर्नुहोस्, प्रकाश १४:६; प्रेरित १:८ र मत्ती २४:१४।` 

अनन्तको सुसमाचार कुनै भौगोलिक सिमानाभन्दा पनि अपार छ। पृथ्वीको अनकङ्टार क्षेत्रहरूमा यो सुसमाचार पुगिन्छ। प्रत्येक भाषा र संस्कृतिका मानिसहरूकहाँ यो पुगिरहेको छ। विस्तारै सारा संसारमा नै यो ढाक्नेछ। यो कस्तो चकित पार्ने कुरो हो कि हाम्रो सन्देश राष्ट्रसँघले मानेका २३५ देशहरूमध्ये २१० भन्दा बढि देशहरूमा पुगिसकेको छ।

`सुसमाचार सुनाउने काममा तपाईँको भूमिका के छ वा कसरी खेलिरहनुभएको छ? संसारको प्रत्येक देश, भाषा, जाति र मानिसकहाँ तीन स्वर्गदूतका सन्देशहरू पुर्‍याउन मद्दत गर्न तपाईँले के गरिरहनुभएको छ?`