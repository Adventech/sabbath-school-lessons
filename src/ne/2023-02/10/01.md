---
title:  सैतानका अन्तिम छलहरू
date:   27/05/2023
---

### यस अध्यायका मूल पदहरू
प्रकाश १२:९; प्रकाश १६:१३, १४; १ थेस्सोलिनिकी ४:१६,१७; इजकिएल ८:१६; इजकिएल २०:१-२० र प्रकाश १८:४,५ ।

> <p>यस अध्यायको मूल सार पद</p>
> "तपाईँको सत्यले तिनीहरूलाई पवित्र राख्‍नुहोस्। तपाईँको वचन नै सत्य हो।" यूहन्ना १७:१७।

अमेरिकाको शिकागो सहरमा सेप्टेम्बर महिनाका अत्यन्तै सुन्दर विहानीहरूमा एक बिहानी थियो। रमणीय तलाउ लेक मिशिगनमाथि चहकिलो घाम उदाएको थियो। केनेडी र आइजनहावर राजमार्गहरूमा कार तथा मोटरहरू तँछाडमछाड गर्दै अघि बढिरहेका थिए। विद्यार्थीहरू आआफ्ना स्कूलहरूमा जाँदै थिए। तब त्यसबेला अचानक आङ्गै सिरिङ्ग हुने खबरले शिकागोका बासिन्दाहरूको हृदय कठाङ्ग्रिएको थियो। कति मानिसहरू आफसेआफ बिरामी हुन थालेका थिए। कति मानिसहरू त टायनोल औषधी चक्‍की खाएको केही घन्टाभित्र मरिरहेका थिए। जब त्यो चक्‍कीहरूलाई प्रयोगशालामा जाँचेका थिए तिनीहरूमा त घाटक विष पोटासियम साइनाइडले बेरिएको भेट्टाए। एक जना मगज खुस्केको व्यक्तिले त्यस औषधीलाई घाटक बनाएको थियो। आजसम्म त्यो व्यक्ति को हो भनेर पत्ता लगाएको छैन।

प्रकाशको पुस्तकमा दुई हजार वर्ष अघि नै यस संसारमा रहेका प्रत्येक मानव प्राणीलाई चेतावनी लेखिएको छ, "पृथ्वीका सबै बासिन्दाहरू बेबिलोनको घाटक मद्य पिएर मात्तिनेछ।" ती घातक मद्यको कचौरामा के छ त भन्दा त्यसमा जाली शिक्षादीक्षा, दर्शन र अनेकौँ तर्क वा वादहरू चाहे धर्मका नाउँमा नै किन नहोस् हुनेछन्। झट्ट त्यो पिउँदा मुखमा वा दिमागमा असलै स्वाद होला वा राम्रै देखिएला तर तिनीहरूलाई निलियो वा दिमामा घुसायो भने मृत्युतिरमात्र डोर्‍याउँदछ। तर, संसारका मानिसहरूले ती जाली दर्शन, विद्या, शिक्षादीक्षा ग्रहण गरेर मर्नु नै पर्छ भन्ने छैन, किनकि मानिसहरूलाई आत्मिक विषबाट सुरक्षित राख्‍न अचुक औषधी बाइबलमा उपलब्ध गराएकोछ: त्यो हो तीन स्वर्गदूतका सन्देशहरू।

बेबिलोनका अनेकौँ जालहरूमात्र होइन, तिनीहरूबाट हामीलाई बचाउन र तिनीहरूले ल्याउने मृत्युबाट उद्धार गर्न येशूको योजनाको अध्ययन यस अध्यायमा पनि निरन्तररूपमा जारी राख्‍नेछौँ। येशूको योजनालाई हामीले लत्यायौँ भने हामी आत्मिक, शारीरिक, मानसिक र सामाजिक जीवनमा बिस्तारै आत्महत्या गरिरहेका हुनेछौँ।