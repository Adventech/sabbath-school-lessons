---
title:  जो थुमालाई पछ्याउँछन्
date:   07/06/2023
---

`पशु कहाँबाट आउँछ, र ऊ अधिकार सम्पन्न हुन कसले अधिकार दियो? हेर्नुहोस्, प्रकाश १३:१-२।`
 
प्रकाश १३को  पहिलो पशुलाई अजिङ्गरले शक्ति दिन्छ, उसको स्थान दिन्छ र उसलाई ठूलो अधिकार दिन्छ। प्रकाश १२:९ र प्रकाश २०:२ ले अजिङ्गर भनेको सैतान हो भनेर पहिचान गराइएको छ। सैतान धुर्त शत्रु हो र उसले पृथ्वीका शासकहरूसँग मिलेर काम गर्दछ। "पुरुष बालक" जन्मिने बित्तिकै "अजिङ्गर" वा सैतानले मार्न खोज्छ भनेर प्रकाश १२:२,३ ले बताउँछ। त्यो "पुरुष बालक" पछि "परमेश्‍वरको सिंहासनमा पुग्यो," भनेर उल्लेख गरिएको छ। यो येशू ख्रीष्टलाई सम्बोधन गरिएको स्पष्ट छ। बालक ख्रीष्टलाई सखाप पार्न सैतानले राजा हेरोड र रोमको राज्यशक्तिलाई प्रयोग गरेको थियो। येशूको जीवनको अन्त्यमा रोमी बडाहाकिम पिलातुसले येशूलाई मार्न हुकुम दिएका थिए। रोमीहरूले उहाँलाई निष्ठुर क्रूसमा टाँगिदिए, एक जना रोमी सिपाहीँले उहाँलाई भालाले घोचेका थियो, र रोमी सिपाहीँहरूले उहाँको चिहानलाई सुरक्षा दिएका थिए। प्रकाश १३:२ अनुसार मुर्तिपुजा गर्ने रोमसँग अजिङ्गर वा सैतानले मिलोमत्तो गरेर उदय हुने पशुलाई आफ्नो रोमी सरकारमा ठाउँ दिनेछ भनेको छ।

"अजिङ्गरले सैतानको प्रतिनिधि भनेर देखाइएतापनि खास गरेर त्यसले रोमी साम्राज्यलाई प्रतिनिधि गर्दछ। रोमी साम्राज्यको पतन पछि अजिङ्गरले वा सैतानले एक तत्वलाई शक्ति, स्थान र ठूलो अधिकार सम्पन्न गराउँछ। त्यो अरू कुनै नभएर रोमको पोपिय तन्त्र हो।"- द एसडिए बाइबल कमेन्टरी, ठेली ७, पृ. ८१७। इतिहासविद ए. सी. फ्लिकले यसरी व्याख्या गर्दछन्, "रोमको ध्वस्त राजनैतिक संरचनाबाट महान् नैतिक साम्राज्यको उदय भयो। त्यो महाशक्ति भएर उदय भएको संरचना हो रोमन क्याथोलिक चर्च।"-द राइज अभ द मिडइभिल चर्च (१९००) पृ. १५० द एसडिए बाइबल कमेन्टरी, ठेली ७, पृ. ८१७ बाट उद्धरण गरिएको।
 
`प्रकाश १३:३ र प्रकाश १४:४ पढ्नुहोस्। ती पदहरूमा के भिन्नता छ?`
 
सारा संसार पशुको पछि लाग्नेको बिपरित "थुमाको पछि लाग्ने" परमेश्‍वरका जनहरू हुनेछन्। जहिले पनि येशूको पक्षमा उभिने कि उहाँको विपक्षमा उभिने भन्ने निर्णय भइरहेको हुन्छ। मध्यम मार्ग वा ततष्ठ भएर बस्ने भन्ने अधिकार कसैलाई पनि दिएको छैन। येशूमा विश्‍वास राखेर अडिग नहुनेहरू जहिले पनि उहाँको विपक्षमा उभिरहेका हुन्छन्। विवेकलाई प्रयोग गरेर होस् वा नगरेर होस् प्रत्येक व्यक्ति येशूको साथमा कि त उहाँको विरोधीको साथमा खडा भइरहेको हुन्छ।

`येशूले स्पष्ट भन्नुभएको छ, "मेरो नाउँको खातिर सबैबाट तिमीहरू घृणित हुनेछौ। तर जो अन्‍त्‍यसम्‍म स्‍थिर रहन्‍छ, त्‍यसैको उद्धार हुनेछ।"  मत्ती १०:२२। अन्त्यसम्म स्थिर रहन तपाईँ कतिको तयार हुनुहुन्छ?`