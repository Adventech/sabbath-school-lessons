---
title:  परमेश्‍वरको भय मान्ने र उहाँको आदेशलाई पालन गर्नु
date:   17/04/2023
---

`परमेश्‍वरको भय मान्नु भन्नुको अर्थ अरू के छ? हेर्नुहोस् देहायका पदहरू: व्यवस्था ६:२-३; भजनसंग्रह ११९:७३-७४ र उपदेशक १२:१३-१४। `
 
परमेश्‍वरको भय मान्नुसँग उहाँका आज्ञाहरू पालन गर्नु मिसिएको छ भनेर माथिका पदहरूले बताउँछ। परमेश्‍वरप्रति भय राख्‍नुले नै दिमागमा उहाँप्रति आदर, सम्मान र श्रद्धा राख्‍नु हो जसले उहाँका आज्ञाहरू पालन गर्न अग्रसर गराउँछ। जो अनुग्रहबाट मुक्ति पाउँछन् तिनीहरूले त्यो मुक्तिलाई कायम राख्‍न परमेश्‍वरका आज्ञाहरू पालन गर्नुपर्ने स्वर्गको जरुरी अपिल वा आह्वान हो (एफिसी २:८-१०)। अनुग्रह पायो भन्दैमा परमेश्‍वरका नीतिहरूलाई वेवास्ता गर्दै हाम्रो जीवनलाई लथालिङ्ग वा भताभुङ्ग पार्न स्वतन्त्रता दिँदैन। दश आज्ञाहरूले ल्याउने दोषबाट हामीलाई अनुग्रहले स्वतन्त्र बनाउँछ, तर यसलाई पालन गर्नुपर्ने जिम्मेवारी बाट हामीलाई पन्छाउँदैन।
 
अनुग्रहले हामीलाई विगतको दोषबाटमात्र हामीलाई मुक्ति दिँदैन, तर यसले बर्तमान जीवनमा ईश्‍वरीयभक्तको जीवन बिताउन हामीलाई शक्तिसम्पन्न गराउँछ। प्रेरित पावलले यो ठोकुवा गर्छन्, "उहाँका नाउँको खातिर विश्‍वासद्वारा आउने आज्ञापालन सबै जातिहरूका बीचमा ल्‍याउनलाई हामीले उहाँद्वारा अनुग्रह र प्रेरितको काम पाएका छौं।" रोमी १:५।

कतिपय इसाईहरू वा इसाई सम्प्रदाय चाहे रोमन क्याथोलिक होस् वा प्रोटेस्टेन्टहरू होस् तिनीहरूमा अनौठो धारणा छ। तिनीहरूले दावी गर्छन् कि अनुग्रहले हामीले मुक्ति पाउने भएकोले परमेश्‍वरका दश आज्ञाहरू निलम्बन भयो वा त्यसलाई खास पालन गर्नु आवश्यक छैन। दश आज्ञाको बारेमा चर्चा गर्नु नै विधिवाद वा परम्परावाद हो भनेर तिनीहरूले विश्‍वास गर्छन्। तिनीहरूले भन्छन्, मलाई येशू भए पुग्छ। तर प्रश्‍नचाहिँ यो छ, "कुन येशू?" हाम्रो आफ्नै धारणले आविश्कार गरेको येशू कि धर्मशास्त्र बाइबलको? धर्मशास्त्र बाइबलको येशूले हामीलाई दश आज्ञाहरूलाई कहिल्यै पनि न्युनतमरूपमा झार्नुभएको छैन वा त्यसको गरिमालाई कुल्चनु भएको छैन। दश आज्ञा नै उहाँको चरित्रको प्रतिलिपि वा दस्तावेज हो। धर्मशास्त्रको येशूले हामीलाई बाइबलको शिक्षादीक्षालाई कहिल्यै पनि नगन्य स्तरमा झार्नुभएको छैन। बाइबलले नै हामीलाई परमेश्‍वरको बारेमा स्पष्टरूपमा प्रकट गर्दछ र यस संसारमा उहाँको योजना के छ भनेर देखाउँदछ। धर्मशास्त्रको ख्रीष्टले हामीलाई बाइबलको शिक्षादीक्षालाई कहिल्यै पनि दिक्‍कलाग्दो बनाउँदैन। बाइबलको नीतिलाई वेवास्ता गरेर धर्मात्माको खोल लगाउने इसाईहरूको चलन ख्रीष्टको निम्ति अमान्य छ। ख्रीष्ट नै बाइबलको शिक्षादीक्षा, नीति र सत्यको सर्वाङ्गहुनुहुन्छ। सत्यको साक्षात्कार येशू हुनुहुन्छ। बाइबलको शिक्षादीक्षालाई उहाँले आफ्नो जीवनमा उतार्नुभएको थियो।
येशूले हामीलाई उपलब्ध गराउनुभएको सबै थोक पूर्णरूपमा विश्‍वासद्वारा ग्रहण गर्नुपर्छ भनेर प्रकाशको अन्तिम आग्रह हामीलाई गरेको छ। "परमेश्‍वरको भय मान," जसको अर्थ हो हामीमा भएको विश्‍वासले उहाँको मुक्ति दिने शक्तिलाई स्वीकार्दै हाम्रो जीवन भक्ति र आज्ञाकारी बनाउन उहाँले नै शक्तिसम्पन्न गराउनुहुन्छ भन्ने कुरामा हामी ढुक्‍क हुनु हो।

`येशूले भन्नु भएको यो भावनालाई हामीले कसरी लिने? "तिनीहरूसँग नडराओ जसले शरीरलाई मार्छन्, तर आत्‍मालाई मार्न सक्‍दैनन्। बरु आत्‍मा र शरीर दुवैलाई नरकमा नाश गर्न सक्‍नेसँग डराओ।"मत्ती १०:२८। परमेश्‍वरको भय मान्नु भन्नुको अर्थ यसले हामीलाई कसरी बुझाउन खोज्छ?`