---
title:  सबैलाई माया गर्ने अब्राहमको गुण
date:   23/10/2023
---

`अरू मानिसहरूलाई बढो माया गर्ने गुण अब्राहमको थियो। उनले कुनै जाति, कूल, देशीविदेशी वा वर्ण नभनीकन सबैमाथि स्नेहभाव राख्दथे। उत्पत्ति १८:१६-३३ले यसको कसरी पुष्टि गर्दछ?`

अब्राहमको दोस्रो उल्लेखनीय गुण थियो व्यक्तिगत रूपमा मानिसहरूलाई नचिनेतापनि तिनीहरूमाथि माया र स्नेह राख्‍ने। यो उत्पत्ति १८ले स्पष्टरूपमा देखाएको छ। यो हामी सबैको निम्ति ठूलो पाठ हो। सोडोम र गोमोराका मानिसहरू पापी, अटेरी, दुष्ट र अत्यन्तै नैतिक पतन भएका मानिसहरू थिए। तिनीहरूसँग कुनै मौलिक मूल्यमान्यताहरू थिएन। तर, सोडोम र गोमोराका मानिसहरूले जुनसुकै धर्म पालन गरेतापनि, तिनीहरू जुनसुकै जाति भएतापनि, तिनीहरूको भाषा जेसुकै भएतापनि, तिनीहरू पुरुष होस् वा  स्त्री होस्, तिनीहरूप्रति अब्राहमको ठूलो स्नेह र माया थियो।

तर सोडोम र गोमोराको दुष्टता अति ज्यादति भएकोले तिनीहरूलाई खतम गर्ने निर्णय परमेश्‍वरले अब्राहमलाई सुनाउनुभएको थियो। "२० तब परमप्रभुले भन्‍नुभयो, “सदोम र गमोराको विरुद्धमा ठूलो आवाज उठेको छ, र तिनीहरूका पाप साह्रै ज्‍यादा भएका छन्‌। २१ अब त्‍यही आवाजअनुसार तिनीहरूबाट यो काम भएको हो कि होइन भनी हेर्नलाई म तल ओर्ह्लेर जानेछु। होइन रहेछ भने मलाई थाहा हुनेछ।”  उत्पत्ति १८:२०-२१।

अब्राहमले परमेश्‍वरप्रति श्रद्धा देखाएर अत्यन्तै विनम्र भएर उहाँसँग बिन्तिभाउ गर्छन्: "दुष्‍टका साथमा धर्मी जनलाई मार्ने काम तपाईंबाट कहिल्‍यै नहोस्‌। धर्मीको दशा पनि दुष्‍टको जस्‍तै हुनु त तपाईंबाट पर रहोस्‌। सारा पृथ्‍वीका न्‍यायकर्ताले उचित न्‍याय गर्नुहुन्‍न र?”  उत्पत्ति १८:२५।

यस अनुरोधलाई ध्यान दिएर हेरियो भने अब्राहमको स्नेह यहाँ प्रकट गरिएको पाइन्छ। ती सहरहरूका केवल धर्मीहरूमात्र होइन सबै मानिसहरूलाई उनले बचाउन चाहेका थिए। सोडोम र गमोराका मानिसहरू कति दुष्ट र खराब थिए भन्ने कुरो अब्राहमलाई थाहा थियो। तिनीहरूको बारेमा कस्ता कस्तो नराम्रो खबरहरू तिनले पाए हामीलाई थाहा छैन। तर अर्को अध्यायमा तिनीहरूको दुष्टताको ज्यादतिलाई प्रकट गरिएको छ। जब लोतको घरमा पाहुनाहरू आए तब त्यहाँका मानिसहरू जम्मा भएर त्यस घरलाई घेरेका थिए र पाहुनाहरूलाई के गर्न चाहेका थिए सो तिनीहरूले चिच्याएर लोतमाथि आक्रमण गर्न थालेका थिए (उत्पत्ति १९:१-११)। ती मानिसहरू अति नै दुष्ट थिए।

तैपनि परमेश्‍वरको प्रेम थाहा पाएर तिनीहरूको निम्ति अब्राहमले निवेदन गरेका थिए। मानिसहरू पश्‍चाताप गरेर परमेश्‍वरकहाँ जहिले पनि फर्कनु सक्छन् भन्ने कुरो अब्राहमलाई थाहा थियो। ती मानिसहरूलाई बचाउन सकियो भने तिनीहरूले पश्‍चाताप गर्ने अवसर पाउँथ्यो भनेर अब्राहमलाई थाहा थियो।

अब्राहमले आफ्नो अनुरोध मानव जातिप्रति परमेश्‍वरको प्रेमलाई व्यक्तिगतरूपमै थाहा पाएर जाहेर गरेका थिए। पापीहरूप्रति अब्राहमको आफ्नै ठूलो प्रेम थियो। जबसम्म जीवन छ तबसम्म मानिसले मुक्ति पाउने आशा हुन्छ भन्ने मामिला अब्राहमलाई थाहा थियो।

`हाम्रो आफ्नै प्रार्थनाको जीवनमा अरूहरूको निम्ति प्रार्थना गर्नु किन महत्त्वपूर्ण छ? अरूहरूको निम्ति प्रार्थना गर्दा हाम्रै आत्मिक जीवन कसरी बढ्दछ र पापीहरूप्रति परमेश्‍वरको प्रेमको वास्तविकतालाई अझ हामी  कसरी बुझ्न सक्छौँ`