---
title:  परमेश्‍वरको लक्ष्य वा मिसन फैलाउनु
date:   21/10/2023
---

### यस अध्यायका मूल पदहरू
उत्पत्ति १८; याकूव ५:१६; रोमी ८:३४; हिब्रू ७:२५; उत्पत्ति १९:१-२९; उत्पत्ति १२:१-९।

> <p>यस अध्यायको मूल सार पद</p>
>  “एउटा नयाँ आज्ञा म तिमीहरूलाई दिँदछु: तिमीहरू एक-अर्कालाई प्रेम गर। तिमीहरूसँग मैले जस्‍तो प्रेम गरेको छु, तिमीहरूले पनि एक-अर्कालाई त्‍यस्‍तै प्रेम गर। यदि तिमीहरूले एक-अर्कालाई प्रेम गर्‍यौ भने, यसैबाट सबैले जान्‍नेछन्‌, कि तिमीहरू मेरा चेलाहरू हौ।”  यूहन्‍ना १३:३४-३५।

सुरुदेखिनै परमेश्‍वरले उहाँको लक्ष्यको निम्ति आफूलाई प्रयोग गरोस् भन्ने अब्राहमको चाहना थियो। यो तथ्य उत्पत्ति १८मा देखाइएको हामीले हेर्न सक्छौँ। त्यसबेला, सोडोम र गोमोरालाई के हुनेछ भनेर अब्राहमलाई परमेश्‍वरले सतर्क गराउनुभएको थियो। "परमेश्‍वरले आफ्नो गोप्य कुरा उहाँका सेवक अगमवक्ताहरूलाई प्रकट नगरि उहाँले केही गर्नुहुन्न।" आमोस ३:७। सोडोम र गोमोराको कथामा उहाँका सेवक अब्राहम थिए।

गर्मीको याममा अब्राहम रूखको छहारीमा रहेको आफ्नो पालमा विश्राम गरिरहेका थिए। तब अचानक उनले तीन जना अपरिचित यात्रुहरू देखे। "केवल तीन जना थकित यात्रुहरू अब्राहमले देखेका थिए। तिनीहरूमा एक जना परमेश्‍वर हुनुहुन्छ भन्ने कुरा उनलाई थाहा थिएन। पापरहित परमेश्‍वरलाई उनले ढोग्न पुगेको भएको हुन्थ्यो भन्ने कुरा उनलाई सुरुमा थाहा थिएन।"-एलेन जी ह्वाइट, पाट्रियार्क एण्ड प्रोफेटस्, पृ. १३८,१३९।

तर अब्राहम छिटै परमेश्‍वरको लक्ष्यमा आफू पनि समावेश हुन पुगेका थिए। उनको संलग्नता यस अध्यायमा प्रकट गरिएको हामी  हेर्नेछौँ। उनले सोडोम र गोमोराको निम्ति प्रार्थना गरेका थिए र तिनीहरूलाई बचाउन बिन्ती गरेका थिए। ती सहरको मानिसहरू दुष्ट नै भएतापनि कमसेकम कोही त धर्मात्मा होला जसले गर्दा ती सहरहरू नष्ट नहोस् भन्ने उनले चाहेका थिए। यदि, हाम्रो पनि त्यही लक्ष्य होइन भने अरू के होला?

यस अध्यायभरि अब्राहमको तीन महान् आध्यात्मिक गुणहरू प्रकट गरिएको हामी पाउँछौँ: अतिथी सत्कार, प्रेम र प्रार्थना। यदि यी गुणहरू हामीमा पनि भयो भने परमेश्‍वरको महिमाको निम्ति हामीले गर्ने काममा पनि ठूलो सहयोग हुनेछ।