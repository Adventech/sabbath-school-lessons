---
title:  प्रश्‍नहरूका प्रश्‍न
date:   12/11/2023
---

यथार्थमा हामी को हौँ? हामी यहाँ किन छौँ? जब हाम्रो देहान्त हुन्छ तब हामी के हुन्छौँ? यस संसारमा हाम्रो अस्त्तित्वको के लक्ष्य छ र हाम्रो खास भविष्य के छ? हामी मरणशील मानिसहरूको निम्ति ती प्रश्‍नहरू अत्यन्तै महत्त्वपूर्ण छन्। पशु पंक्षीहरू पनि मरणशील छन्, तर आफूहरू मरणशील छ भनेर तिनीहरूलाई थाहा हुँदैन। लूकाको सुसमाचारमा एक जना मानिस आएर येशूलाई अत्यन्तै निर्णाय प्रश्‍न गरेको उल्लेख गरिएको छ।

`धर्मशास्त्रको एक जना शास्त्री वा पण्डित आएर येशूलाई प्रश्‍न गरेका थिए। त्यो प्रश्‍न के थियो त? लूका १०:२५।`

प्रश्‍न जतिसुकै गम्भीर भएतापनि, बाइबलले स्पष्टरूपमा बताउँछ कि त्यो पण्डित येशूलाई जाँच्न आएका थिए। कतिपय समयमा परमेश्‍वरलाई विश्‍वास नगर्ने वा विश्‍वासमा आनाकानी गर्ने मानिसहरू हाम्रो जीवनमा आउँछन् र खेलाँची तरिकाले प्रश्‍नहरू पनि गर्छन्, तर तिनीहरूलाई हामीले गम्भीर भएर जवाफ दिनुपर्दछ ताकि तिनीहरूको दिमागमा परमेश्‍वरप्रतिको आस्थाको घन्टी बजियोस्। त्यो पण्डित वा कुनै अनुवादमा वकिल भनिएकोछ येशूकहाँ आएर प्रश्‍न गर्दा इमान्दारी नियतले नभएतापनि येशूले किटानी गरेर त्यस मामिलालाई समाल्नुभएको थियो। तर त्यस पण्डित र श्रोताहरूको निम्ति त्यस प्रश्‍न हृदय खोतल्ने प्रश्‍न थियो भनेर येशूले देखाउनुभएको थियो। येशूलाई उनको नियत थाहा थियो तैपनि उहाँले उनलाई वेवास्ता गर्न चाहनुभएको थिएन न त उनलाई अपमान गर्न चाहनुभएको थियो।

यस संसारमा हाम्रो अस्तित्वको ख्यालमा राख्‍दा यथार्थमा त्यो प्रश्‍नभन्दा अरू प्रश्‍न के महत्त्वपूर्ण होला? "अनन्त जीवन पाउन वा अमर जीवन पाउन मैले के गर्नुपर्छ?" हाम्रो धार्मिक विधि वा धर्मकर्म गर्ने क्रियाकलापको पछाडि त्यही निर्णायक प्रश्‍न झुण्डिरहेको हुन्छ। त्यसको बिपरित हाम्रो जीवनको वास्तविक अर्थ नै के छ र किनभने हाम्रो जीवन "बाफ जस्तै हो। एक छिनमा देखा पर्छ र अर्को क्षणमा बिलाएर जान्छ"? याकूब ४:१४।  अनन्त जीवन वा अमर जीवनको अर्को बिकल्प के छ त केवल अनन्त मृत्यु वाहेक?

`हाम्रो अनन्त वा अमर जीवनको महत्त्व किन छ भनेर पावलले किटानी गरेको देहायको पदमा पढ्नुहोस्। पावलले के कुरालाई ‍औँल्याउन खोजेका थिए? हेर्नुहोस्, १ कोरिन्थी १५:३०-३२।`

जुनसुकै नियतले त्यस पण्डितले येशूलाई प्रश्‍न गरेतापनि त्यो प्रश्‍न सबैको निम्ति निर्णायक प्रश्‍न थियो। आफ्नो लक्ष्यलाई मानिसहरूको सामु राख्‍ने प्रत्येक मौका खोजिरहनुभएको येशूले त्यस प्रश्‍नलाई मानिसहरूकै हृदयलाई खोतल्ने गरेर जवाफ दिनुभएको थियो।

`हामी जुनसुकै परिस्थिति वा वातावरणमा छौँ, तैपनि परमेश्‍वरलाई उचाल्ने अवसरप्रति हामी जहिले पनि किन सजग भएर बस्नुपर्छ?`