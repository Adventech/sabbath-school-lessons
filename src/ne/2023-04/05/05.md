---
title:  'हाम्रा बहानाहरू: असजिलो सामनाहरू'
date:   01/11/2023
---

परमेश्‍वरले निनवेलाई ध्वस्त नपार्नुहुँदा उनी परमेश्‍वरसँगै जङ्गिए, अनि आफ्नो दुखेको पोखाए, "१ तर योनालाई यो साह्रै मन परेन, र तिनलाई रीस उठ्यो। २ अनि तिनले परमप्रभुलाई यसो भनेर प्रार्थना गरे, “हे परमप्रभु, म आफ्‍नो घरमा छँदै के मैले यही कुरा भनेको थिइनँ र? यसैकारणले त तर्शीशमा भागेर जान मैले आतुरी गरेको थिएँ। तपाईं अनुग्रहकारी र करुणामय, रीस गर्नमा धैर्यवान्‌, दयामा प्रशस्‍त, र दु:ख दिनुमा बेखुशी हुनुहुने परमेश्‍वर हुनुहुन्‍छ भनी मैले जानेको थिएँ।" योना ४:१-२। के यो योनाको सुन्दर प्रार्थना थियो कि परमेश्‍वरप्रति गुनासो?

`योनाको समस्या के थियो? हेर्नुहोस्, योना ४`

परमेश्‍वरले सुसमाचार सुनाउन पठाउनुभएको देशका मानिसहरूहरूप्रति योनाको पूर्वाग्रहमात्र होइन उनको घृणा पनि थियो। निनवेको अन्तको बारेमा आफूले प्रचार गरे र परमेश्‍वरले त्यसलाई नाश गर्नुभएन तब योनाले आफूलाई ठूलो बेइज्जत भएको महसुस गरेका थिए। आफ्नो प्रचार असफल भएको उनले महसुस गरेका थिए। आफ्नो इज्जतमा धक्‍का लागेकोले बाँच्नुभन्दा मर्नु नै जाति भनेर परमेश्‍वरलाई घुर्की सुनाएका थिए। निनवे पनि सोडोम र गमोरोको गति भएको उनले चाहेका थिए। ती हिँस्रक, कठोर र महापापी र घृणित मानिसहरूमाथि परमेश्‍वरको दण्ड परोस् भन्ने योनाले चाहेका थिए। तर जब उनले सुनाएको अनुसार निनवे नाश गर्नुभएन तब योनाको विश्‍वास भित्रैदेखि अत्यन्तै खलबलिन थाल्यो। योना आफू परिवर्तन हुनुको सट्टा मर्नु नै जाति भनेर परमेश्‍वरप्रति रिस पोखाए।

दोस्रो पल्ट योनासँग परमेश्‍वरले मुकाबिला गर्नुभएको थियो। यसबेला उहाँले कुनै प्रवचन दिनुभएन बरू योनालाई अनुभव गर्न लगाइयो। संसारप्रति हाम्रा दृष्टिकोणहरू हाम्रो माग अनुसार बनिन्दैन। हामीले कुनै कुरो नयाँ र फरक सुने पनि संसारको यथावत दृष्टिकोण परिवर्तन हुँदैन। हामीमा भएको संसारप्रतिको दृष्टिकोण प्रायजसो हाम्रो जीवनको अनुभवमा निर्मित हुन्छ र परिवर्तन हुन्छ। हामीमा भएका दृष्टिकोणहरू हामीले नै कसरी व्याख्या गर्छौँ र बुझ्छौँ। संसारलाई कसरी हेरिन्छ त्यो अरूहरूको भरमा हामी पर्दैनौँ तर हाम्रै भरमा पर्दछ।

जुन नयाँ अनुभव परमेश्‍वरले योनालाई दिनुभयो त्यसले संसारप्रति भएको उनका बिग्रिएको दृष्टिकोणलाई उनले महसुस गरुन् भन्ने अवसर परमेश्‍वरले दिनुभएको थियो। रिसले जुर्मुरिएर पहाडको टुप्पोमा योना बसेका थिए र स्वर्गबाट आगो वर्षेर निनवे भष्म होस् भनेर उनी पर्खेका थिए। तब दिनको तन्तलापूर घाममा उनलाई छायाँ दिन परमेश्‍वरले एकदिनमा लौकालाई उमारेर त्यसको पातले उनको छहारी धाक्न लगाउनुभएको थियो। त्यसप्रति योना आभारित भएका थिए। तर परमेश्‍वरले आश्‍चर्य काम गरेकोले त होइन तर बिरुवाप्रति। यो त आफैले नरोपिकन अचम्मतरिकाले उम्रेको भनेर उनले सोच्नपनि पुगेन। तर आफूले राम्रो काम गरेकोले आफूले उचित आशिष पाएको भनेर उनले आफूले आफैलाई श्यावासी पो दिन थालेको थियो। जब बिरुवा मर्‍यो तब आफू अभागी भएको योनाले महसुस गरे। परमेश्‍वरसँग उनी रिसारिस गरे र आफ्नो इज्जत गुमेकोले आत्महत्या गर्न पो उनी सोच्न पुगेका थिए।

तर परमेश्‍वरले सुरिलो र नम्र मिजासले योनासँग बोल्नुभएर उनलाई उहाँले सच्याउन चाहनुभएको थियो। निनवेका हजारौँ पुरुष, महिला, बालबालिका पशुहरूको मोलभन्दा पनि लौकाको विरुवालाई उनले बहुमूल्य ठान्नु कस्तो मूर्खता रहेछ भनेर परमेश्‍वरले उनलाई सिकाउन चाहनुभएको थियो।

`योनाले पश्‍चाताप गरे वा आफ्नो मन परिवर्तन गरे भनेर योनाको कथा समाप्‍त भएको छैन। तर नसिद्धिएको कथा नै हाम्रो निम्ति निर्णायक विषय हो। संसारमा भएका दुष्टहरू, निरङ्कुस दमनकारी मानिस वा शासकहरू र सुसमाचार सुन्न नपाएको मानिसहरूप्रति परमेश्‍वरको चासो र धारणालाई हामी आफैले कुन दृष्टिकोणले हेर्ने?`