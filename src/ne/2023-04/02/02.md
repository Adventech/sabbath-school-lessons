---
title:  'त्रीएक परमेश्‍वर: मिसन वा लक्ष्यको उत्पत्ति'
date:   08/10/2023
---

बाइबलमा प्रस्तुत गरिएको अनुसार परमेश्‍वरको लक्ष्यको अग्रज स्थान र केन्द्रविन्दुमा येशू ख्रीष्ट हुनुहुन्छ जो मुक्तिको निम्ति एउटै बाटो हुनुहुन्छ। ख्रीष्ट आफैले यो घोषणा गर्नुभएको थियो: "बाटो, सत्य, र जीवन मै हुँ। मद्वारा बाहेक कोही पनि परमेश्‍वर पिताकहाँ आउन सक्दैन।" यूहन्ना १४:६। तर त्रीएक परमेश्‍वरको लक्ष्यको केन्द्रविन्दुलाई येशूले नै बुझाउन हामीलाई सहयोग गर्नुहुन्छ।

येशूले जे गर्नुभयो र प्रत्येक कदम जुन उहाँले चाल्नुभयो त्यो उहाँको स्वर्गको पिताको निम्ति वा उहाँबाट भएको थियो (यूहन्ना ४:३४; यूहन्ना ५:३०; यूहन्ना १२:४५)। यद्यपि, हामीले यो बिर्सनुहुन्न कि येशूको मिसन उहाँ संसारमा आउनुहुँदा सुरु भएको थिएन। हाम्रो  पृथ्वी सृष्टि गर्नुभन्दा अघि नै यो मिसन परमेश्‍वर पिताबाट येशूले पाउनुभएको थियो (एफिसी १:४, १ पत्रुस १:२०)।

त्यसकारण, हाम्रो पृथ्वी ग्रहको जग बसालिनुभन्दा अघि नै मानव प्राणीकहाँ पुग्ने योजना परमेश्‍वरले गर्नुभएको थियो। अनि उहाँले जानाजानी मानव इतिहासमा प्रवेश गर्नुभयो ताकि उहाँको लक्ष्य पूरा होस्।

पुत्रले यस पृथ्वीलाई सृष्टि गर्नुभएको थियो (यूहन्ना १:३) र समय पूरा भएपछि (गलाती ४:४) परमेश्‍वरले आफ्नो पुत्र पठाउनुभएर उहाँको प्रेम प्रकट गर्नुभएको थियो (यूहन्ना ३:१६,१७)। पुत्र आउनुभयो र क्रूसमा मर्नुभयो, र मृत्युलाई जित्‍नुभयो। अनि पिताले पठाउनुभएकोले पवित्र आत्मा यस संसारमा आउनुभयो (यूहन्ना १६:८-११), र आज परमेश्‍वरले आफ्ना जनहरूलाई सशक्त बनाउँदै उहाँको लक्ष्य पूरा गर्न (यूहन्ना १४:२६; यूहन्ना १६:१३,१४) पिता र पुत्रको लक्ष्य पूरा गर्न संसारभरि खटाउनुभएको छ।

`सुसमाचार सुनाउने मिसन वा लक्ष्यको सुरुवात पिता, पुत्र र पवित्र आत्मा छ भनेर हामीले यूहन्ना २०:२१,२२मा कसरी पाउँछौँ? हाम्रो  लक्ष्यलाई त्यसले कसरी आकार दिन लगाउनुपर्छ?`

"त्रीएक" भन्ने शब्द बाइबलमा नभेट्टाएतापनि परमेश्‍वरले आफ्नो लक्ष्य वा मिसनलाई परिचालन गर्न तीनै परमेश्‍वर संलग्न हुनुभएको थियो भनेर बाइबलमा प्रसस्त प्रमाणहरू पाइन्छ। उदाहरणमा, जब पुनरुत्थान हुनुभएपछि आफ्ना चेलाहरूकहाँ देखा पर्दै उहाँले यो प्रतिज्ञा दिनुभएको थियो: "हेर, म मेरा पिताको प्रतिज्ञा तिमीहरूकहाँ पठाउँछु, तर माथिबाट शक्ति प्राप्‍त नगरुञ्‍जेल तिमीहरू यही सहरमा बसिरहो।”  लूका २४:४९। यहाँ त्रीएक परमेश्‍वरको मिसन वा लक्ष्यको बास्तविकता केवल एउटा वाक्यले प्रकट गरेको पाउँछौँ: परमेश्‍वर पिताको प्रतिज्ञा, त्यो प्रतिज्ञा पूरा हुने पुत्रको पक्‍कापक्‍की, र पवित्र आत्मा आउनुहुने प्रतिज्ञा (लूका ३:१६; प्रेरित १:४,५,८ पनि हेर्नुहोस्)।

जुन लक्ष्य लिएर हामी अघि बढिरहेका छौँ वा सुमाचार सुनाउने अभिभारा हामीले बोकेका छौँ, त्यो हाम्रो नै होइन भनेर त्यसबाट हामी सिक्न सक्छौ । त्यो त त्रीएक परमेश्‍वरको पो रहेछ। त्यसले गर्दा त्यो लक्ष्य असफल हुनेछैन।

`सारा मानव प्राणीले मुक्ति पाउन् र तिनीरहरू परमेश्‍वरको स्वरूपमा पुनर्स्थापित होस् भन्ने कार्यमा पिता, पुत्र र पवित्र आत्मा संलग्न हुनुभएको छ। यो सोच हाम्रो निम्ति किन सान्त्वनापूर्ण छ?`