---
title:  'परमेश्‍वरका जनहरू: परमेश्‍वरको लक्ष्यका माध्यमहरू'
date:   11/10/2023
---

संसारको इतिहासकालभरि थोरै भएतापनि परमेश्‍वरका विश्‍वासी जनहरू सधैँ छन्। तिनीहरूले उहाँको चरित्रको प्रतिनिधित्व गर्छन्, उहाँका आज्ञाहरू पालन गर्छन् र उहाँका लक्ष्यहरू अनुसार चल्छन्। परमेश्‍वरका जनहरू ती हुन् जसलाई उहाँले बोलाउनुहुन्छ र उहाँको अनुग्रहमा सहभागी हुने आह्वानलाई स्वीकार्दछन्। ती सबै जना परमेश्‍वरको लक्ष्य पूरा गर्न निरन्तररूपमा उहाँका औजारहरू भइरहेका हुन्छन्।

`पुरानो करारमा परमेश्‍वरका जनहरूको सुरुको लक्ष्य के थियो? हेर्नुहोस्, उत्पत्ति १२:१-३ र व्यवस्था ७:६-१६।`

अब्राहम र उनका सन्तानहरूसँग परमेश्‍वरले बाँध्नुभएको करारको निश्‍चित उदेश्‍य थियो। तिनीहरूलाई बोलाइएको थियो, सृष्टि गरिएको थियो र परमेश्‍वरको लक्ष्यका माध्यमहरू हुन आदेश दिइएको थियो। सारा राष्ट्रहरूको निम्ति तिनीहरू आशिषका माध्यमहरू हुन तिनीहरूलाई अलग गरिएको थियो (व्यवस्था २८:१०, यशैया ४९:६)। यद्यपि, तिनीहरू परमेश्‍वरसँगको करारको सम्बन्ध भित्र रहने गरि चुनिएको थियो। तिनीहरू परमेश्‍वरमाथि आस्था र विश्‍वास राख्‍ने र उहाँका आज्ञाहरू पालन गर्नुपर्ने सर्तमा चुनिएको थियो (उत्पत्ति २२:१६-१८; प्रस्थान १९:५,६; व्यवस्था २८:१,२; २ इतिहास ७:१४)। इस्राएलका वरिपरिका देशका मानिसहरूलाई आकर्षित गर्ने प्रक्रिया नै पुरानो करारमा उल्लेख गरिएको परमेश्‍वरको "मिसन वा लक्ष्यको" रणनीति थियो।

परमेश्‍वरको लक्ष्य नयाँ करारमा पनि निरन्तरता पाएको छ। पुनरुत्थान हुनुभएको प्रभु र मुक्तिदाताले परमेश्‍वरको लक्ष्यको रणनीति पुन:सुरु गर्नुभएको थियो (मत्ती २८:१८-२०, प्रेरित १:८)। येशूका चेलाहरू जसलाई हामी चर्च पनि भन्दछौ सारा संसारमा सुसमाचार लिएर तिनीहरू जानुपर्छ। पौराणिक इस्राएलमा अरू देशका मानिसहरू इस्राएलमा आएर परमेश्‍वरको बारेमा ज्ञान सिक्नुपर्थ्यो भने अब चेला वा येशूभक्तहरू नै अरू देशमा जान अर्‍हाइएको थियो। सुसमाचार सुनाउने लक्ष्य चर्चबाट सुरु भएको होइन। बरू त्यसको बिपरित परमेश्‍वरको लक्ष्य पूरा गर्न चर्चको अस्तित्व खडा भएको थियो।

तैपनि प्रश्‍न त बाँकिनै छ: चर्चको लक्ष्य के हो त?  जसले चर्चको अस्तित्व हुन आह्वान गर्नुभयो उहाँकै लक्ष्य नै चर्चको लक्ष्य हो: "मानिसको पुत्र हराएकाहरूलाई खोज्न र उद्धार गर्न आएको हो" (लूका १९:१०)। चर्चमा हुने हामीमध्ये कसैले पनि अरूलाई मुक्ति दिन सक्दैन, तर येशू ख्रीष्ट जसलेमात्र मुक्ति दिन सक्नुहुन्छ उहाँतिर सबैलाई औँल्याउनुपर्दछ।

"येशू ख्रीष्टको चर्चको लक्ष्य नै नाश भइरहेका पापीहरूलाई उद्धार गर्नु हो। परमेश्‍वरको  प्रेम सबै मानव प्राणीलाई सुनाउन र तिनीहरूलाई ख्रीष्टमा ल्याउन नै चर्चको अस्तित्व खडा भएको हो। मानिसलाई मुक्ति दिन उहाँको प्रेम नै पर्याप्‍त छ भनेर सबैलाई महसुस गराउनुपर्दछ।"-एलेन जी ह्वाइट, टेस्टिमोनिज फर द चर्, ठेली ३, पृ. ३८१। उहाँको प्रेमको सुसमाचार सुनाउनु अवसरमात्र होइन यो महान् जिम्मेवारी पनि हो।

`हामी बाँच्न हामीलाई हावा चाहिन्छ, त्यसरी नै चर्च बाँच्न सुसमाचार सुनाउने लक्ष्य आवश्यकता छ। हावा बिना हामी मर्छौँ। लक्ष्य बिना चर्च पनि मर्दछ। तपाईँको चर्चको जीवन थामी राख्‍न तपाईँले व्यक्तिगतरूपमा के गर्न सक्नुहुन्छ?`