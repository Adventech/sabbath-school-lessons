---
title:  कथा
date:   13/10/2023
---

### शान्ति पाउन कब्जा गरिएको

सालोमी

क्यामारुन

सालोमीको अर्थ शान्ति हो। पश्‍चिम अफ्रिकाको क्यामारुन देशमा रहेकी एक युवतीको नाउँ सालोमी हो। तर उनको नाउँ सालोमी भएतापनि उनको जीवन अशान्ति नै अशान्तिले भरिएको थियो। उनी दुष्ट आत्माको कब्जामा थिइन्। त्यस दुष्ट आत्माले उनलाई सताएको सताएकै गरेको थियो। त्यसको अर्थ उनको किशोरी अवस्था अत्यन्तै सङ्घर्षमय थियो।

उनको जीवनमा दुष्ट आत्माले कहिले र कसरी सताउन थाले भन्ने कथा रोचक छ। उनी बेलुकीको स्कुलमा अध्ययन गर्थिन्। त्यस स्कूलको पढाइ सकेर विश्‍वविद्यालयमा जाने उनको चाहना थियो। उनी स्कुलमा जहिले पनि फर्स्ट हुन्थी। हाइस्कुल पछि विश्‍वविद्यालयमा उनले प्रवेश परीक्षा दिइन्। तर उनी असफल भइन्। उनी विश्‍वविद्यालयको प्रवेश परीक्षमा चार पटक फेल भइन्। उनी नाराज भएर कसकहाँ गएर सहायता पाउने कि भन्ने खोजमा एक दिन उनी क्यामरुनको राजधानी याउन्डेमा रहेको सेभेन्थ­­­­­÷डे हाइस्कूल­­­को शिक्षककहाँ पुगिन् र उनीसँग सालोमीले सहायता मागिन्।

"बहिनी, म त केही गर्न सक्दिनँ, तर तिम्रो निम्ति प्रार्थना गर्न सक्छु," भनेर शिक्षकले आश्‍वासन दिए। त्यो कुरा सालोमीलाई मनपर्‍यो। तर शिक्षकले आफ्नो भनाइ टुङ्ग्याएको थिएन। "तिम्रो जीवन परमेश्वरको इच्छा अनुसार तालमेल हुनैपर्छ," शिक्षकले प्रस्ताव राखे। उनले हुन्छ त भनिन् तर उनी एडभेन्टिस्ट नभएतापनि इसाई भएकोले उनको जीवनमा खास केही परिवर्तन गर्नुपर्छ भनेर सोचिनन्।

केही दिन पछि सालोमी शिक्षकको अफिसमा गएर उनको निम्ति प्रार्थना गर्न अनुरोध गरिन्। शिक्षकले उनको अगाडि घुँडा टेकेर प्रार्थना गर्न थाले तब सालोमी चिच्याउन थालिन्। उनको मुखबाट अनौठो शब्दहरू निस्कन थाले र हात खुट्टा हल्लाएर कराउन र रुन थालिन्। शिक्षकले प्रार्थना गर्दै रहे। अनि सालोमीको मुख बाट शिक्षक र परमेश्वरलाई गाली बेइज्जतका शब्दहरू निकालिन्। जब केही समय पछि सालोमी शान्त भइन् तब उनलाई के भएको थियो भनेर शिक्षकले सुनाए। त्यो सुनेर उनी चकित भइन्। के भयो केही पनि उनले याद गर्न सकिन। उनलाई दुष्ट आत्माले कब्जा गरेको थियो।

"तिमी प्रार्थना गर्नुपर्छ। निराश नहोऊ। सबै थोक परमेश्वरको चाहना अनुसार ठिक हुनेछ," शिक्षकले उनलाई सम्झाए।

त्यस दिनदेखि जब शिक्षकले उनको निम्ति प्रार्थना गर्न थाले तब दुष्ट आत्माले सालोमीलाई सताउन थाल्यो। उनी चिच्याइन् र परमेश्वरको गिल्ला गरिन्। आफ्नो घाँटी अँठ्याएर मर्न खोजिन्। कहिलेकाहीँ कोठामा मरेको मानिसको जस्तो दुर्गन्धले भर्न थाल्यो। तर शिक्षकले सालोमी ठिक नहुँञ्‍जेल प्रार्थना गर्दै रहे। जब उनी शान्त भइन् शिक्षकले उनलाई परमेश्वरको बारेमा सुनाउन थाले। आफ्नो जीवन बाइबल सम्मत नभएको सालोमीले महसुस गर्न थालिन्। उनले हप्‍ताको सातौँ दिनको बारेमा सिकिन्। उनी नैतिक र इमान्दारी हुनुपर्छ भन्ने ज्ञान पनि सिकिन्। केटो साथीसँग रहनु गलत र अनैतिक रहेछ भनेर उनले महसुस गरिन्। उनले आफ्नो जीवन परिवर्तन गर्न थालिन्। उनले आफ्नो केटो साथीलाई छोडेर साबथमा चर्चमा जान थालिन्।

अनि एक दिन सालोमीलाई घरमै दुष्ट आत्माले आक्रमण गर्‍यो। उनको टाउको बेस्सरी दुख्‍न थाल्यो। उनले एडभेन्टिस्ट साथीलाई सहयोगको निम्ति फोन गरिन्। जब साथीले उनलाई फोन गरिन् उनले फोन उचालिनन्। के भयो भनेर साथी सालोमीको घरमा आइन्। जब उनी सालोमीको कोठामा पसिन् तब उनले कुहिएको लासको गन्ध सुँघिन्। साथीले प्रार्थना गर्न थालिन्। उनलाई थाहा थियो कि सालोमीलाई औषधी र अस्पतालको आवश्यकता थिएन। उनलाई येशूको आवश्यकता थियो। सालोमीले हलचल गर्न सकिनन्। उनी त पक्षाघात पो भइन्। साथीले तीन घण्टासम्म लामो प्रार्थना गरिन्।अनि सालोमी फेरि ठिक भइन्।

जब सालोमी एक साबथ एडभेन्टिस्ट चर्चमा भाग लिइरहेकी थिइन् तब त्यहाँ पनि दुष्ट आत्माले उनलाई आक्रमण गर्न थाल्यो।  त्यो दिन प्रभु भोजको समय थियो। एल्डरले रोटी बाँड्दै थियो तब सालोमी अचानक भुईँमा पछारिइन्। उनले आफ्नो घाँटी निमोठेर मर्न खोजिन्। त्यसबेला सबै मानिस तर्सिएर भाग्न थाले। अरूहरू प्रार्थना गर्न थाले र भजन गाउन थाले। कसैले उनको घाँटीबाट हात फुट्कायो। उनले दाखरस भएको सिसाको कचौरा लिइन् र भुईँमा फ्याँकिन्। त्यो कचौरालाई फुटाएर आफूलाई काट्न खोजिन्। डिकनहरूले सालोमीलाई चर्चबाट बाहिर ल्याए।

तर जति जति सोलोमीलाई दुष्ट आत्माले हमला गरेको थियो त्यति त्यति परमेश्वरको इच्छामा तालमेल गरेर चल्न अडिग भइन्। उनले बाइबल अध्ययन पनि सुरु गरेकी थिइन्। जब बाइबल अध्ययन समाप्‍त भयो तब उनले आफ्नो हृदयलाई येशूलाई बप्‍तिस्माद्वारा सुम्पिने निर्णय गरिन्।

दुष्ट आत्माले उनलाई अन्तिम आक्रमण गर्‍यो।  जब उनी बप्‍तिस्मा लिन पानीनिर आएकी थिइन् तब उनी जमिनमा पछारिन्। अदृश्य शक्तिले उनलाई पानीनिर जान रोक्न खोजेको जस्तो थियो। सालोमी दुष्ट आत्माको कब्जामा रहेको महसुस गरेर पानीमा पर्खिरहेका पास्टरले आफ्नो हात बढाएर उनलाई तान्न खोजे। दुष्ट आत्माको नियन्त्रणमा रहेकी सालोमी हात दिन मानिनन्। पास्टरले त्यसको वास्ता नगरेर उनलाई पानीमा ताने। जब सालोमीलाई पानीमा चुपाले तब उनले रिसले कड्किन थालिन्। पास्टरलाई थाहा थियो कि दुष्ट आत्माले उनले बप्‍तिस्मा लिन रोक्न खोजेको थियो।

जब सालोमी पानीबाट निस्किन् तब दुष्ट आत्माले उनलाई छोडेको थियो। उनी हर्षले भारविभोर भएर हाँसिन्।

बप्‍तिस्मा पछि दुष्ट आत्माले सालोमीलाई फेरि कहिल्यै पनि आक्रमण गरेन। तर जब उनले पाँचौ पटक विश्‍वविद्यालयको प्रवेश परीक्षामा भाग लिन पढिरहेकी थिइन् तब दुष्ट आत्माले उनी कहिल्यै पनि पास हुँदैन भनेर हतोत्साह गर्न खोज्यो। उनको जीवन असफल थियो र उनको जीवन सफल हुँदैन भनेर दुष्ट आत्माले उनलाई कानेखुशी गर्‍यो। सालोमी विश्‍वविद्यालयको प्रवेश परीक्षामा सफल भइन्।

आज सालोमी ३१ वर्षकी छिन् र उनी चर्चको डिकनेस छिन्। उनले एडभेन्टिस्ट हाइस्कुलमा पढाउँछिन्। त्यही स्कुलमा उनी अध्ययन गरेकी थिइन्। उनी चार पल्टसम्म विश्‍वविद्यालयको परीक्षामा असफल भएकोमा परमेश्वरलाई धन्यवाद दिन्छिन्।

"म विश्‍वविद्यालयको प्रवेश परीक्षमा असफल भएकोले नै प्रार्थनाको निम्ति मलाई परमेश्वरले डोर्‍याउनुभएको थियो। मभित्र दुष्ट आत्मा रहेछ भनेर मैले महसुस गर्न पाएँ। अनि उनीबाट छुट्कारा पाउन पनि परमेश्वरले अगुवाइ गरिरहनुभएको थियो," खुशी भएर सालोमीले यस लेखकलाई सुनाइन्।