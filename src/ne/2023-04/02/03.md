---
title:  'चेला वा येशूभक्तहरू बनाउने: मिसन वा लक्ष्यको केन्द्रविन्दु'
date:   09/10/2023
---

`मत्ती २८:१६-२०मा चेलापनका के तत्वहरूलाई तपाईँले पहिचान गर्न सक्नुहुन्छ?`

येशूका शिक्षित चेलाहरू वा बाइबलीय ज्ञान भएका चेलाहरूलाई मत्ती २८:१६-२०मा आदेश दिनुभएको छ। त्यसलाई महान् आदेश भन्ने नाउँले प्रचलित छ (मत्ती २८:१८-२०)। उहाँका चेलाहरूलाई अघि बढेर उहाँका चेला वा भक्तहरू बनाउन उहाँले निर्देशन दिनुभएको थियो। त्यस निर्देशनमा येशूका नव विश्‍वासीहरूलाई विश्‍वासको बारेमा सिकाउने र सङ्गतिमा भित्राउनु पर्ने समावेश भएको छ (मर्कूस १६:१५,१६; लूका २४:४४-४९; यूहन्ना २०:२१-२३; प्रेरित १:८)।

मत्ती २८:१६-२०मा भएको आधारभूत तत्वहरूलाई चार सरल पक्षहरूमा देखिन्छ: (१) येशूले उहाँका चेलाहरूलाई उहाँसँग रहन गालिलमा जान अर्‍हाउनुभएको थियो (मत्ती २८:१६,१७), (२) आफ्ना अधिकारिकता र सार्वभौमसत्ताको बारेमा घोषणा गर्दै तिनीहरूकहाँ येशू आउनुहुन्छ (मत्ती २८:१८), (३) येशूले तिनीहरूलाई निश्‍चित काम गर्न आदेश दिनुहुन्छ, त्यो हो चेलाहरू बनाउनु वा येशूका भक्तहरू बनाउनु र उहाँले सिकाउनुभएका वचन वा शिक्षालाई सिकाउनु (मत्ती २८:१९,२०), र अन्तमा (४) उहाँका चेलाहरूलाई युगको अन्तसम्म रहनुहुने प्रतिज्ञा उहाँले दिनुहुन्छ (मत्ती २८:२०)।

महान आदेशको प्राथमिक केन्द्रविन्दु नै चेला वा येशूभक्तहरू बनाउनु हो। प्रत्येक येशूको चेलाको मूख्य काम नै यो हो। मत्ती २८:१९को ग्रीक भाषा अनुसार "गएर चेलाहरू बनाऊ।" "त्यसकारण" भन्नुको अर्थ येशूले प्रस्तुत गर्नुभएको आदेशको जग हो (मत्ती २८:१८)। जब येशू पुनरुत्थान हुनुभएर बिजय प्राप्‍त गर्नुभयो, तब शक्ति, अधिकार र सार्वभौमसत्ता उहाँको हुन गएको थियो।

"चेला बनाऊ" भन्ने क्रियापदले येशूको आदेशलाई जोड दिन्छ। यसलाई महत्त्वपूर्ण मान्नु पर्दछ।

सबैलाई सिकाउँदै, बप्‍तिस्मा दिँदै र सारा संसारलाई येशूको शिक्षादीक्षा बाँड्नु, चेला बनाउने स्वभाव र प्रक्रिया हो। यहाँ येशूले एउटा स्पष्ट निर्देशन चेलाहरूलाई दिनुभएको थियो: चेलाहरू वा येशूभक्तहरू बनाउनु। बाइबलमा भएका सबै अंशहरूमा यो मिसन वा लक्ष्य सबभन्दा महान् छ। आफ्ना भक्तहरूको साथमा निरन्तररूपमा रहने प्रतिज्ञाबाट त्यो आदेश अन्त भएकोछ।

नि:सन्देह, त्यो महान आदेश केवल पहिला जम्मा भएका चेलाहरूलाईमात्र थिएन। तिनीहरू "सारा राष्ट्रहरूमा" जाने सम्भव थिएन। एघार जना चेलाहरू पृथ्वीका सबै देशहरूमा गएर प्रचार गर्ने र चेला बनाउने सम्भव थिएन। त्यसकारण, त्यो आदेश विश्‍वव्यापी हो: येशूको प्रत्येक सत्य अनुयायी चेला बनाउने काममा संलग्न हुनुपर्दछ। येशू ख्रीष्टको सुसमाचार सारा संसारको निम्ति थियो। त्यो सन्देश दिन कुनै पनि भौगोलिक, सामाजिक र जातिय सिमाना हुनुहुँदैन।

`येशूको आदेश नै चेलाहरू बनाउनु र तिनीहरूलाई सिकाउनु हो। तपाईँको दैनिक जीवन र अरूहरूलाई सेवा गर्ने क्रियाकलापमा प्रभुको यो आदेशले कसरी प्रभाव पारिरहेको छ? तपाईँलाई बोलाउनुभएको काममा अझै संलग्न हुन तपाई के गर्न सक्नुहुन्छ?`