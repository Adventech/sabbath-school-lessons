---
title:  'अनन्तको सुसमाचार: मिसन वा लक्ष्यको सन्देश'
date:   10/10/2023
---

`तीन स्वर्गदूतहरूमध्ये पहिले स्वर्गदूतलेले दिएका "अनन्तको सुसमाचारमा" परमेश्‍वरको लक्ष्यका कुन भागहरू तपाईँले पहिचान गर्न सक्नुहुन्छ? हेर्नुहोस्, प्रकाश १४:६,७`

"अनन्त"सँग "सुसमाचार" जोडिएका शब्दहरू बाइबलमा यहीँमात्र छ। सुसमाचार भन्नु नै अनुग्रहको असल खबर हो जुन येशू ख्रीष्टद्वारा उपलब्ध गराइएको छ। उहाँ यस संसारमा आउनुभयो ताकि उहाँले हामीलाई "अनुग्रह र सत्यलाई" देखाउन सकून् (यूहन्ना १:१४)। उहाँले पापरिहत जीवन बिताउनुभएको थियो र हाम्रा पापहरूको दण्ड हामीले बोक्नुपर्ने ठाउँमा उहाँले बोक्नुभएर क्रूसमा बलि हुनुभयो (यशैया ५३:४,५; १ पत्रुस ३:१८)। उहाँ फेरि जिएर बौरि उठ्नुभयो र स्वर्गमा फर्किनुभयो र पिताले उहाँलाई उच्च स्थानमा राख्‍नुभयो। आज उहाँले स्वर्गमा रहेको पवित्रस्थानमा रहनुभएर हाम्रो निम्ति पहल गरिरहनुभएको छ (प्रकाश १:१८, प्रेरित २:३३, हिब्रू ७:२५)। उहाँ राजकीय र महिमासाथ यस पृथ्वीमा फर्किने उहाँको महान् प्रतिज्ञा पूरा गर्न छिटो आउनुहुनेछ। अनि अन्तमा आएर सहस्र वर्षपछि यही पृथ्वीमा नै परमेश्‍वरको राज्य स्थापना गर्नुहुनेछ (यूहन्ना १४:१-४, प्रेरित १:११, प्रकाश २१:१-४)। ती सबै अनन्त सुसमाचारको महत्त्वपूर्ण वास्तविकता हुन्।

तैपनि, यो सन्देश अनन्त भएकोले यो अचम्मको छ। यस विश्‍वमा केवल एउटामात्र सुसमाचार छ जसले हामीलाई मुक्ति दिन सक्छ। जबसम्म परमेश्‍वरको लक्ष्य पूरा हुँदैन त्यो सुसमाचारले निरन्तरता पाइरहनेछ। येशूकेन्द्रित सुसमाचारबाहेक यस जगतमा अरू कुनै पनि सुसमाचार छैन। मानिसलाई धोखा दिने, छल गर्ने, फसाउने, लठ्ठ पार्ने शिक्षादीक्षा, सिद्धान्त, वाद र तर्कहरू आउँछन् र जान्छन् (एफिसी ४:१४), तर मुक्तिको सन्देश, अनन्तको सुसमाचार अपरिवर्तनीय छ, र जसले यसलाई विश्‍वास गर्छ र यसको आज्ञा अनुसार जिउँदछ उसले इनाम पाउनेछ (व्यवस्था ५:३३, रोमी २:६)।

जुन निर्देशन येशूले चेलाहरूलाई दिनुभयो त्यही निर्देशन आज हामीलाई पनि दिनुभएको छ। जताततै येशूका अनुयायीहरू बनाउने कामले हामीबाट निरन्तरता पाउनुपर्दछ। तर कस्तो खालको चेला वा अनुयायी त? असल, इमान्दार, पूरै भक्त, प्रेमिलो जनहरू? यी स्वभाव वा प्रवृत्तिहरू महत्त्वपूर्ण छ तर तिनीहरूमात्र भएर पुग्दैन। हामीले पनि अरूहरूलाई येशूतिर तान्नैपर्दछ। चेला बनाउने बाइबलका सबै तत्वहरूमा हामीले दृष्टिगत गर्नैपर्छ (लूका ९:२३; यूहन्ना १३:३४,३५; २ कोरन्थी ५:१७)। चेला वा येशूका भक्तहरू बनाउने चरम लक्ष्य नै सबै मानिसहरूलाई हाम्रो स्वामी येशू ख्रीष्टको दोस्रो आगमनको निम्ति तयार पार्नु हो।

"जब न्यायको घोषणा गरिन्छ (प्रकाश १४:६,७) तब यसले येशूको दोस्रो आगमन नजिकै छ भनेर सूचित गर्दछ। र यो घोषणालाई अनन्तको सुसमाचार भनेर कहलाइएको छ। सुसमाचारको महत्त्वपूर्ण भाग नै येशूको दोस्रो  आगमनको बारेमा प्रचार गर्नु, उहाँको आगमन नजिक छ घोषणा गर्नु हो।"-एलेन जी ह्वाइट, क्राइस्टस् अबजेक्ट लेसनस्, पृ. २२७, २२८।

`पहिलो स्वर्गदूतको सन्देशमा "अनन्तको  सुसमाचारसँग" न्यायको अवधारणा कसरी गाँसिएको छ? न्यायको अवधारणाको मुटुमा सुसमाचार किन हुनैपर्छ?`