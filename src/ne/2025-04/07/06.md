---
title:  उहाँको उपस्थितिको तीव्र चाहना
date:   13/11/2025
---

`पढ्नुहोस्: यहोशू १८:१, २ पढ्नुहोस्। जग्गा बाँडफाँड गर्ने प्रक्रियामा यहोशूले के कामको लागि प्रक्रिया रोके?`

दुई महान् कुलहरूलाई र मनश्शेको आधा कुललाई यर्दनको पश्‍चिमपट्टी भाग लगाएपछि यस परिच्छेदले शीलोमा भक्तजनहरूलाई भेला गरेको चित्रण गर्दछ। यहाँ बाँकी सात साना कुलहरूलाई भूमि बाँडिएको थियो।

पवित्रस्थान अर्थात् “मेरो पवित्रस्थान”-को स्थापनाद्वारा परमेश्‍वर आफ्ना जनहरूसँग रहने वचन पूरा गरिएको थियो (प्रस्थान २५:८; लेवी २६:११, १२), र यी शब्दहरूद्वारा पुस्तकको केन्द्रीय विषयवस्तुलाई प्रकट गरिएको थियो: इस्राएलीहरूका बीचमा भएको परमेश्‍वरको उपस्थितिले भूमि कब्जा गर्न सम्भव भएको थियो र इस्राएलका निम्ति निरन्तर आशिष् हुने र तिनीहरूद्वारा सबै पृथ्वीमा आशिष् फैलिने कुरा पुस्तकको केन्द्रीय विषयवस्तु थियो (उत्पत्ति १२:३)। परमेश्‍वरको आराधना केन्द्रीय विषयवस्तु हो र अत्यन्तै महत्त्वपूर्ण छ, त्यो पनि भूमिलाई वितरण गर्ने क्रममा! पवित्रस्थान र पछि मन्दिरको उपस्थितिले मानिसहरूलाई परमेश्‍वरको उपस्थिति र करारलाई पालन गर्नुपर्ने जिम्मेवारीको विषयमा सजग गराउँथ्यो।

`पढ्नुहोस्: हिब्रू ६:१९, २०; हिब्रू ९:११, १२ र हिब्रू १०:१९-२३ पढ्नुहोस्। हामी येशूभक्तहरूका निम्ति भौतिक पवित्रस्थान हृदयमा सजाउनुको अर्थ हाम्रा बीचमा परमेश्‍वरको उपस्थिति छ भनेर यहोशूले जस्तै कसरी सिक्ने?`

पवित्रस्थान देखा पर्नु अचानक होइन। करारको सन्दुकको बारेमा व्याख्या गर्दा यहोशूले पवित्रस्थानको विषयलाई प्रस्तुत गरेका थिए। यो सन्दुक महा पवित्रस्थानमा रहेको मुख्य सामान थियो। यसले पुस्तकका पहिलो दुई भागहरूलाई औँल्याएको छ: पार गरेको र विजय पाएको। अब वितरण गरिएको भूमिको बीचको केन्द्रिय विषयवस्तुचाहिँ पवित्रस्थानको स्थापना गर्दा इस्राएलीहरूका जीवन पवित्रस्थानको वरिपरि घुमेको हुन्छ भन्‍ने कुरा हो भनेर यहोशूले देखाएका थिए। पृथ्वीमा रहेको पवित्रस्थान यह्वेको मुख्यालय थियो।

साङ्केतिक प्रायश्‍चितका दिनहरूले ओँल्याएका महा प्रायश्‍चितको दिनमा अहिले रहेका हामी येशूभक्तहरूका निम्ति हाम्रो नजर स्वर्गको पवित्रस्थानमा राखिराख्‍नु अत्यन्तै जरुरी छ। हाम्रा विश्‍वास, आस्था, आशा र आत्मिक सम्पत्ति प्राप्त गर्न अनेकौँ राक्षसजस्ता तत्त्वहरूसँग हामी भिडिरहनुपर्दछ। क्रूसमा येशूले गर्नुभएको काममा हामी निरन्तर भरोसा राख्‍नुपर्छ। उहाँ स्वर्गमा रहेको पवित्रस्थानमा हाम्रो निम्ति पहल गरिरहनुभएको छ। हामी यथार्थमा त्यो समयको प्रतीक्षामा छौं जब परमेश्‍वर आफ्ना जनहरूसँग रहनुहुनेछ र यस समय सदाको निम्ति हुनेछ (प्रकाश २१:३सँग तुलना गर्नुहोस्)।