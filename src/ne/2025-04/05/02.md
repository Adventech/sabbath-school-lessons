---
title:  कनानीहरूका अपराध, खराब, विकृति र दोषहरू
date:   26/10/2025
---

`पढ्नुहोस्: देहायका पदहरू पढ्नुहोस्। इस्राएलीहरूलाई कनान देश दिनको लागि परमेश्‍वरको वृहत योजना के थियो भनेर यी पदहरूले हामीलाई के बताउँछन्? हेर्नुहोस्, उत्पत्ति १५:१६; लेवी १८:२४-३०; व्यवस्था १८:९-१४ र एज्रा ९:११।`

कनान देशमा रहेका बासिन्दाहरूका विकृति, अपराध, खराबहरू राम्रोसँग बुझ्न हामी यहोशूको पुस्तकभन्दा बाइबलका अरू पुस्तकहरूमा पढ्नुपर्छ। यी राष्ट्रहरूले अत्यन्तै घिनलाग्दा, भयानक र आपत्तिजनक अमानवीय संस्कारहरूले ग्रस्त थिए। बाल बलि, तन्त्रमन्त्र, टुनामुना, झाँक्री, बोक्सीप्रथा, इन्द्रजाल, जादु र भूतप्रेत जगाउने अध्यात्मवादका संस्कारहरूले भिजेकोले त्यो देशका विकृतिहरूको बारेमा हामीलाई केही हदमा बाइबले जनाउ दिन्छ (व्यवस्था १८:९-१२)।

पौराणिक उगरिटिकका हस्तलेखहरूले (जो रास शाम्र भन्‍ने ठाउँमा भेटिएका थिए) कनानी धर्म र समाजको संस्कारको बारेमा बारेमा राम्रो जानकारी दिन्छन्। ती लेखहरूबाट देखिन्छ कि त्यसको संस्कारलाई दिएको दोष पुरानो करारकै नैतिक स्तरअनुसार सही छ। त्यस सन्दर्भमा तिनीहरूको विरुद्धमा गरेको कदम जायज देखिन्छ।

कनानी धर्म प्राकृतिक गतिविधिमा विश्‍वास गर्छ। देव र देवीहरूका बीचमा भएको यौन क्रियाकलापले प्रजननहरू नियन्त्रण हुन्छ भनेर तिनीहरूले विश्‍वास गर्दथे। देवी-देवताहरूका यौन क्रियाकलापलाई आफ्नै जीवनमा ढालेर देवी-देवताहरूलाई जगाउन अनेकौँ अश्लिल तथा यौन विकृतिमा तिनीहरू लागेका थिए। यसले गर्दा “पवित्र” वेश्यावृति वा संस्थागत अमान्य यौन सम्पर्कको स्थापना भएको थियो। यसमा पुरुष र स्त्री दुवै पतित र जङ्गली पाराका यौन रीतिथितिमा लागेका थिए। ती सबै तिनीहरूले धर्मको नाउँमा गरेका थिए।

मानिसहरूले पूजा गर्ने देवी-देवताहरूका नैतिक स्तरभन्दा माथि कुनै राष्ट्र उक्लन सक्दैन। धर्मको नाउँमा देवी-देवताहरूलाई खुशी पार्न बच्चालाई बलि चढाउने र अरू कुरीतिहरू जुन बाइबलले निषेध गरिएको छ, तिनीहरूले चलाएका थिए। ती प्रथा, संस्कार वा परम्पराको विरुद्धमा बाइबलले विशेष गरेर चेतावनी नै दिएको छ।

कनानीहरूले तिनीहरूका पहिला जन्मेका बालकहरू तिनीहरूले पूजा गर्ने राक्षस स्वभाव भएका देवी-देवताहरूलाई बलि चढाउँन्थे भनेर पुरातत्त्वविदहरूले प्रमाण पाएका छन्। साना कङ्कालहरूलाई टुक्रा पारेर ठुला भाँडाहरूमा राखेर तिनीहरूका भाषामा लेखेर राखिएका विवरणहरूले तिनीहरूका पतित धर्मको बारेमा प्रमाणित गर्छ र धेरै बालबालिकाहरूलाई त्यसले त्राहि त्राहि गरेका थिए।

इस्राएलीहरू त्यहाँ पुगेका कारणले नै कनानीहरूलाई सखाप पारेर इस्राएलीहरूलाई भूमि दिने परमेश्‍वरको निर्णय भएको थिएन। कनानका बासिन्दाहरूलाई परमेश्‍वरतिर फर्किने समय दिइएको थियो। तिनीहरूलाई परमेश्‍वरले थप दया देखाउनुभएको थियो। अब्राहाम, इसहाक, याकूबजस्ता पूर्खाहरूले सत्य परमेश्‍वरका चरित्र, स्वभाव र मिजास देखाएका थिए। कनानीहरूले आफ्ना घिनलाग्दो संस्कारलाई त्याग्न समय पाएका थिए। तर त्यो अवसरलाई तिनीहरूले ठुक्राइदिएका थिए र जबसम्म प्रभुले अन्तमा रोक्नुभएन तिनीहरूले आफ्ना आततायी वा भयानक चलन वा संस्कारहरूलाई निरन्तरता दिए।