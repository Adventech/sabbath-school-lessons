---
title:  भित्री कथा
date:   03/10/2025
---

### रूखको पूजा

लेखक: एन्ड्र्यु मेक्चेस्नी

थाइल्याण्डमा ग्लोबल मिसन कार्यकर्ता भएर काम गर्न बैंकक नोई क्याम्पसमा सुधाकर आइपुगेका थिए। त्यस बेला उनको आँखा एउटा रूखमा परेको थियो। रूखमा रङ्गिन रिबनहरू बाँधिएका थिए। ढुङ्गा र काठका साना तस्बिरहरूले त्यसलाई घेरेका थिए। केरा, स्याउ र जलिरहेको धूपका टुक्राहरू यसका हाँगाहरूमा राखिएका थिए। सहरवासीहरूले रूखमा पुर्खाको आत्मा बस्छ भन्‍ने विश्‍वास गर्थे भनेर सुधाकरले थाहा पाए। त्यसैले, तिनीहरूले आफ्नो चलन र परम्पराअनुसार रूखको पूजा गर्थे।

यसबाहेक, आत्माको रूखको पूजा मात्र गरिएन तर सहरवासीहरू त्यसदेखि डराउँथे। क्याम्पसमा रातको समयमा हुने अलौकिक भेटघाटहरूको बारेमा धेरै कथाहरू सहरवीहरूले सुनाउन सक्थे। तिनीहरूले आत्माको रूखलाई ती अलौकिक कुराहरूको लागि दोष दिन्थे। त्यसकारण, अँध्यारो भएपछि सहरका मानिसहरू बाहिर निस्कन डराउँथे।

सुधाकर अलमल्लमा परेका थिए किनभने आत्माको रूख भएको जमिनचाहिँ एक दयालु महिलाले सेभेन्थ-डे एड्भेन्टिष्ट मिसन अस्पताललाई दान गरेकी जमिन थियो। आत्माको रूखको पूजा गर्न क्याम्पसमा सहरवासीहरू किन आए भनेर उनले पास्टरलाई सोधे। सहरवासीहरूले जग्गा चर्चलाई दान गर्नुभन्दा धेरै अघिदेखि नै आत्माको रूखको पूजा गर्दैआएका थिए भनेर पास्टरले बताए।

परम्परागत र संस्कारको संवेदनशीलता सुधाकरले बुझेका थिए, र उनले सोचे, “यदि रिबन र अन्य वस्तुहरू अचानक गायब भए भने, सहरवासीहरू धेरै रिसाउनेछन्।”

तर त्यस मामिलामा केही गर्न उनी दृढ भएका थिए। परमेश्‍वरसँग धेरै प्रार्थना गर्दै, उनले समुदायका नेता र अन्य सहरवासीहरूसँग मित्रता गाँस्न थाले। उनले उनीहरूलाई खाना पकाउने पाठ्यक्रमहरू, अङ्ग्रेजी कक्षाहरू र प्रभावको नयाँ केन्द्रमा हुने आराधना सेवाहरूमा आमन्त्रित गरे। ती सबै उनले आत्माको रूख नजिकैको भवनमा आयोजना गरिरहेका थिए। त्यसपछि, बिस्तारै, उनले रूख सफा गर्न थाले, रिबनहरू, मूर्तिहरू, केराहरू, स्याउहरू र धूपका टुक्राहरू हटाउन थाले। यो गर्न उनलाई लगभग एक हप्ता लागेको थियो।

अचम्म, सहरवासीहरूका कुनै पनि मानिसले उनलाई आत्माको रूखको बारेमा एक शब्द पनि आपत्ति जनाएनन्।

त्यसपछि एक दिन, सुधाकरको त्यो आत्मासँग जम्का भेट भयो। प्रभावको केन्द्रमा कक्षापछि रूखको छेउबाट जाँदा, एउटा आवाजले उनलाई नामले बोलायो। त्यो आवाजले उनलाई यही सर्तमा धनको प्रस्ताव राख्यो कि उनले त्यसको आज्ञा पालन मात्र गर्नुपर्‍यो।

तर सुधाकर प्रलोभनमा परेनन्। उनी त्यो आत्माबाट केही चाहँदैनथे। उनी आत्मा गएको चाहन्थे। “म तँलाई येशूको नाममा यो क्याम्पसलाई छोडेर कहिल्यै नफर्कने आज्ञा दिन्छु,” उनले भने।

तीन दिनपछि, सुधाकरले रूख मर्दैगरेको देखे। यसका सबै पातहरू भुइँमा खसे। चार हप्तापछि, एउटा सुकेको, मरेको रूख मात्र बाँकी रह्यो। सुधाकरले बन्चरो लिएर त्यसलाई काटे।

के भएको थियो भन्‍ने बारेमा सहरभरि खबर फैलिएपछि सहरवासीहरू छक्क परे। प्रभावको केन्द्रमा ठूलो सङ्ख्यामा मानिसहरू जम्मा भए। सुधाकरले सहरवासीहरूलाई एक मात्र साँचो परमेश्‍वरलाई प्रार्थना गर्न सिकाए। सात जना मानिसहरू प्रभावको केन्द्रमा शबाथ आराधना सेवाहरूमा उपस्थित हुन थाले र पछि बप्तिस्मा लिए।

सुधाकर जस्तै विश्‍वभरका पहुँच नपुगेका मानिसहरूलाई सुसमाचार सुनाउने चुनौती स्वीकार गर्ने ग्लोबल मिसनका अग्रगामीहरूका लागि प्रार्थना गर्नुहोस्। ग्लोबल मिसनका अग्रगामीहरूको बारेमा थप जान्‍नुहोस्: https://bit.ly/GMPioneers।