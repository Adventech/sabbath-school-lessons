---
title:  याद गर
date:   14/10/2025
---

`पढ्नुहोस्: यहोशू ४ पढ्नुहोस्। इस्राएलीहरूलाई स्मारक खडा गर्न परमेश्‍वरले किन अह्राउनुभयो?`

ढुङ्गाहरू नदीबाट बोक्नुको अर्थ तिनीहरूलाई स्मारक वा चिन्ह खडा गर्नु हो। हिब्रू भाषामा प्रयोग गरिने “अचम्म” भन्‍ने शब्द परमेश्‍वरको अलौकिक कामलाई बताउँछ, जस्तै मिश्रदेशमा भएका महामारीहरू (प्रस्थान ७:३; व्यवस्था ४:३४)। यसलाई चिनोचिन्ह, टोकन, वा स्मारकको रूपमा लिन सकिन्छ। भित्री अपार वास्तविकतालाई तिनीहरूले बुझाउन खोज्छन्। उदाहरणमा, इन्द्रेनी करारको चिन्ह हो (उत्पत्ति ९:१२, १३) ; इस्राएलीहरूका ढोकाका चौकोसमा छर्किएको रगतलाई चिनोको रूपमा लिइएको थियो (प्रस्थान १२:१३) ; र अत्यन्तै महत्त्वपूर्ण चिनो त शबाथ हो। यसले परमेश्‍वरको सृष्टिलाई र उहाँको पवित्र गर्ने उपस्थितिलाई जनाउँछ (प्रस्थान ३१:१३, १७; इजकिएल २०:१२)।

यहाँ, चिनोले स्मारकको काम गर्दछ। यसले आउने पुस्ताको लागि यर्दन नदी पार गरेको अलौकिक कामलाई औँल्याउँछ। यो “स्मारक” शब्द हिब्रू शब्द zikkaron बाट आएको हो जुन शब्द zakar अर्थात् “याद गर्नु” भन्‍ने शब्दबाट आएको हो। यसले विगतको कुरालाई यत्तिकै याद गरेको बुझाउँदैन। तर याद गरेर त्यसअनुसारको उचित काम गरेको कुरालाई यसले औँल्याउँछ (व्यवस्था ५:१५; व्यवस्था ८:२)। ढुङ्गाहरू चाङ लगाएर स्मारक खडा गर्ने (उत्पत्ति २८:१८-२२) र प्रश्‍न गर्ने विधिहरू (प्रस्थान १२:२६, २७; व्यवस्था ६:२०-२५) पुरानो करारमा चलनचल्तीको विषय थियो। त्यही आश्‍चर्य वा अलौकिक काम बारम्बार दोहोर्‍याउनुको सट्टा परमेश्‍वरले स्मारक खडा गर्न अह्राउनुभएको थियो। यसले गर्दा मानिसहरूले त्यसको अर्थलाई खोज्थे र त्यसको अर्थपूर्ण जवाफ पाइन्थ्यो। त्यसकारण “सधैँसम्म” भन्‍ने शब्दमा प्रभुले गर्नुभएको कामलाई सधैँको लागि याद गरिरहनुपर्छ भन्‍ने अर्थ निहित छ। यो सबै मानिसहरूका दिमागमा निरन्तर रूपमा याद गरिराख्‍नुपर्छ।

भावी पुस्ताहरूले सोध्ने प्रश्‍न महत्त्वपूर्ण छ। किनभने ती ढुङ्गाहरूले व्यक्तिगत रूपमै प्रश्‍न उठाउँछ: “यी ढुङ्गाहरू तिमीहरूका निम्ति के अर्थ छ?” प्रत्येक पुस्ताले ती ढुङ्गाहरूलाई आफ्ना निम्ति हो भनेर अन्तस्करणबाटै ठानेर बुझ्नुपर्छ। यदि प्रत्येक पुस्ताले यह्वेका शक्तिशाली कामहरूलाई बुझेर आफ्नो जीवनमा तिनीहरूको महत्त्वलाई पत्ता लगाउन प्रयास गर्छ भने मात्र आश्‍चर्य काम गर्नुहुने परमेश्‍वरप्रति आस्था वा निष्ठालाई जीवित राख्‍न सकिन्छ। यस खालको विश्‍वासले गर्दा बाइबलमा आधारित जीवित परम्परा र जीवित नहुने संस्कारको बीचमा भिन्‍नता हुन्छ। कतिपय समाजका मृतप्रायः भएका संस्कारमा त्यसको सुरुको अर्थ वा मूल्य बिर्सेको हुन्छ। आखिरमा आएर हामीले बाइबलमा आधारित आफ्नै विश्‍वास हुनुपर्छ। कसैले पनि र विशेष गरी हाम्रा पूर्खाहरूले हाम्रा निम्ति विश्‍वास गर्न सक्दैनन्।

`तपाईंको जीवनमा के स्मारकहरू छन् जसले प्रभुसँगको तपाईंको हिँडाइमा उहाँले गर्नुभएको कामहरू सम्झन सहयोग गर्छन्? परमेश्‍वरले तपाईंको जीवनमा के-के गर्नुभयो जसलाई सम्झेर तपाईं आत्मिक रूपमा बलियो हुन सहयोग मिल्छ?`