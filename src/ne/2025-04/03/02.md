---
title:  यर्दन नदीको पार
date:   12/10/2025
---

`पढ्नुहोस्: यहोशू ३:१-५ र गन्ती १४:४१-४४ पढ्नुहोस्। जे हुन लागेको थियो, त्यसको निम्ति इस्राएलीहरूले विशेष तयारी गर्नुपर्छ भनेर परमेश्‍वरले किन बताउनुभयो?`

करारको सन्दुकको विषयमा यहोशूको पुस्तकमा उल्लेख गरिएको यो पहिलो पल्ट हो। यस समयसम्म करारको सन्दुक पवित्रस्थानको सन्दर्भमा पुरानो करारको विवरणमा थियो (प्रस्थान ४०:२१) ; सिनैबाट इस्राएलीहरूको यात्रामा (गन्ती १०:३३-३६) ; र कनान देशलाई जित्न असफल प्रयासमा (गन्ती १४:४४)। इस्राएलीहरूको पवित्रस्थानको यो अत्यन्तै पवित्र वस्तु थियो। यसमा तीन थोकहरू थिए, जसले इस्राएलको परमेश्‍वरसँग भएको विशेष सम्बन्धलाई व्यक्त गरेका थिए: (१) दश आज्ञा भएको पाटी, (२) प्रधान पुजारी हारूनको लहुरो; र (३) मन्‍ना भएको भाँडो (प्रस्थान १६:३३; हिब्रू ९:४)।

यर्दन नदी पार गर्न तिनीहरूले गर्नुपर्ने तयारी र करारको सन्दुकले यो देखाएको थियो कि तिनीहरू आफ्नै तरिका र बलले कनान देशमा भित्रिन गइरहेका थिएनन्। परमेश्‍वरको मार्ग र उहाँको समयलाई ख्याल राखेर चलेमा मात्र तिनीहरूको जित सुनिश्‍चित भएको थियो। करारको सन्दुकलाई छोप्ने करूबहरूको माथि परमेश्‍वरको सिंहासन थियो भनेर वर्णन गरिएको छ (प्रस्थान २५:२२; गन्ती ७:८९), र इस्राएलीहरूका सबै चाल करारको सन्दुको चालमा भर परेको थियो। इस्राएलीहरूका अगाडि त्यो सन्दुक थियो। तिनीहरूलाई जिताउन त्यसले अगुवाइ गरेको थियो भनेर देखाइएको थियो।

“पवित्र गर्नु” (यहोशू ३:५) वा “अर्पण गर्नु” भन्‍ने त्यही शुद्ध गर्ने प्रक्रिया हो जुन पवित्रस्थानमा विधि गर्नुभन्दा पहिले पूजारीहरूले पालना गर्नुपर्थ्यो (प्रस्थान २८:४१; प्रस्थान २९:१), र सिनैमा परमेश्‍वर प्रकट हुनुभन्दा पहिले इस्राएलीहरूले गर्नुपरेको शुद्धिकरण थियो (प्रस्थान १९:१०, १४)। यो शुद्धिकरणमा पापहरू र सबै अशुद्ध विधिहरू अलग गर्नुपर्थ्यो। त्यही आदेश गन्ती ११:१८मा देखा परेको छ। परमेश्‍वरले गर्नुहुने आश्‍चर्य कामसँग त्यो शुद्धिकरणको सम्बन्ध थियो। यो खालको तयारी युद्ध मैदानमा जानुभन्दा अघि गर्नुपर्थ्यो (व्यवस्था २३:१४)। युद्धमा इस्राएलको निम्ति परमेश्‍वर लड्नुहुने भन्दा पहिले तिनीहरूले उहाँसँगको निष्ठा देखाउनुपर्थ्यो र उहाँ नै तिनीहरूका सेनापति हुनुहुन्छ भनेर तिनीहरूले स्वीकार गर्नुपर्थ्यो।

जब इस्राएलीहरू अलौकिक तरिकाले यर्दन पार गरे, यसले त्यहाँका बासिन्दाहरूलाई धपाउने प्रभुको प्रतिज्ञामा विश्‍वास गर्न सकिन्छ भनेर प्रमाणित गर्नेथियो। तिनीहरूलाई यर्दन नदीमा सुक्खा बाटो पार गराउन सक्नुभयो भने, उहाँले कनान देश तिनीहरूलाई उपहार स्वरूप दिन पनि सक्नुहुन्थ्यो।

`परमेश्‍वरले सधैँ यर्दन नदीमा बाटो बनाउनुहुन्‍न। हाम्रो जीवनमा उहाँको हस्तक्षेप सधैँ हुन्छ भन्‍ने छैन। यद्यपि, हामीले आत्मिक रूपमा तयारी भएर हाम्रो जीवनमा उहाँको हस्तक्षेपलाई कसरी थाहा पाउन सक्छौं भनेर तपाईंको विचार के छ?`