---
title:  यर्दन पारी
date:   16/10/2025
---

> <p></p>
> “उहाँले समुद्रलाई सुक्खा जमिन तुल्याउनुभयो, तिनीहरूले पैदलै नदी तरे– आओ, हामी उहाँमा आनन्दित होऔं” (भजनसंग्रह ६६:६)।

लाल समुद्ध र यर्दन नदी पार गर्नु भनेको बाइबलको इतिहासमा नयाँ युग सुरु गर्ने घटनाहरू थिए। दुवै साङ्केतिक रूपमा महत्त्वपूर्ण छन् (भजनसंग्रह ६६:६; भजनसंग्रह ११४:१-७ र २ राजा २:६-१५ पदहरू हेर्नुहोस्)। ती दुई पार गरेका घटनाहरूलाई पुराना करारमा अर्थपूर्ण रूपमा लिइएको छ। यो घटनाको समयमा हुने भन्दा अपार अर्थ लगाइएको छ। भजनसंग्रह ६६मा भजनसंग्रहका लेखकले उनको जीवनमा परमेश्‍वरको उद्धारीय कामको उत्सव मनाएका थिए (भजनसंग्रह ६६:१६-१९)। जसरी इस्राएलीहरूले लाल समुद्र र नदी तरे, त्यसरी नै भजनसंग्रहका लेखकलाई परमेश्‍वरले जीवनको समुद्रबाट तार्नुभएको थियो। ऐतिहासिक घटनाका उदाहरणहरू उनले आफ्नो जीवनमा प्रयोग गरेका थिए।

भजनसंग्रह ११४मा दुई घटनाहरूलाई पनि सँगै जोडिएको छ। लेखकले इतिहासको क्रममा भएको भिन्‍नतालाई नदेखेको होइन, तर त्यसमा धर्मविज्ञान वा थियोलोजीको एउटै महत्त्वलाई ध्यान दिएको छ। दुवै घटनाहरूले इस्राएलीहरूको स्थितिलाई परिवर्तन गरिएको थियो। एक घटनाले दासत्वबाट स्वतन्त्रता र अर्को घटनाले घरवारविहिन फिरन्ते जीवनबाट राष्ट्रमा परिणत भएको थियो। यी भजनहरूमा उल्लेख गरिएका दुई पारहरूलाई लेखकको स्थितिलाई परिवर्तन गरिएको चित्रण गर्छ। दबाब, विपन्‍नता, असहाय, अपमान र बेइज्जतबाट सुरक्षा, फलिफाप, मुक्ति र प्रतिष्ठामा उनी पुगेका थिए।

यर्दन नदीमा नै एलिया परिवर्तन भएको थियो। यहोशूको पुस्तकमा लेखा राखिएको त्यही खालको अलौकिक काम एलियाको सन्दर्भमा भएको थियो। जब यर्दन नदी एलियाले पार गरे, तब उनको जीवनमा भारी परिवर्तन भएको थियो। त्यहीँबाट नै उनलाई स्वर्गमा लगिएको थियो। एलिशाको निम्ति यो परिवर्तन अत्यन्तै महत्त्वपूर्ण थियो। उनी अगमवक्ताका सहायक थिए (१ राजा १९:२१)। तर अब यसबाट एलिशा आफै इस्राएल राष्ट्रका अगमवक्ता भएका थिए (२ राजा २:२२)।

`पढ्नुहोस्: मत्ती ३:१६, १७ र मर्कूस १:९ पढ्नुहोस्। नयाँ करारका लेखकहरूले यर्दन नदीको साङ्केतिक र आत्मिक अर्थ कसरी लगाएका थिए?`

पृथ्वीमा इस्राएलको प्रतिनिधिको रूपमा येशूको सेवाकार्यचाहिँ इस्राएलको पौराणिक इतिहासको ढाँचालाई पछ्याएको देखिन्छ। येशू आफै “लाल समुद्र” र “यर्दन”-का अनुभवहरू गर्नुहुन्छ। मृत्युको आदेशपछि उहाँलाई मिश्रदेशबाट बोलाइएको थियो (मत्ती २:१४-१६)। पौराणिक इस्राएलीहरू ४० वर्ष मरुभूमिमा यात्रा गरेका थिए र उहाँ चालिस दिन मरुभूमिमा उपवास बस्नुभएको थियो (मत्ती ४:२)। उहाँको व्यक्तिगत जीवनबाट सार्वजनिक जीवनमा प्रवेश गर्न उहाँ यर्दनमा बप्तिस्मा लिनुभएको थियो (मत्ती ३:१६, १७; मर्कूस १:९)।

पछि हिब्रू ३-४मा यर्दन नदी पार गरेको कुरालाई महत्त्वपूर्ण प्रतिकको रूपमा लिएको छ। येशूभक्तहरू विश्‍वासद्वारा अनुग्रहको विश्राममा पस्ने वा स्वर्गको कनानमा पस्ने पूर्वसूचकको रूपमा प्रस्तुत गरिएको छ।