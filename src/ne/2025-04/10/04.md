---
title:  यहोशू, प्रतीक, मोडेल वा नमुना
date:   02/12/2025
---

`पढ्नुहोस्: नमुना, प्रतीक र मोडेलको बारेमा बाइबलले गरेको व्याख्याअनुसार मोशा र यहोशूका जीवनहरूका बीचमा धेरै समान भएका चित्रणहरू किन अर्थपूर्ण छन्? हेर्नुहोस्, प्रस्थान ३:१, २; यहोशू १:१-३; गन्ती १३:१, २; यहोशू २:१; प्रस्थान ३:५; यहोशू ५:१५।`

यहोशूलाई नयाँ मोशाको रूपमा प्रस्तुत गरिएको यस पुस्तकको पहिलो अध्यायमा हामीले हेर्‍यौं। उनले दोस्रो पुस्ताको जीवनमा मिश्रदेशबाट प्रस्थान भएका सबभन्दा महत्त्वपूर्ण कदमहरू दोहोर्‍याएका थिए। मोशाले जस्तै यहोशूले पनि परमेश्‍वरसँग व्यक्तिगत सामना गरेर काम गर्ने निर्देशन पाएका थिए। दुवै मोशा र यहोशूका नेतृत्वको मुनि वरिपरिका देशहरूका बासिन्दाहरू त्राहि त्राहि भएका थिए। लाल समुद्र पार गर्न मोशोले नेतृत्व गरेका थिए भने, यर्दन नदी पार गर्न यहोशूले नेतृत्व गरेका थिए। दुवै अगुवाहरूले खतनाको आवश्यकता र निस्तार-चाडको महत्त्वमा प्रकाश पारेका थिए। मोशाको समयमा आकाशबाट मन्‍ना खसेको थियो भने, यहोशूको समयमा त्यो अन्त्य भएको थियो। दुवैलाई जुत्ता वा सान्डलहरू खोल्न आदेश दिइएको थियो। हात फैलाएर दुवै अगुवाहरूले विजयको चिन्ह देखाएका थिए। भूमि विभाजन गर्न मोशाले निर्देशनहरू दिएका थिए। शरणार्थीका सहरहरू स्थापना गर्न मोशाले नै आदेश दिएका थिए। यहोशूले ती आदेशहरूलाई पालना गरेका थिए। दुवैले राष्ट्रलाई बिदाइका सम्बोधन गरेका थिए र आफ्ना सेवाकालको अन्तमा दुवैले करारलाई मानिसहरूका बीचमा नविकरण गरेका थिए।

`पढ्नुहोस्: देहायका पदहरू अध्ययन गर्नुहोस्: व्यवस्था १८:१५-१९; व्यवस्था ३४:१०-१२; यूहन्‍ना १:२१; प्रेरित ३:२२-२६ र प्रेरित ७:३७। आफूजस्तै अगमवक्ता आउने भनेर मोशाले दिएका भविष्यवाणी कसले पूरा गरे? यस चित्रणमा यहोशू कसरी मिल्दछ?`

मोशाले गरेका भविष्यवाणीलाई यहोशूले आंशिक रूपमा पूरा गरेका थिए (व्यवस्था १८:१५, १८)। तर मोशाले गरेको भविष्यवाणी तत्कालै पूरा भएको थिएन। आखिरमा आएर त्यो भविष्यवाणी केवल येशू मसीहको आगमनले मात्र पूरा भएको थियो। येशूले पितालाई घनिष्ठ रूपमा चिन्‍नुभएको थियो (यूहन्‍ना १:१४, १८) ; उहाँ आफै सत्य हुनुहुन्थ्यो र सत्यवादी पनि हुनुहुन्थ्यो र परमेश्‍वरको सत्यतालाई उहाँले प्रकट गर्नुभएको थियो (लूका १०:२२; यूहन्‍ना १४:६; मत्ती २२:१६)। परमेश्‍वरले नै उहाँका वचनहरू येशूका मुखमा राख्‍नुभएको थियो (यूहन्‍ना १४:२४)। त्यसैकारण, मोशाका जीवन र यहोशूका जीवन वास्तवमा येशू मसीहका प्रतीक, मोडेल र नमुना थिए।

`प्रभुसँग हिँड्ने क्रममा तपाईंको जीवन येशूलाई कसरी केन्द्रित गरिरहनुभएको छ? तपाईंको येशूभक्तको जीवनमा येशू र उहाँले के गर्नुभयो, त्यो मात्रै तपाईंको विश्‍वासको आधार किन हुनुपर्छ?`