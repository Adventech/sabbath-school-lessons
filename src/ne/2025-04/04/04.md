---
title:  प्रभु योद्धा हुनुहुन्छ
date:   21/10/2025
---

`पढ्नुहोस्: प्रस्थान २:२३-२५; प्रस्थान १२:१२, १३ र प्रस्थान १५:३-११ पढ्नुहोस्। परमेश्‍वर योद्धा वा उहाँका जनहरूको पक्षमा लड्नुहुन्छ भन्‍नुको अर्थ के हो?`

मिश्रदेशमा धेरै वर्ष बसोबास गरिरहेका इस्राएलीहरूले तिनीहरूका पूर्खाका सत्य सनातन परमेश्‍वरलाई बिर्सेका थिए। तिनीहरूका मरुभूमिका यात्रामा भएका विभिन्‍न क्रियाकलापहरूले देखाएझैँ तिनीहरूमा भएको अब्राहाम, इसहाक र याकूबका परमेश्‍वरको बारेमा भएको ज्ञान बिलाउँदै गएको थियो र तिनीहरू मूर्तिपूजाको संस्कारमा होमिन पुगेका थिए (प्रस्थान ३२:१-४सँग तुलना गर्नुहोस्)। मिश्रदेशमा भएका शोषण र दबाबका कारण तिनीहरूले प्रभुतिर चित्कार गरेका थिए (प्रस्थान २:२३-२५), र उचित समयमा तिनीहरूको निम्ति प्रभुले हस्तक्षेप गर्नुभएको थियो।

तर प्रस्थानको पुस्तकमा लेखिएका पहिलो १२ अध्यायहरूमा भएको द्वन्द्व मोशा र फारोको बीचमा भएको शक्तिको द्वन्द्वभन्दा अपार थियो। मध्यपूर्वीय सभ्यतामा मानिसहरूका बीचमा हुने युद्ध धारणामा मानिसहरूको बीचमा भएका युद्धहरूले देवी-देवताहरूका बीचमा भइरहेका युद्धहरूलाई देखाइरहेका थिए भनेर विश्‍वास गरिन्थ्यो। प्रस्थान १२:१२मा प्रभुले फारोको विरुद्धमा मात्र होइन, मिश्रदेशका देवी-देवता र शक्तिशाली राक्षसहरूका विरुद्धमा न्याय गर्नुभएको बताइन्छ (लेवी १७:७; व्यवस्था ३२:१७)। ती तत्त्वहरू नै शोषण गर्ने, दमन गर्ने, अन्याय, अत्याचार गर्ने मिश्रदेशका सामाजिक पद्धतिका पछाडि थिए।

अन्ततः, परमेश्‍वर आफै पापसँग युद्ध गरिरहनुभएको छ र यो द्वन्द्व सधैँ निरन्तर रहनेछैन (भजनसंग्रह २४:८; प्रकाश १९:११; प्रकाश २०:१-४, १४)। सबै पतित स्वर्गदूत र मानव प्राणीहरू जो पापसँग मिलोमत्तो गरिरहेका छन्, तिनीहरूलाई आखिरमा सदाको निम्ति नाश गरिनेछ। यस परिवेशमा कनान देशका पतित बासिन्दाहरूका विरुद्धमा गर्ने संग्राम स्वर्गमा भएको द्वन्द्वको परिवेशमा हेर्नुपर्छ। त्यो युद्धको चरम बिन्दु क्रूसमा भएको थियो जहाँ अन्तिम न्यायको फैसला गरिएको थियो। परेमश्‍वरको न्याय र प्रेमिलो चरित्र प्रमाणित हुनेछ।

कनानीहरूको पूरा नाश नै बाइबलमा उल्लेख गरिएका विश्‍वको दृष्टिकोणको आधारमा बुझ्नुपर्छ। यहाँ परमेश्‍वर आफै खराब वा दुष्ट तत्त्वहरूलाई फैलाउने शैतानको जगत् व्यापी युद्धमा संलग्न हुनुभएको छ। वास्तवमा भन्‍ने हो भने परमेश्‍वरका इज्जत, चरित्र र स्वभाव नै जोखिममा परिरहेको छ (रोमी ३:४; प्रकाश १५:३)।

मानव स्वभाव वा अस्तित्वमा पाप घुसेकोले कोही मानिस पनि ततस्थ भएर बस्न सक्दैन। प्रत्येक मानव प्राणी परमेश्‍वरको पक्षमा वा विपक्षमा उभिनैपर्छ। यस पृष्ठभूमिलाई दिमागमा राखेर कनानीहरूका सखापलाई पापको सखाप वा अन्तिम न्यायको पूर्व अभ्यासको दृष्टिकोणले हेर्नुपर्छ।

`परमेश्‍वर र शैतानको बीचमा भइरहेको महाद्वन्द्वको वास्तविकताले प्रत्येक मानिस दुईमा एक पक्षमा उभिरहेको देखाउँछ। वास्तविक रूपमा तपाईं कसको पक्षमा खडा भइरहनुभएको छ?`