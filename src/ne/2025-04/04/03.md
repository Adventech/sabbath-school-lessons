---
title:  स्वर्गमा युद्ध
date:   20/10/2025
---

`पढ्नुहोस्: जुन युद्ध यहोशूले लडिरहेका थिए, त्यो युद्ध वृहत युद्धको एक भाग मात्र हो भनेर यहोशूले बुझेका थिए। देहायका पदहरूले त्यो द्वन्द्वको विषयमा के बताउँछन्, जुन युद्ध वा द्वन्द्वमा परमेश्‍वर आफै मुछिनुभएको थियो? हेर्नुहोस्: प्रकाश १२:७-९, यशैया १४:१२-१४, इजकिएल २८:११-१९ र दानिएल १०:१२-१४।`

परमेश्‍वरले नै जगत् ब्रह्माण्डमा ती जीवहरूलाई फैलाउनुभएको थियो। तिनीहरूलाई विवेक वा आत्मनिर्णयको स्वतन्त्रता दिइएको थियो। तिनीहरूले प्रेम गर्न सक्षम हुनको लागि यो आवश्यक थियो। परमेश्‍वरको चाहनाअनुसार चल्ने र नचल्ने आत्मनिर्णयको अधिकार तिनीहरूलाई सुम्पिएको थियो। स्वर्गदूतहरूमा अत्यन्तै शक्तिशाली र अधिकारसम्पन्‍न स्वर्गदूत अगुवा लुशिफर परमेश्‍वरको खिलाफमा जाने निर्णय गर्‍यो, र उसको साथमा धेरै स्वर्गदूतहरू लागेका थिए।

यस संग्रामलाई यशैया र इजकिएलले वर्णन गरेका छन्। यशैया १४ र इजकिएल २८को अर्थले बेबिलोन र टुरोसका शासकहरूलाई मात्र सम्बोधन गरिएको भनेर बाइबलका कतिपय विद्वानहरूले सिकाउँछन्। तैपनि तिनीहरूका अर्थहरू ती विद्वानहरूले व्याख्या गरेका भन्दा अपार छन् भनेर बाइबलका अरू पदहरूले स्पष्ट रूपमा बताउँछन्। बेबिलोनको राजा स्वर्गमा रहेको परमेश्‍वरको सिंहासन नजिक थियो भनेर बताउँछ (यशैया १४:१२, १३), र टायर वा टुरोसको राजा अदनको बगैँचामा सुरक्षा गर्ने करुब थियो जो परमेश्‍वरको पवित्र पहाडमा थियो भनेर बताउँछ (इजकिएल २८:१२-१५)। यी वास्तविक बेबिलोन र टायर वा टुरोसका राजाका बारेमा सत्य चित्रण होइनन्।

संसारका कुनै राजा वा शासकलाई निर्दोष र सिद्ध थिए भनेर सम्बोधन गर्न सकिँदैन। त्यसकारण, ती पात्रहरू बेबिलोन र टुरोसको वास्तविक राजाभन्दा अपार अर्थलाई औँल्याउँछन्।

यशैयाले अर्ति कथा प्रस्तुत गर्छ (हिब्रू भाषामा mashal) जुन तत्कालीन इतिहासभन्दा अपारको अर्थ लाग्छ। यस मामिलामा बेबिलोनका राजा विद्रोह, आत्मपर्याप्त, अहङ्कार र अभिमानको प्रतिक भएको देखाउँछ। त्यसै गरी टुरोसका राजकुमार (इजकिएल २८:२) र टुरोसका राजा (इजकिएल २८:११, १२) को बीचमा इजकिएलले भिन्‍नता देखाउँछ। राजकुमार पृथ्वीमा सक्रिय भएको देखाउँछ। तिनी स्वर्गमा सक्रिय हुने राजाको प्रतिक भएको छ।

दानिएल १०:१२-१४मा स्वर्गका ती जीवहरूले यस पृथ्वीमा परमेश्‍वरका लक्ष्यहरू पूरा नगराउन बाधा हालेका थिए भनेर उल्लेख गरिएको छ। यही आत्मज्ञानलाई नजरमा राखेर इस्राएलमा भएका युद्धहरू परमेश्‍वरले अनुमोदन गर्नुभएको हामी बुझ्नुपर्छ। ती यस पृथ्वीमा भइरहेको परमेश्‍वर र शैतानका बीचमा र असल र खराबको बीचमा भइरहेको द्वन्द्वको भागको रूपमा बुझ्नुपर्छ, जसमा परमेश्‍वरको न्यायको पुनर्स्थापना गरिने र पतित पृथ्वीमा उहाँको प्रेमको पुनः प्रतिस्थापित गर्ने लक्ष्य छ।

`यस संसारमा भइरहेका अनेकौँ युद्धहरू र हाम्रै जीवनमा भइरहेका द्वन्द्वहरूले जगत् ब्रह्माण्डमा भइरहेको असल र खराबको संग्रामको वास्तविकतालाई कसरी बताइरहेको छ?`