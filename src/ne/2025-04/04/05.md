---
title:  तिम्रो निम्ति प्रभु नै लड्नुहुनेछ
date:   22/10/2025
---

`पढ्नुहोस्: प्रस्थान १४:१३, १४, २५को अनुसार इस्राएलीहरू युद्धमा संलग्न हुन परमेश्‍वरको सुरुको र आदर्श योजना के थियो?`

महान् सङ्कटको समयमा इस्राएलीहरू अत्यन्तै लाचार भएको थिए। “मोशाले इस्राएलीहरूलाई भने, —तिमीहरू नडराओ, स्थिर होओ, र परमप्रभुले आज तिमीहरूलाई दिनुहुने छुटकारा हेर। यी मिश्रीहरू जसलाई तिमीहरूले आज देखेका छौ, उनीहरूलाई तिमीहरू फेरि कहिल्यै देख्‍नेछैनौ। परमप्रभु नै तिमीहरूका निम्ति लड्नुहुनेछ। तिमीहरू केवल स्थिर बस‘” (प्रस्थान १४:१३-१४)। बाइबलले चित्रण गरेको अनुसार मिश्रदेशका सैनिकहरूले वास्तविकतालाई बुझ्न बाध्य भएका थिए: “उहाँले उनीहरूका रथका पाङ्ग्राहरू फुस्काइदिनुभयो र उनीहरूलाई ती चलाउन कठिन भयो। मिश्रीहरू भन्‍न लागे, —हामी इस्राएलीहरूदेखि भागौं, किनकि परमप्रभु तिनीहरूका पक्षमा भएर मिश्रीहरूका विरुद्धमा लड्दैहुनुहुन्छ‘” (प्रस्थान १४:२५)।

निरीह र सैनिक दक्षता नभएका इस्राएलीहरूको लागि अलौकिक ढङ्गले परमेश्‍वरले हस्तक्षेप गर्नुभएको कुरा सबैका निम्ति नमुना भएको थियो। आफ्ना जनहरूका निम्ति परमेश्‍वरको हस्तक्षेपको नमुना प्रस्थानको पुस्तकमा भएको छ। यहाँ परमेश्‍वरले मात्र युद्ध गर्नुभएको नभएर इस्राएलीहरूलाई नलड्न तर स्थिर रहन आह्वान गरिएको थियो (प्रस्थान १४:१४)। परमेश्‍वर योद्धा हुनुहुन्छ; सबै कुराको सुरुवात उहाँले नै गर्नुपर्छ। उहाँले नै रणनीति तयार गर्नुहुन्छ, त्यसका माध्यमहरू उहाँले नै व्याख्या गर्नुहुन्छ, र युद्धको निम्ति अभियान उहाँले चलाउनुहुन्छ। यदि यह्वेले इस्राएलको निम्ति युद्ध गर्नुभएन भने, तिनीहरूले सम्भवतः सफलता पाउनेथिएनन्।

यो भावनालाई एलेन जी. ह्वाइटले यसरी व्यक्त गर्छिन्, “प्रतिज्ञा गरिएको देश लडाइँ गरेर पाओस् भन्‍ने परमेश्‍वरको योजना थिएन। तर उहाँमा समर्पित भएर सर्त नराखी उहाँका आदेशहरू पालन गरेर त्यो देश कब्जा गराउने उहाँको चाहना थियो।”–एलेन जी. ह्वाइट, द साइन अभ द टाइम्स, सेप्टेम्बर २, १८८०। तिनीहरूलाई मिश्रदेशबाट उद्धार गर्नुभएको जस्तै यहोशू र इस्राएलीहरूका निम्ति परमेश्‍वर नै युद्ध गर्नुहुनेथियो। तिनीहरू स्थिर भएर परमेश्‍वरका अलौकिक हस्तक्षेपलाई हेर्नु मात्र परेको थियो।

जब-जब इस्राएलीहरूले परमेश्‍वरमाथि पूरा भरोसा राखेका थिए, युद्धको वातावरणमा तिनीहरूले लड्न आवश्यकता भएको थिएन भनेर बाइबलको इतिहासले बताउँछ (२ राजा १९; २ इतिहास ३२; यशैया ३७ हेर्नुहोस्)।

परमेश्‍वरको आदर्श योजनामा इस्राएलीहरू कहिल्यै पनि आफ्नो निम्ति लड्नुपर्नेथिएन। तर प्रस्थानपछि व्यक्त गरिएको तिनीहरूकै अविश्‍वासको नतिजाको कारणले इस्राएलीहरू कनानका मानिसहरूसँग युद्ध गर्न परमेश्‍वरले अनुमति दिनुभएको थियो। जसरी मिश्रदेशसँग लड्न तिनीहरूले एउटा तरवार पनि उठाउनुपरेको थिएन, त्यसरी तिनीहरूले त्यस्तै अविश्‍वास प्रकट नगरेका भए कनान देशलाई जित्न पनि तिनीहरूले अस्त्रको प्रयोग गर्नु आवश्यकता हुनेथिएन (व्यवस्था ७:१७-१९)।

`“यदि इस्राएलीहरू परमेश्‍वरको विरुद्धमा गनगन नगरेका भए, तिनीहरूका शत्रुहरूले तिनीहरूसँग युद्ध गर्न उहाँले अनुमति दिनुहुनेथिएन।”-एलेन जी. ह्वाइट, द स्टोरी अभ रिडिम्पशन, पृ. १३४। आज पनि कचकच गर्ने, गुनासो पोख्‍ने र आलोचना गर्ने एड्भेन्टिष्टहरूका जीवनमा कस्तो प्रभाव पारिरहेको होला?`