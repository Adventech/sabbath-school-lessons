---
title:  उपहारको रूपमा भूमि
date:   24/11/2025
---

`पढ्नुहोस्: यी पदहरू पढ्नुहोस्: प्रस्थान ३:८; लेवी २०:२२; लेवी २५:२३; गन्ती १३:२७; व्यवस्था ४:१, २५, २६; व्यवस्था ६:३ र भजनसंग्रह २४:१। परमेश्‍वर, इस्राएल र प्रतिज्ञा गरिएको देशका बीचमा विशेष सम्बन्ध के थियो?`

अत्यन्तै आधारभूत तहमा भूमिले राष्ट्रको भौतिक पहिचान दिन्छ। त्यो राष्ट्रलाई राखिएको ठाउँले तिनीहरूको पेसा र जीवनशैलीको निर्धारण गर्दछ। दासहरूको आफ्नै पहिचान वा जरा थिएन र तिनीहरूको कुनै ठाउँमा पनि व्यक्तिगत स्थान थिएन। तिनीहरूका कामबाट अरूले नै फाइदा उठाएका थिए। आफ्नै जग्गा हुनु भनेको स्वतन्त्र हुनु हो। परमेश्‍वरले चुन्‍नुभएका मानिसहरूको पहिचानसँग तिनीहरू भूमि रहने कुराको गहिरो सम्बन्ध थियो।

परमेश्‍वर, इस्राएल र भूमिको बीचमा विशेष सम्बन्ध थियो। इस्राएलीहरूले भूमिलाई उपहार स्वरूप परमेश्‍वरबाट पाएका थिए। यो पाउने तिनीहरूको जन्माधिकार थिएन। परमेश्‍वरले चुन्‍नुभएका जनहरू जबसम्म यह्वेसँग करारको सम्बन्ध राखेर त्यसका नीतिहरू पालन गरे तबसम्म त्यो भूमि तिनीहरूको थियो। अर्को अर्थमा भन्‍ने हो भने परमेश्‍वरको आशिष्विना तिनीहरूले भूमिलाई आफ्नो बनाउन सक्दैनथे।

जुन भूमि इस्राएलीहरूलाई उपलब्ध गराइएको थियो, त्यसबाट परमेश्‍वरको बारेमा अझ राम्रोसँग बुझ्न सकिन्थ्यो। त्यस भूमिमा रहँदा जहिले पनि विश्‍वासिलो, प्रतिज्ञा पालन गर्नुहुने र भरपर्दो परमेश्‍वरको बारेमा तिनीहरूलाई याद दिलाइन्थ्यो। परमेश्‍वरको अग्रसरताविना न त भूमि न त इस्राएलको अस्तित्व हुन्थ्यो। उहाँ नै तिनीहरूका अस्तित्वका स्रोत हुनुहुन्छ। जब इस्राएलीहरू मिश्रदेशमा थिए, नील नदी सिँचाइको निम्ति प्रयोग गरिएको थियो। तिनीहरूलाई कडा परिश्रम गर्न लगाइएको थियो। त्यस नदीको सहयोगले तिनीहरूलाई अन्‍न उपलब्ध गराइएको थियो। तिनीहरू बाँच्न त्यसको आवश्यकता थियो। कनान देश फरक थियो। प्रशस्त फसलको निम्ति तिनीहरूले वर्षामा भर पर्नुपरेको थियो। परमेश्‍वरले मात्र मौसमलाई नियन्त्रणमा राख्‍न सक्नुहुन्छ। त्यो भूमिले तिनीहरू परमेश्‍वरमाथि निरन्तर भर पर्नुपर्ने याद दिलाउँथ्यो।

इस्राएलले परमेश्‍वरबाट उपहार स्वरूप भूमि पाए तापनि त्यसको स्वामी परमेश्‍वर नै हुनुहुन्थ्यो। सारा पृथ्वीको सच्चा मालिक परमेश्‍वर नै हुनुहुन्छ (भजनसंग्रह २४:१)। इस्राएललाई भूमि दिने वा खोस्ने अधिकार परमेश्‍वरको हो। यदि परमेश्‍वर नै भूमिको मालिक हुनुहुन्छ भने, हामी सबै यस संसारका अपरिचित पाहुना र यात्रीहरू हौं। स्पष्ट रूपमा भन्‍ने हो भने यस पृथ्वीमा हामी लामो समयसम्म रहने पाहुनाहरू मात्रै हौं।

`१ पत्रुस २:११ र हिब्रू ११:९-१३ पढ्नुहोस्। यस पृथ्वीमा हामी लामो समयसम्म यात्रु गरेका र पाहुनाहरू भएकाले परमेश्‍वर आफैले निर्माण गर्नुभएको सहरको प्रतीक्षा गर्न तपाईंको व्यक्तिगत भूमिका के छ?`