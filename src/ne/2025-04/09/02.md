---
title:  अदन र कनान
date:   23/11/2025
---

`पढ्नुहोस्: उत्पत्ति २:१५ र उत्पत्ति ३:१७-२४ पढ्नुहोस्। पतनका के नतिजाहरू थिए? आदम र हव्वाका रहने स्थानको बारेमा यसमा के भनिएको छ?`

सृष्टिमा परमेश्‍वरले आदम र हव्वालाई तिनीहरूलाई सुहाउँदो उपयुक्त र सिद्ध वातावरणमा राख्‍नुभएको थियो। तिनीहरूका निम्ति तिनीहरूलाई चाहिने प्रशस्त तत्त्वहरू थिए। तिनीहरूलाई रमणीय र सुन्दर वातावरणले घेरेको थियो। पहिलामा मानव दम्पत्तिले सुन्दर जिउने ठाउँमा तिनीहरूका सृष्टिकर्तालाई भेटेका थिए। तिनीहरूका भौतिक आवश्यकताहरू उहाँले उपलब्ध गराउनुभएको थियो। परमेश्‍वरको वचनबाहेक अदनको बगैँचा शिक्षाको केन्द्र थियो। यहाँ परमेश्‍वरको चरित्र र उहाँले चाहनुभएका आदम र हव्वाका जीवनको बारेमा गहिरो अध्ययन तिनीहरूले गर्न सक्थे। तर जब तिनीहरूले पाएका सृष्टिकर्तासँगको विश्‍वासको सम्बन्ध तोडे तब अदनको बगैँचासँग तिनीहरूका सम्बन्ध परिवर्तन भएको थियो। परमेश्‍वर र मानिसको बीचमा टुटिएको सम्बन्धको चिन्हको रूपमा तिनीहरूले बगैँचा छोड्नुपरेको थियो। परमेश्‍वरले दिनुभएको रमणीय स्थान वा क्षेत्र तिनीहरूले गुमाए। अदनको बगैँचा प्रशस्त जीवनको प्रतिक थियो। यसका मनसायहरू प्रतिज्ञा गरिएको देशको विषयवस्तुमा हामी फेरि पत्ता लगाउनेछौं।

`के थियो: पूर्खाहरूले प्रतिज्ञा गरिएको देशको बारेमा के बुझेका थिए? (हेर्नुहोस्, उत्पत्ति १३:१४, १५; उत्पत्ति २६:३, २४; उत्पत्ति २८:१३।) हामी एड्भेन्टिष्टहरू पनि प्रतिज्ञाका सन्तान हौं भनेर जिउनुको अर्थ के हो? (हेर्नुहोस्, हिब्रू ६:११-१५।)`

परमेश्‍वरले देखाउनुभएको भूमिमा जब अब्राहाम पसे तब उनको विश्‍वासद्वारा त्यो देश उनका र उनका सन्तानका भएको थियो। त्यो देश ४०० वर्षसम्म रहेको थियो। पुर्खाहरूले त्यो देश आफ्नै देश भनेर हातमा लिएका थिएनन्। तिनीहरूका सन्तानलाई उत्तराधिकारीको रूपमा बाँड्ने अधिकार तिनीहरूलाई दिइएको थिएन। तर जसरी अदनको बगैँचा परमेश्‍वरको थियो, त्यसरी त्यो प्रतिज्ञा गरिएको देश पनि उहाँकै थियो। जसरी आदम र हव्वाले त्यस अदनको बगैँचा आफ्नो बनाउन केही गरेका थिएनन्, त्यसरी त्यो भूमि पाउन योग्य हुन इस्राएलले केही गरेको थिएन। प्रतिज्ञा गरिएको देश परमेश्‍वरको उपहार थियो, त्यो पनि उहाँकै अग्रसरतामा उपलब्ध गराइएको थियो। त्यो देश आफ्नै हो भन्‍ने बपौती वा दाबी गर्ने अधिकार इस्राएलको थिएन (व्यवस्था ९:४-६)। यसलाई परमेश्‍वरको अनुग्रहले मात्र तिनीहरूले कब्जा गर्न सकेका थिए।

जबसम्म ती प्रतिज्ञाहरू पूरा भएका थिएनन्, तबसम्म पूर्खाहरू प्रतिज्ञाहरूका उत्तराधिकारीहरू थिए। येशू ख्रीष्टका भक्तहरू भएका हैसियतले तीभन्दा उत्तम प्रतिज्ञाहरू हामीले पाएका छौं (हिब्रू ८:६)। तर ती पूरा हुनेछन् यदि हामी “तिनीहरूका अनुकरण गर्नेछौ, जुनहरू विश्‍वास र धैर्यद्वारा प्रतिज्ञाका हकदार हुन्छन्” (हिब्रू ६:१२)।