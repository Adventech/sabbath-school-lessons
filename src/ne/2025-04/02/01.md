---
title:  अनुग्रहद्वारा चकित
date:   04/10/2025
---

### यस अध्यायको अध्ययनको लागि निम्न पदहरू पढ्नुहोस्

यहोशू २:१-२१; गन्ती १४:१-१२; हिब्रू ११:३१; प्रस्थान १२:१३; यहोशू ९; नेहमिया ७:२५।

> <p>याद गर्नुपर्ने पद</p>
> “जासूसहरूलाई राम्रो स्वागत गरेकी हुनाले अनाज्ञाकारीहरूका साथमा राहाब वेश्या नाश भइनन्” (हिब्रू ११:३१)।

“मैले यो फेरि किन गरें?” यो मर्माहत चित्कार शायद हामी सबैले गरेकै होला। इतिहास दोहोरिने मात्र होइन, प्रायः जसो हामी मानव प्राणी पनि हामीले गरेका गलत कामहरू फेरि दोहोर्‍याइरहेका हुन्छौं।

प्रतिज्ञा गरिएको देशमा भित्रिन इस्राएलीहरूले दोस्रो अवसर पाउँछन्, र यहोशूले आफ्नो कामलाई गम्भीर रूपमा लिन्छन्। तिनीहरूले के सामना गर्नुपर्ने हुन्छ त्यसको स्पष्ट जानकारी तिनीहरूमा हुनुपरेको थियो। उनले दुई सुराकीहरूलाई कनानी देशमा पठाउँछन्। तिनीहरू त्यस ठाउँबाट महत्त्वपूर्ण खबर ल्याउन पठाइएका थिए। त्यो देशको सुरक्षा प्रणाली, तिनीहरूमा भएका सैनिक तयारी, पानीको आपूर्ति र कब्जा गर्न आएका मानिसहरूका बारेमा त्यस देशका जनताहरूका मनस्थितिलाई बुझेर यहोशूलाई खबर गर्नुपरेको थियो।

कतिले भन्छन् होलान्, परमेश्‍वरले प्रतिज्ञा गर्नुभएको देश इस्राएलीहरूलाई सजिलैसँग उपलब्ध गराउनुहुनेछ। तर परमेश्‍वरको सहयोग गर्ने आश्‍वासनले मानवीय जिम्मेवारीलाई हटाउँदैन। इस्राएलीहरू कनान देशको सिमानामा दोस्रो पल्ट उभिन्छन्। तिनीहरूको अपेक्षा ठूलो थियो। पहिला पनि इस्राएलीहरू कनानको सिमानामा नै थिए, तर तिनीहरूका अविश्‍वासले गर्दा तिनीहरू घनघोर असफल भएका थिए। यस अध्यायमा यहोशूको पुस्तकमा अत्यन्तै रोचक कथाहरूलाई नियाल्नेछौं। हाम्रो विश्‍वासको निम्ति पनि ती कथाहरू महत्त्वपूर्ण भएका हामी पत्ता लगाउनेछौं। परमेश्‍वरका अतुलनीय र अनन्तको अनुग्रहको सम्भाव्यताहरूले हामीलाई चकित पार्दछ।