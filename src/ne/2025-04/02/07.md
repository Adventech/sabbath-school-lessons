---
title:  थप जानकारी
date:   10/10/2025
---

एलेन जी. ह्वाइटको पाट्रियार्क्स एण्ड प्रोफेटस, पृ. ४८२, ४८३को “क्रसिङ्ग द जोर्डन” भन्‍ने अध्याय पढ्नुहोस्।

राहाब र जासुसहरूको कथापछि पुरानो करारका बाँकी भागहरूमा उनको नाउँबारे मौन रहेको छ। तर नयाँ करारमा उनको नाउँ येशूको पुर्खामा उल्लेख गरिएको छ। उनी सालमोनकी श्रीमती भएकी थिइन् (उनी यहूदा कुलका थिए)। राहाब बोआजकी आमा थिइन्, र बाइबलमा उल्लेख गरिएको त्यही वंशको अर्को उल्लेखनीय स्त्री रूथको सासु पनि थिइन् (मत्ती १:५सँग रूथ ४:१३, २१ तुलना गर्नुहोस्)। परमेश्‍वरमाथिको विश्‍वासले गर्दा यरीहोकी वेश्या, जो आफ्ना जनहरूसँग नासिनुपर्नेथियो, उनी दाऊदको राजकीय वंशसँग गाँसिन पुगेकी थिइन् र मसीहकै पूर्वज हुन पुगेकी थिइन्। विश्‍वास गर्नेलाई परमेश्‍वरले कसरी प्रयोग गर्न सक्नुहुँदो रहेछ भन्‍ने ज्वलन्त उदाहरण राहाबको कथाले बताउँछ। परमेश्‍वर विश्‍वासद्वारा यसरी गर्न सक्नुहुन्छ, यद्यपी त्यो रायोको दानाजस्तो सानो किन नहोस् (मत्ती १७:२०; लूका १७:६)।

“राहाबको निष्ठामा परिवर्तन भएको कथा मूर्तिपूजा गर्नेहरूले परमेश्‍वरको निगाहा र दया पाएका एउटा मात्र कथा होइन। जसले उहाँको सार्वभौमसत्तालाई स्वीकार्छ, उसको निम्ति परमेश्‍वरको अनुग्रह, दया र निगाहा सधैँ खुला हुन्छ। कनानको भूमिमा गिबोनीहरूजस्तै धेरै मानिसहरूले आफ्नो मूर्तिपूजा गर्ने परम्परा र संस्कालाई त्यागेर इस्राएलसँग एक भएका थिए। इस्राएलीहरूले पाएका करारका आशिष्हरू तिनीहरूले पनि पाएका थिए।

“परमेश्‍वरको सामु जातभात, देशी विदेशी, राष्ट्र, रङ्ग र जातिएतामा फरक छैन। उहाँ नै सबै मानव प्राणीको सृष्टिकर्ता हुनुहुन्छ। सृष्टिको कारण सबै मानव एउटै परिवारका सदस्यहरू हुन् र मुक्तिद्वारा सबै एक भएका छन्। मानिसले मानिसको बीचमा खडा गरेको विभाजन गर्ने प्रत्येक पर्खाल भत्काउन येशू ख्रीष्ट आउनुभएको थियो। मन्दिरका प्राङ्गणमा भएका सबै कोठाहरूलाई भत्काएर सबैका निम्ति खुला गरिएको थियो। प्रत्येक मानव प्राणी परमेश्‍वरको समीप स्वतन्त्र रूपले पुग्न सक्छ। उहाँका प्रेम अति व्यापक र फराकिलो छ, अति गहिरो छ, अति धेरै छ जो संसारका सबै कुनाकाप्चामा फैलिन सक्छ। शैतानका छलमा परेका मानव प्राणीलाई उहाँको प्रेमले उचालेर ल्याउँदछ, र त्यस प्राणीलाई परमेश्‍वरको सिंहासनमा पुग्ने सक्ने अवस्थामा राख्दछ। उहाँको सिंहासन प्रतिज्ञाको इन्द्रेनीले घेरेको छ। येशू ख्रीष्टमा यहूदी वा ग्रीक अर्थात् गैर यहूदी, दास वा कमैया र मालिक छैन।” एलेन जी. ह्वाइट, प्रोफेटस एण्ड किङ्गस्, पृ. ३६९, ३७०।

**छलफलको लागि प्रश्‍नहरू:**

`दोस्रो अवसर र त्यहाँदेखि थप अवसरहरूको प्रश्‍नको बारेमा र अरूहरूलाई पनि हामीले त्यस्ता अवसरहरू दिनुपर्ने कुराको बारेमा चिन्तनन गर्नुहोस्। फेरि त्यसै समयमा त्यस अवधारणालाई हामीले कसरी दुरुपयोग नगर्ने? कतिपय समयमा दुर्व्यवहारमा परेकी स्त्रीलाई अनुग्रहको नाउँमा सहनु भनेर हामीले कसरी भन्‍ने? उनी दुर्व्यवहारको मारमा परि नै रहेकी हुन्छिन्। यसमा हामीले कसरी सन्तुलनमा ल्याउने?`

`राहाबलाई विश्‍वासको नमुनाको बारेमा चर्चा गर्नुहोस्। बाइबलको स्तरभन्दा बाहिर रहेका मानिसहरूका जीवनशैलीको बाबजुद, तिनीहरू परमेश्‍वरको बारेमा सुन्‍न तयार छन् भन्‍ने कुरालाई तिनीहरूको आलोचना नगरी हामी कसरी सम्मान गर्न सक्छौं? कतिपयले परमेश्‍वरलाई विश्‍वास गर्छु भन्छन्। तिनीहरूका संस्कार, चलन र परम्पराहरू हाम्रो निम्ति अमान्य भए तापनि तिनीहरूका आस्थालाई हामीले कसरी सराहना गर्ने?`

`गिबोनीहरूका छल र त्यसको नतिजा भोग्न र प्रभुसँग प्रार्थना नै नगरी निर्णय गरेका यहोशूले न्याय र अनुग्रहलाई कसरी मिलाएर गिबोनीहरूसँगको कारोबारलाई व्यवस्थित गरे? तपाईंकै परिस्थितिमा कतिपय समयमा न्याय र अनुग्रह मिलाउन आवश्यक हुन्छ। ती दुईलाई समावेश गर्न के नीतिहरू अपनाउनुपर्छ?`