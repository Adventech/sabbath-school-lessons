---
title:  भित्री कथा
date:   12/12/2025
---

### मिसन: परमेश्‍वरका सहयोगी हातहरू

लेखक: एन्ड्र्यु मेक्चेस्नी

१००० मिसनरी अभियानमा १० महिना मिसनरीको रूपमा सेवा गर्न फिलिपिन्सको दुर्गम क्षेत्रमा पठाइएकोमा किम सुन उत्साहित भएको थियो। तर ऊ ती १० महिना कसरी बिताउने भनेर सोचिरहेको थियो। उसलाई याद थियो कि उसले आफ्ना आमाबाबुसँग पाँच वर्षसम्म बाइबलको बारेमा बहस गरेको थियो र त्यसमा उनी सफल भएको थिएन। अब ऊसँग केवल १० महिना मात्र बाँकी थियो।

प्रार्थना गर्दा, उसले सोच्यो, “यदि मैले पहिले बाइबलको बारेमा बताएँ भने, शायद मानिसहरूले मेरा आमाबाबुजस्तै यसलाई अस्वीकार गर्नेछन्। शायद मैले पहिले उनीहरूलाई येशूका मिजास, स्वभाव र चरित्र देखाउनुपर्छ।”

सुनले आफू मिसनरी भएको कुरा कसैलाई नभन्‍ने निर्णय गर्‍यो। उसले बाइबलीय सिद्धान्तहरूको बारेमा कसैलाई पनि भनेन। उसले तीन महिनासम्म मानिसहरूलाई साथी बनाउने निधो गर्‍यो।

आफू बस्ने ग्रामीण गाउँमा आइपुगेपछि, सुनले आफ्ना नयाँ छिमेकीहरूलाई सहयोग गर्न सबै २० देखि ३० घरहरूमा गयो।

“तपाईंलाई कुनै कुराको सहयोग चाहिन्छ?” उसले पहिलो घरकी महिलालाई सोध्यो। “म तपाईंको सेवा गर्न चाहन्छु। कृपया तपाईंलाई कसरी सहयोग गर्न सकिन्छ भनेर मलाई भन्‍नुहोस्?”

उनले खुसीसाथ सुनको प्रस्ताव स्वीकार गरिन्।

सहयोगी नयाँ छिमेकीको विषयमा खबर टोलको घर-घरमा फैलियो। चाँडै नै मद्दतको आवश्यकता हुने वा मद्दत चाहने मानिसहरूको लाइन लाग्यो। पहिलो दिन उसले टोलका १७ जनालाई सहयोग दियो। उसले सहयोग दिएको त्यो पहिलो महिलाले उसलाई दिउँसोको खाजा र बेलुकाको खाना खुवाइन्।

सुन घर जाँदैगर्दा, उसले थाकेको महसुस गर्‍यो। तर उसले सोच्यो, “म एक मिसनरी हुँ!”

चाँडै नै सुनसँग उसको सहयोग चाहने नामहरूको लामो सूची भयो। सोमबारदेखि शुक्रबारसम्म, ऊ बिहान दुई घरमा र दिउँसो दुई घरमा गएको थियो।

उसले गाउँवासीहरूसँग साथी बनाउन अरू तरिकाहरू पनि खोज्यो। उसले मकै उब्जायो र बाँड्यो। जब मानिसहरूले उसलाई त्यसको पैसा कति लाग्छ भनेर सोधे, उसले जवाफ दियो, “पैसा पर्दैन! मकै परमेश्‍वरबाट आएको हो। परमेश्‍वरले तपाईंको लागि तिरिसक्नुभएको छ।” एक पटक, उसले खुट्टामा घाउ भएको केटालाई देख्यो, र उसले घाउको उपचार मलमले गर्‍यो। केही दिनपछि घाउ पूर्ण रूपमा निको भएपछि, केटाको आमाबाबु ऊकहाँ आए र सोधे, “हामी तपाईंलाई कसरी धन्यवाद दिन सक्छौं?”

सुनले तीन महिनासम्म आफूलाई मिसनरीको रूपमा पहिचान नगरी गाउँवासीहरूको सेवा गर्‍यो। यो कुनै गोप्य कुरा थिएन; कसैले उनलाई सोधेन पनि। उसले अर्को तीन महिनाको लागि प्रार्थना गरिरह्यो।