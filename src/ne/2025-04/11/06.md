---
title:  द्वन्द्व समाधान
date:   11/12/2025
---

`पढ्नुहोस्: यहोशू २२:३०-३४ पढ्नुहोस्। यहाँ भएको पूरै विवरणबाट द्वन्द्व समाधान गर्न र चर्चमा भएको एकतालाई कायम गर्न हामी कसरी दिव्यज्ञान प्राप्त गर्न सक्छौं? (भजनसंग्रह १३३; यूहन्‍ना १७:२०-२३; १ पत्रुस ३:८, ९सँग तुलना गर्नुहोस्)।`

यहोशू २२ अध्याय एक महत्त्वपूर्ण अध्याय हो। हाम्रा मानव जीवनका दैनिक सम्बन्धमा परिवार, चर्च र समुदायसँग कसरी सुमधुर सम्बन्ध राखिराख्‍ने भनेर यस अध्यायले हामीलाई सिकाउँछ। निम्न केही सिद्धान्तहरू छन्:

१. जब केही कुराहरू गलत हुन्छ, तिनीहरूलाई दबाएर राख्‍नुको सट्टा तिनीहरूका बारेमा आदान प्रदान गर्नु उत्तम हुन्छ। जब समस्याहरू उब्जिन्छन् तब परमेश्‍वरका जनहरू चुपचाप रहनु वा त्यसप्रति बेवास्ता गर्नु ठीक छैन। यदि अरू कुलहरूले मुख्य कुलहरूलाई तिनीहरूले निर्माण गर्ने वेदीको आशयको बारेमा खबर दिएका भए, त्यहाँ भएका तनावहरू हट्नेथिए।
२. आफ्नो निर्णय ठीक छ भनेर विश्‍वस्त भए तापनि अरूहरूका बारेमा हतार-हतारमा निर्णय गर्नुहुँदैन। यर्दन नदीको पश्‍चिममा रहेका मानिसहरूले सुनेका हल्लाहरूलाई तिनीहरूले तुरुन्तै विश्‍वास गरेका थिए। त्यसले गर्दा यर्दनको पूर्वमा रहेका कुलहरू भ्रष्ट भए भनेर गलत आरोपलाई तिनीहरूले झट्टै स्वीकार गरेका थिए।
३. कुनै निर्णय गर्नुभन्दा पहिले आफूले सुनेका र बुझेका समस्याहरूको बारेमा छलफल गर्नुहोस्।
४. एकतालाई सुदृढ बनाउन त्याग गर्न राजी हुनुहोस्। अरू कुलहरूलाई आफूहरूसँग अटाउन यर्दनको पश्‍चिममा रहेका मानिसहरू आफ्नो भाग त्याग्न राजी भएका थिए। यर्दनको अर्को पट्टिमा रहेका कारणले तिनीहरू भ्रष्ट भए होलान् भन्‍ने कुरा सोचेर पश्‍चिममा रहेकाहरूले त्यो त्याग गर्ने निर्णय गरेका थिए।
५. झुटो वा ठीकै तरिकाले आरोप सहनुपरे तापनि, त्यसलाई समाधान गर्न नम्र जवाफ दिनुहोस्, जसले गर्दा एक आपसमा झगडाको वातावरण नबनोस्। आरोप प्रत्यारोप गर्दा समस्य समाधान हुँदैन। वस्तुस्थितिको बारेमा बुझ्न प्रयास गर्नुहोस्। आफ्नै निष्कर्ष प्रस्तुत गर्नु अघि बुझ्ने प्रयास नगर्नुहोस्।
६. शान्तिको पुनर्स्थापना भएकोमा खुशी हुनुहोस् र परमेश्‍वरलाई धन्यवाद र स्तुति गर्नुहोस्। अरू दुई र आधा कुलका मुख्य आशयको बारेमा जानकारी भएपछि, इस्राएलका मुख्य जनहरू खुशी भएका हेर्न पाउँदा रमाइलो थियो। तिनीहरूका निर्णयप्रति तिनीहरूले गौरव गरेका थिएनन्। आफूहरूले गरेका निर्णय गलत भएको स्वीकार्न तिनीहरू राजी थिए।

यदि पूर्वमा रहेका कुलहरू भ्रष्ट भएका भए, करारका आवश्यकताहरू पूरा गर्न जोड गरिन्थ्यो। वाद विवाद, तर्क वितर्क र आरोप प्रत्यारोप गरेर एकता कायम राख्‍न सकिँदैन। बाइबलका नीतिहरू अपनाउन सबैलाई अटाउन खोज्नुपर्छ। यदि चर्चले गर्ने अनुशासन कडाइका साथ पालनै गर्नुपर्छ भने, त्यो पहिला होइन अन्तिम कदम हुनुपर्छ। प्रभुको वचनलाई अगाडि राखेर चर्चका नीतिहरूअनुसार चल्न चर्चका अगुवा वा विश्‍वासीले पास्टरको सहयोगमा मिलाउन खोजे र सम्झाएपछि र नसम्झेमा मात्र अनुशासनको कार्यान्वयन गर्नुपर्छ। यदी ती सरल नीतिहरूलाई निरन्तर रूपमा अपनाए चर्चहरूमा के फरक हुन्थ्यो होला?