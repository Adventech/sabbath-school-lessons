---
title:  सेवा गर्न स्वतन्त्र
date:   23/12/2025
---

सत्यवादी र विश्‍वासिलो अगुवा भएको हैसियतले यहोशूले मानिसहरूका आत्मनिर्णयलाई आदर गरेका थिए। इस्राएलीहरूलाई स्वेच्छाले सेवा गर्नुपर्छ, करले होइन भनेर उनले जिकिर गरेका थिए। त्यस धारणालाई औँल्याँउन उनले जानाजानी “तिमीहरूले ... निर्णय गरेर” भन्‍ने शब्दहरू प्रयोग गरेका थिए (हेर्नुहोस्, यहोशू २४:२२)। अर्को अंशमा bahar भन्‍ने शब्द प्रयोग गरिएको छ। यसको अर्थ “चुन्‍नु वा रोज्नु” हो। यह्वेले इस्राएललाई चुन्‍नुभएको वर्णन गर्न यो शब्द प्रयोग गरिएको छ (व्यवस्था ७:६, ७; व्यवस्था १०:१५; व्यवस्था १४:२)। इस्राएलीहरूलाई परमेश्‍वरले चुन्‍नुभएपछि, तिनीहरू “नाइँ” भन्‍न स्वतन्त्र थिए। तर त्यो निरर्थक र अनौठो हुन्थ्यो। इस्राएलीहरूले परमेश्‍वरलाई “हुन्छ” भनेर त्यहीअनुसार जीवन बिताउन सक्थे वा तिनीहरू उहाँबाट फर्केर अस्तित्वविहीन हुन सक्थे।

`जवाफ के थियो: यहोशूको अनुरोधलाई इस्राएलीहरूले कस्तो जवाफ दिए? (हेर्नुहोस्, यहोशू २४:१६-१८)। तिनीहरूका जवाफप्रति यहोशूले जनाएका प्रतिक्रिया किन थियो? (हेर्नुहोस्, यहोशू २४:१९-२१)।`

तिनीहरूले सकारात्मक उत्तर दिएका थिए। तिनीहरूका अग्रज र पुर्खाहरूका परमेश्‍वर “हाम्रा परमेश्‍वर” (यहोशू २४:१७, १८) भनेर स्वीकारेका थिए। तिनीहरूले अविभाजित हृदयले बफादार भएर परमेश्‍वरको सेवा गर्न प्रतिबद्धता देखाएका थिए। यहोशूले पनि अनुमोदन र उत्साह वा स्याबासका वचनहरू बोलेका हामी अपेक्षा गर्न सक्छौं। तर त्यसो भएन। जुन कुराकानी यहोशू र मानिसहरूका बीचमा भएको थियो, मानौं उनी शैतानको वकिल भएर भूमिका खेलेका जस्तै थियो। विगतमा परमेश्‍वरका अनुग्रही चालको बारेमा बयान गर्दै उनले इस्राएलीहरूलाई परमेश्‍वरका धम्कि दिने चित्रण गर्दछन्। उहाँलाई सेवा गर्न सजिलो छैन भनेर उनले सुनाउँछन्।

पहिलो पुस्ताका मानिसहरूका अस्थिरता यहोशूलाई थाहा थियो। तिनीहरूले परमेश्‍वरका आज्ञाहरू उहाँकै सर्तमा पालन गर्ने प्रतिज्ञा गरेका थिए (प्रस्थान १९:८; प्रस्थान २४:३; व्यवस्था ५:२७)। तर ती शब्दहरू तिनीहरूको मुखबाट निस्कँदा-निस्कँदै तिनीहरूले आफ्ना प्रतिज्ञाहरू बिर्से (प्रस्थान ३२)। त्यसैकारण, आफ्नो वक्तव्यमा उनले इस्राइएलीहरूलाई धेरै कुराहरूमा सजग गराउन चाहेका थिए। पहिलो त, परमेश्‍वरको सेवा गर्ने निर्णय गम्भीर थियो। परमेश्‍वरले प्रकट गर्नभएकै अनुसार सारा राष्ट्रको संरचना गर्नुपरेको थियो। त्यस लक्ष्यको पछि लाग्न आशिष्हरू प्रशस्त थिए। तर अनाज्ञाकारिताको नतिजा पनि पूरै बुझ्नुपरेको थियो। मानिसलाई क्षमा पाउने मानवताको जन्मसिद्ध स्वभाव वा अधिकार होइन, तर परमेश्‍वरका अनुग्रहले मात्रै क्षमा हुन्छ।

दोस्रो परमेश्‍वरको सेवा गर्ने निर्णय तिनीहरूकै हुनुपर्छ। कुनै अगुवा, चाहे यहोशूले नै किन नहोस्, कर गरेर यो निर्णय गराउन मिल्दैन।

तेस्रोमा, इस्राएलीहरूले यो थाहा पाउनुपर्छ कि मानव प्राणीले आफ्नै बाहुबलमा परमेश्‍वरको सेवा गर्न सक्दैन। परमेश्‍वरको सेवा गर्ने भनेको करारमा उल्लेखित केवल औपचारिक धार्मिक विधिहरू पूरा गरेर हुँदैन, तर उहाँसँग व्यक्तिगत सम्बन्ध राख्दा नै अर्थमूलक सेवा हुन्छ (प्रस्थान २०:१, २; व्यवस्था ५:६, ७सँग तुलना गर्नुहोस्)।