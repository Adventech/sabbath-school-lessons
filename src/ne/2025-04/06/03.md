---
title:  आकानको पाप
date:   03/11/2025
---

`पढ्नुहोस्: यहोशू ७:१६-१९ पढ्नुहोस्। यहाँ भएको सम्पूर्ण प्रक्रियाले परमेश्‍वर र आकानको बारेमा हामीलाई के बताउँछ?`

अपराधीको पहिचान तुरुन्तै नगरीकन परमेश्‍वरले उहाँका न्याय र अनुग्रहलाई प्रकट गर्न प्रक्रिया बनाउनुहुन्छ। इस्राएलको पराजय र मानिसहरूलाई शुद्धिकरण गर्न उहाँले आह्वान गर्नुभएपछि (यहोशू ७:१३), उहाँले प्रक्रियाको घोषणा र त्यसको कार्यान्वयन बीचमा समयको अन्तरकाल दिनुहुन्छ। यस समयमा आकानलाई सोच्न, पश्‍चात्ताप गर्न र पापको स्वीकार गर्नको लागि अवसर दिइएको थियो। उसको परिवारलाई पनि (यदि तिनीहरूलाई थाहा थियो भने) अवसर दिइएको थियो। तिनीहरूलाई आकानको पापमा सरासर संलग्न हुने कि सहभागी हुन अस्वीकार गर्ने समय दिएको थियो। जसरी कोरहका छोराहरू तिनीहरूका बाबुका साथमा नलाग्दा नाश हुनबाट बचेका थिए (गन्ती १६:२३-३३ र गन्ती २६:११सँग तुलना गर्नुहोस्)।

महामारी कसरी फैलियो भनेर पत्ता लगाउन क्रमिक छानबिनमा इस्राएली कुलहरू परेको थियो। सामुहिक दोषमा नपर्न एक कुलको पत्ता लगाइयो, कुलबाट परिवारको पत्ता लगाइयो, परिवारबाट घरपरिवारको पत्ता लगाइयो, र घरपरिवारबाट व्यक्तिको पत्ता लगाएर छानबिन गरिएको थियो। दोषी पत्ता लगाउने क्रममा यस छानबिनमा निर्दोषीहरूले सफाइ पाएका थिए। यो न्यायप्रणालीको महत्त्वपूर्ण पक्ष थियो, जसमा आकानले थाहा नपाए तापनि परमेश्‍वर आफै साक्षीको रूपमा खडा हुनुभएको थियो।

जब छानबिनमा परमेश्‍वरले आकानलाई नै अलग पार्नुहुन्छ तब सबैमा तनाव भएको थियो। मानिसले आफ्नो पाप र कुकर्मलाई लुकाउन हठी भएकोमा को छक्क पर्दैन र? परमेश्‍वरका सबै कुरा देख्‍ने आँखाहरूबाट केही कुरा पनि लुकाउन सकिँदैन (भजनसंग्रह १३९:१-१६; २ इतिहास १६:९)। मानिसको हृदयमा लुकेको कुरा पनि उहाँलाई थाहा छ (१ शमूएल १६:७; यर्मिया १७:१०; हितोपदेश ५:२१)।

यहोशूले आकानलाई “मेरो छोरो” भनेर सम्बोधन गरेको महत्त्वपूर्ण मान्‍नुपर्छ। यसमा यहोशूको आयुलाई र नेतृत्वको गुणलाई मात्र प्रकट गर्दैन तर यो महान् योद्धामा भएको न्यायको मिजासलाई पनि प्रकट गरेको छ। आकानप्रति उनका हृदयभरि करुणा थियो। बदमासी गर्नेलाई दण्ड दिनुपर्ने उनलाई थाहा भए तापनि, उनका हृदय करुणाले भरिएको थियो। यहोशूका मनस्थितिले येशूमा हुने मनस्थिति, दया र प्रेमलाई प्रकट गरेको थियो। येशू संवेदनशील हुनुहुन्थ्यो। “उहाँ कहिले पनि अभद्र हुनुभएन, उहाँ बेकारमा कहिले पनि चित्त दुख्‍ने अपशब्द बोल्नुभएन, कमजोर प्राणीलाई उहाँले कहिले पनि पीडा दिनुभएन।... तर येशू निडर भएर धर्मगुरु र पण्डितहरूका पाखण्डीपन, अविश्‍वास र अधर्म वा पापको भन्डाफोर गर्नुभएको थियो। जब उहाँले तिनीहरूलाई हप्काउनुभयो तब उहाँका आँखाहरूमा आँसु थियो।”–एलेन जी. ह्वाइट, द डिजाएर अभ एजेज, पृ. ३५३।

`तपाईंले जे गर्नुहुन्छ, जे सोच्नुहुन्छ र तपाईंका गोप्य कुराहरू परमेश्‍वरलाई थाहा छ भन्‍ने आत्मज्ञानले तपाईंको जीवनमा कसरी प्रभाव पर्न सक्छ वा पार्नुपर्छ?`