---
title:  परमेश्‍वरको शक्तिको साक्षी
date:   06/11/2025
---

हामीले अध्याय ५मा हेर्‍यौं कि मूर्तिपूजा गर्ने राष्ट्रहरूलाई तिनीहरूका पतित, भ्रष्ट र आतङ्ककारी धार्मिक संस्कारहरूलाई त्यागेर उहाँलाई चिन्‍न परमेश्‍वरले अवसर दिनुभएको थियो। तिनीहरूले त्यसलाई अस्वीकार गरे र तिनीहरूले परमेश्‍वरको न्यायमा सहभागी हुन बाध्य हुनुपरेको थियो।

`पढ्नुहोस्: यहोशू ७:६-९ पढ्नुहोस्। तिनीहरूमाथि परेको विपद्प्रति यहोशूको सुरुको प्रतिक्रिया कस्तो थियो? विशेष गरी यहोशू ७:९मा ध्यान दिनुहोस्। यी शब्दहरूमा के धार्मिक विज्ञान वा थियोलोजी नीति पाइएको छ?`

पहिला हेर्दा यहोशू इस्राएलीहरूले सामना गर्नुपरेको कठिन परिस्थितिप्रति गुनासो व्यक्त गरेका जस्तै देखिन्छ। तिनको गुनासो इस्राएलीहरूले पोखेका यही गुनासोजस्तै थियो, “हामी मिश्रमा मासुका कराहीहरूका वरिपरि बसी अघाउञ्‍जेल खाना खान्थ्यौं। त्यसै बेला हामी परमप्रभुको हातबाट मरेका भएदेखि असल हुनेथियो। तर तपाईंहरूले हामी र हाम्रा यस जम्मै समुदायलाई भोकले मार्न उजाड़-स्थानमा ल्याउनुभएको छ” (प्रस्थान १६:३)।

यहाँ यहोशूले पनि त्यही खालको चित्कार गर्छन्, “हाय! परमप्रभु परमेश्‍वर, तपाईंले यस जातिलाई यर्दन तारेर एमोरीहरूका पन्जामा हाली हामीलाई नाश गर्न किन ल्याउनुभयो? बरु हामी सन्तोष गरेर यर्दन पारि नै रहनेथियौं” (यहोशू ७:७)।

त्यसपछि यस पराजितबाट परमेश्‍वरका नाउँ र इज्जतमाथि हुने ठूलो धक्काप्रति उनी चिन्ता व्यक्त गर्छन्, “कनानीहरू र देशका सबै बासिन्दाहरूले यो सुनेर हामीलाई घेर्नेछन्, र पृथ्वीबाट हाम्रो नाउँ मेटिदिनेछन्। त्यसपछि तपाईंको महान् नाउँको खातिरमा तपाईं के गर्नुहुन्छ?” (यहोशू ७:९)।

इस्राएलप्रति परमेश्‍वरको लक्ष्य के रहेछ भन्‍ने मुख्य विषय यसले प्रकट गर्दछ। परमेश्‍वरका आज्ञा पालन गर्ने इस्राएलका वरिपरि रहेका मूर्तिपूजा गर्ने देशहरूलाई उहाँले आफ्ना जनको निम्ति कस्तो महान् काम गर्नुहुन्छ भनेर परमेश्‍वरले देखाउन चाहनुभएको थियो। यदि राहाबले जस्तो तिनीहरूले उहाँको शक्तिको बारेमा थाहा पाएर उहाँलाई विश्‍वास गरेर उहाँका आज्ञाहरू पालन गरे भने, तिनीहरूका निम्ति पनि परमेश्‍वरले महान् काम गर्नुहुनेछ भनेर तिनीहरूले थाहा पाऊन् भन्‍ने उहाँको चाहना थियो। तर इस्राएलीहरूका बीचमा नराम्रो हुन्थ्यो भने वरिपरिका राष्ट्रहरूले इस्राएलका परमेश्‍वर कमजोर छ र प्रभावकारी छैन भनेर सोच्थे (गन्ती १४:१६; व्यवस्था ९:२८ पनि हेर्नुहोस्)। कनानीहरूका प्रतिरोधलाई उहाँले थाम्न नसक्ने रहेछ भनेर विश्‍वास नगर्ने इस्राएलीहरूले नै देखाइरहेका हुन्थे।

हिब्रूहरूले भूमि कब्जा गर्नुमा धेरै विषय र नीतिहरू समावेश भएका थिए। यसमा परमेश्‍वरको सम्मान र महिमा गरिन्थ्यो। उहाँ नै इस्राएलको निम्ति मात्र होइन, सारा संसारका एक मात्र आशा हुनुहुन्छ भनेर ती इस्राएलीहरूले झल्काइरहनुपर्थ्यो।

`व्यवस्था ४:५-९ पढ्नुहोस्। इस्राएलीहरूले संसारमा दिने गवाही र हामी सेभेन्थ-डे एड्भेन्टिष्टहरूले दिइरहेको साक्षीमा के समानता छ?`