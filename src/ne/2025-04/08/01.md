---
title:  "विश्‍वासका धरोहरहरू वा विशाल बिरहरू: यहोशू र कालेब"
date:   15/11/2025
---

### यस अध्यायको अध्ययनको लागि निम्न पदहरू पढ्नुहोस्

गन्ती १३:६, ३०-३२; यहोशू १४:६-१४; लूका १८:१-५; यहोशू १९:४९-५१; २ कोरन्थी ३:१८; रोमी १२:१, २।

> <p>याद गर्नुपर्ने पद</p>
> “आफ्ना अगुवाहरूको सम्झना राख, जसले परमेश्‍वरको वचन तिमीहरूलाई सुनाए। तिनीहरूका जीवनको परिणामलाई ध्यान देओ, र तिनीहरूका विश्‍वासको अनुकरण गर” (हिब्रू १३:७)।

प्रत्येक बाबुआमालाई थाहा छ कि तिनीहरूका उदाहरणबाट तिनीहरूका छोराछोरीहरू सिक्छन्। होइन त? आफ्ना छोराछोरीहरूले आफ्नो असल चरित्र, स्वभाव र मिजासको सट्टा खराब प्रवृत्तिहरूको पिछा गर्दा कति बाबुआमाहरू विलाप गर्छन्। हाम्रो उमेर जतिसुकै भए तापनि हामीलाई गल्ती गर्न सजिलो छ। ठीक गर्छु भनेर चाहँदा पनि गल्ती गर्न चिप्लिन्छौं। यो हामी पतित मानव प्राणीको प्राकृतिक स्वभाव हो। यसमा पावलले पनि यसरी विलाप गर्छन्: “म के गर्दछु, त्यो बुझ्दिनँ। किनकि म जे चाहन्छु, त्यो गर्दिनँ। तर त्यही गर्दछु, जो म घृणा गर्दछु” (रोमी ७:१५)। यसमा को असहमत हुँदैन होला?

जन्मैदेखि हामी उदाहरणको शक्तिले ढालिरहेका हुन्छौं। जीवनका अत्यन्तै आधारभूत तत्त्वहरू, जस्तै हिँड्नु, कुरा गर्नु, भावनालाई व्यक्त गर्नु आदि हाम्रा नजिक रहेकाहरूका अनुसरण गरेर सिक्छौं। जब हामी हुर्कन्छौं र वयस्क हुन्छौं, अझै पनि हामीलाई नमुना वा मोडेलको आवश्यकता हुन्छ। हामीले हेर्ने व्यक्तिहरू सिद्ध, परिपक्व र सदाबहारै नभए तापनि तिनीहरूमा भएका आत्मिक गुणहरूलाई हामी सराहना गर्छौं र त्यही अनुसरण गर्न चाहन्छौं। तिनीहरू विश्‍वासका लौह पुरुष कसरी भए भनेर हामी सोच्दछौं।

यस अध्यायमा विश्‍वासका दुई बिर वा लौह पुरुषहरूका व्यक्तिगत उदाहरण गहिरिएर हेर्नेछौं। यहोशूको पुस्तकमा रहेको कालेब र यहोशूको बारेमा हामी नियाल्नेछौं। इस्राएलको इतिहासको अत्यन्तै निर्णायक युगमा तिनीहरूका पुस्तामा तिनीहरूले के भूमिका खेलेका थिए जसले गर्दा तिनीहरू धरहराजस्तो खडा भएका थिए?