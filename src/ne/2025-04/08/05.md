---
title:  नम्र बहादुर वा नायक
date:   19/11/2025
---

इस्राएली कुलका मानिसहरूलाई कनान देशका क्षेत्रहरू विभाजन गर्दा तिनीहरूका नाउँका सूची लामो छ। कनान देशलाई पहिला सर्वेक्षण गर्ने यहोशू र कालेबलाई क्षेत्र हातमा पारेर त्यो सूचीको अन्त्य हुन्छ। कालेबले पहिला सम्पत्ति पाउँछन्, अनि यहोशूले अन्तमा पाउँछन्। अहिलेसम्म यहोशूले त्यस भूमिलाई इस्राएलका कुलहरूलाई बाँडेका थिए। अब इस्राएली जनहरूले यहोशूको भाग दिने समय आएको थियो।

`पढ्नुहोस्: यहोशू १९:४९-५१ पढ्नुहोस्। इस्राएलका महान् अगुवाले आफ्नो लागि भूमि अन्तमा बाँडी लिएको अर्थ के हो?`

यहोशूले पाएका सहरको नाम तिम्नथ-सेरह हो। यसमा दुई शब्दहरू छन्। तिम्नथचाहिँ (manah) भन्‍ने हिब्रू भाषाको क्रियापदबाट आएको हो। यसको अर्थ भाग लगाउनु वा गन्‍नु हो। यसको अर्थ क्षेत्र वा भाग हो। दोश्रो शब्द हिब्रू क्रियापद (serach) बाट आएको हो, जसको अर्थ बाँकी भाग वा छोडिएको हो (प्रस्थान २६:१२सँग तुलना गर्नुहोस्)। यहोशूको सहरको नामलाई बाँकी रहेको भाग वा बाँकी रहेको क्षेत्रको रूपमा अनुवाद गर्न सकिन्छ।

बाँकी रहेको भागबाट यहोशूले चुनेका सहरको जुन नाउँ थियो, त्यसले इस्राएलका दोस्रो अगुवाको आदर्श चरित्रलाई प्रकट गर्दछ। पहिला त, सबै मानिसहरूले आफ्नो भाग पाएसम्म उनी पर्खे। अनि यहोशूले घना जनसङ्ख्या र मोहलाग्दो सहरहरूमा एउटा सहर आफ्नो लागि राखेनन्। तर ठीकै सहर वा कडा परिश्रम गरेर मर्मत गर्नुपर्ने सहर उनले रोजेका थिए (यहोशू १९:५०सँग तुलना गर्नुहोस्)।

अझ, तिम्नथ-सेरह सहर शिलोको नजिक थियो। त्यहाँ पवित्रस्थान बनाउने क्षेत्र थियो। यसले यहोशूका हृदयमा के प्राथमिकता थियो भनेर देखाएको थियो। प्रतिज्ञा गरिएको देशमा नयाँ राष्ट्रको उदय भएपछि, त्यस देश सबै कुल र परिवारलाई बाँडिएको थियो। यहोशूले आफ्नो लागि बढी मोहलाग्दो सहर लिँदा कसैको आपत्ति त हुनेथिएन। तैपनि जे अत्यन्तै महत्त्वपूर्ण छ, त्यसलाई मनमा राखेर सरल र सादा जीवन बिताउने यहोशूले प्रतिबद्धता जनाएका थिए। यसले पछि दाऊदले व्यक्त गरेको प्रार्थनालाई प्रतिबिम्बित गर्दछ, “एउटै कुरा म परमप्रभुसँग माग्दछु, मैले खोजेको यही हो, कि जीवनभरि म परमप्रभुको भवनमा रहन पाऊँ, र उहाँको सुन्दरतालाई हेरिरहन पाऊँ, र उहाँको मन्दिरमा उहाँलाई खोज्न सकूँ” (भजनसंग्रह २७:४)।

`यहोशूका मनस्थितिबाट तपाईंले के पाठ सिक्न सक्नुहुन्छ? अहिले नै तपाईंको जीवनमा त्यसलाई कसरी प्रयोग गर्ने?`