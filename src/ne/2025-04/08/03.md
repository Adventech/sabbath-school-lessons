---
title:  मलाई यो पहाडी इलाका दिनुहोस्
date:   17/11/2025
---

`पढ्नुहोस्: यहोशू १४:६-१४; गन्ती १४:२४; गन्ती ३२:१२; व्यवस्था १:३६ र लूका ६:४५ पढ्नुहोस्। कालेब र यहोशूका मनस्थितिलाई तपाईं के भन्‍नुहुन्छ? सारा हृदयले प्रभुको पछि लाग्नु भनेको के हो?`

मोशाबाट परमेश्‍वरले दिनुभएको प्रतिज्ञा कालेबले कहिले पनि बिर्सेनन्: “तर मेरो दास कालेबमा अर्कै आत्मा छ, र त्यसले पूरै रीतिले मेरो अनुसरण गरेको छ। यसैकारण त्यो पसेर आएको देशमा म त्यसलाई लैजानेछु र त्यसका सन्तानले त्यो अधिकार गर्नेछन्” (गन्ती १४:२४)। अब चालीस वर्षपछि, उनले भूमिको बारेमा आफ्नै प्रतिवेदनलाई “आफूले बुझेअनुसारको समाचार” भनेर वर्णन गर्छन् (यहोशू १४:७)। उनको रिपोर्ट उनका विश्‍वासको आधारमा थियो। परमेश्‍वरको अगुवाइ र सहयोगले त्यस भूमिलाई इस्राएलले कब्जा गर्नेछन् भनेर उनले जिकिर गरेका थिए।

दश जना जासुसहरूका रिपोर्टले सारा इस्राएलीहरूलाई त्रसित बनाएका थिए। त्यसको विपरित कालेबले परमेश्‍वरका प्रतिज्ञामाथि पूरा भरोसा राखेका थिए। उहाँको प्रतिबद्धताप्रति उनी ढुक्क भएका थिए। उनले व्यक्त गरेका वचन थियो, “म त पूर्णरूपले परमप्रभु आफ्ना परमेश्‍वरको पछि लागें” (यहोशू १४:८)। र अरू विदेशी देवी-देवताहरूका पछि लागेका र हृदयदेखि परमेश्‍वरलाई पिछा नगरेका अरू मानिसहरूको विपरित, कालेबको हृदय प्रभुमा पूर्ण रूपमा समर्पित थियो।

त्यही भावना पछि दुई पल्ट व्यक्त गरिएको थियो। यसले कालेबका निष्ठा र विश्‍वासलाई जोड दिएको थियो (यहोशू १४:९, १४)। उनको आफ्नै चरित्रको विषयमा उनको व्याख्याचाहिँ प्रभुले व्यक्त गर्नुभएको उनमा भएको “अर्कै आत्मा”-सँग तालमेल छ (गन्ती १४:२४)। कालेब र अरू दश जासुसहरूका बीचमा भिन्‍नता भएको त्यसले देखाएको थियो। उहाँ र उहाँको कामप्रति हृदय पूर्ण रूपमा समर्पित भएका र उहाँको काममा पूरै अघि लाग्ने मानिसहरूद्वारा परमेश्‍वरले के पूरा गर्न सक्नुहुन्छ भन्‍ने कुराको लागि ८४ वर्षको उमेरमा पनि उनी उदाहरण भइरहेका थिए।

परमेश्‍वरका प्रतिज्ञाहरूप्रति दाबी गर्ने र विश्‍वासद्वारा टेक्ने भूमिका अनुपातमा प्रत्येक कुलले भूमिलाई बिस्तारै कब्जा गर्नेछ भनेर कालेबलाई थाहा थियो। परमेश्‍वरका प्रतिज्ञाहरू आफै पूरा हुन्छन् भन्‍ने छैन। हामीले इच्छा गरे पनि नगरे पनि ती प्रतिज्ञाहरू पूरा हुन्छन् भन्‍ने छैन। तर विश्‍वासद्वारा सक्रिय भयौं भने ती प्रतिज्ञाहरू पूरा हुन्छन्। हिब्रू भाषामा —ulay, वा “हुन सक्छ” भन्‍ने शब्द यहोशू १४:१२मा उल्लेख गरिएको जस्तै कहिलेकाहीँ डर र शङ्कालाई व्यक्त गर्न सक्छ, तर प्रायः जसो यसले कुनै सकरात्मक कुरा हुने अपेक्षा वा आशा जनाउँदछ (उत्पत्ति १६:२; गन्ती २२:६, ११; गन्ती २३:३)।

कालेबले यहोशू १४:१२मा व्यक्त गरेका वचन सराहनीय र उदाहरणीय छ: “यसकारण अब यो पहाड़ी देश मलाई दिनुहोस्, जसको बारेमा परमप्रभुले त्यस दिन भन्‍नुभएको थियो। त्यहाँ अनाकीहरू रहन्छन्, उनीहरूका ठूला-ठूला गढ़ भएका सहरहरू छन् भन्‍ने तपाईंले त्यस बेला सुन्‍नुभएकै थियो। परमप्रभुको सहायताद्वारा उहाँको वचनअनुसार म उनीहरूलाई धपाउनेछु।”

`के-के सानातिना सम्झौताहरूले परमेश्‍वरको पूरै पछि लाग्नबाट बाधा दिन्छन्?`