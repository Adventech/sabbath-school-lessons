---
title:  थप जानकारी
date:   19/12/2025
---

एलेन जी. ह्वाइट, पाट्रियार्क्स एण्ड प्रोफेटस, पृ. ५२१, ५२२, “द लास्ट वर्डस् अभ जोशुवा” भन्‍ने अध्याय पढ्नुहोस्।

“परमेश्‍वरको प्रेम यति महान् छ कि सानातिना पाप वा गलत व्यवहारप्रति उहाँले आँखा चिम्लनुहुन्छ भनेर विश्‍वासिलो देखिने तर भ्रामक हुने सन्देश विभिन्‍न माध्यमहरूद्वारा शैतानले प्रचार गरिएको छ। उसले भन्छ कि परमेश्‍वरको वचनका धम्कीहरूले उहाँको नैतिक सरकारमा एक निश्‍चित उद्देश्य पूरा गर्ने भए तापनि, ती कहिल्यै वास्तविक रूपमा पूरा हुनेछैनन्। तर परमेश्‍वरले गर्नुभएका सबै कारोबारमा उहाँले उहाँका जनहरूसँग धार्मिक नीतिहरूलाई प्रयोग गरेर पापको सत्य स्वभावलाई प्रकट गर्नुभएको छ। सानातिनो पाप नै किन नहून्, यसले मानिसलाई दयनीय परिस्थितिमा पारेर अनाहकमा मृत्यु निम्त्याउँछ भनेर बाइबलमा उल्लेख गरिएका कहानीहरूबाट प्रकट गरिन्छ। पापलाई विनासर्त क्षमा दिने नीति परमेश्‍वरको कहिले पनि थिएन न त हुने नै छ। यदि मानिसलाई पापमै रहेर वा रमाएर बस्ने स्थितिमा क्षमा दिइन्छ भने परमेश्‍वरका धार्मिकता, न्यायका नीतिहरूको औचित्य समाप्त भएको देखिन्थ्यो। तर परमेश्‍वरको राज्यको जग नै धार्मिकता र न्यायका नीतिहरू हुन्। ती नीतिहरू अपनाएनन् भने, पतित नभएका सारा जगत् नै आतङ्कले भरिनेछ। परमेश्‍वरले सफासँग पापका नतिजाहरूलाई औँल्याउनुभएको छ। यदि पापका नतिजाको विषयमा दिइएका चेतावनीहरू सत्य नभएका भए, उहाँका प्रतिज्ञाहरू पूरा हुनेछन् भनेर हामी कसरी निश्‍चित हुनेछौं र? न्यायलाई पन्छाएर उदारता वा दया हुने नीतिचाहिँ उदार हुने होइन तर कमजोरी हो र निष्ठुर हुनु हो।

“सारा सृष्टिलाई जीवन दिने परमेश्‍वर नै हुनुहुन्छ। सुरुदेखि नै उहाँका नीति वा व्यवस्थाहरू जीवन दिन स्थापित भएका थिए। तर परमेश्‍वरले कायम गर्नुभएको व्यवस्थित जीवनलाई पापले टुक्राइदियो र असामञ्‍जस, लफडा, मतभेद र विवादलाई भित्रायो। जबसम्म यस विश्‍वमा पाप रहन्छ, चाहे सानो वा ठूलो किन नहोस्, दुःख, कष्ट, पीडा, अन्याय, अत्याचार र मृत्यु रोकिनेछैन। त्यसबाट उम्किने केवल एउटै उपाय वा आशा छ, त्यो हो येशू ख्रीष्ट जसले हाम्रो निम्ति पापको श्रापलाई बोक्नुभयो र व्यक्तिगत रूपमा अनुभव गरेर पापका भयानक नतिजाहरूबाट हामीलाई स्वतन्त्र गर्नुभयो।”–एलेन जी. ह्वाइट, पाट्रियार्क्स एण्ड प्रोफेटस, पृ. ५२२।

**छलफलको लागि प्रश्‍नहरू:**

`तपाईंकै जीवनमा परमेश्‍वरका विश्‍वसनीयतालाई समीक्षा गर्नुहोस्। तपाईंले के औँल्याउन सक्नुहुन्छ? फेरि तपाईंले आशा गर्नुभएका, अपेक्षा र प्रार्थना गर्नुभएका अनुसार सबै ठीक भएन भने त्यसको जवाफ तपाईंले कसरी दिने? कतपय समयमा तपाईंले दाबी गर्नुभएका प्रतिज्ञाहरू मौन रहेको पाउनुहुन्छ, त्यस बेला तपाईंले के गर्ने?`

`परमेश्‍वरका क्रोधको बारेमा चिन्तन गर्नुहोस्। परमेश्‍वरको क्रोध सुसमाचारको भाग हो भनेर तपाईंले कसरी प्रस्तुत गर्न सक्नुहुन्छ?`

`अविश्‍वासीहरूसँग जुवा बोक्नु कतिको खतरा रहेछ भनेर यस अध्यायले तपाईंलाई कसरी सिकाएको छ? मानिसहरूसँग घुलमिल गर्ने र तिनीहरूको हित खोज्ने चाहनामा लाग्दै बाइबलमा उल्लेख गरिएका नीति र सिद्धान्तले तोकिएका सिमानाहरूभित्र कसरी रहने?`

`परमेश्‍वरसँग हृदयदेखि नै टाँसिएर बस्न रोक्ने केही बाधाहरू के-के छन्?`