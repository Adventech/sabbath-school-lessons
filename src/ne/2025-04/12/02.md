---
title:  सबै पूरा भयो
date:   14/12/2025
---

`कसरी: यहोशू २१:४३-४५मा यहोशूले परमेश्‍वरको चित्रण कसरी गरेका छन्? उनका ती वचनहरूलाई ऐतिहासिक प्रतिज्ञा गरिएको देशको लागि मात्र होइन, हाम्रै मुक्तिको वास्तविकताको लागि कसरी लागू हुन सकिन्छ? (२ तिमोथी २:११-१३)।`

यहोशूको पुस्तकको समापन र थियोलोजिकल वा धर्मविज्ञानको सारांश यी पदहरूमा उल्लेख गरिएको छ। यहोशूको पुस्तक भरिका मुख्य विषयवस्तुहरू यसमा उल्लेख गरिएका छन्: यह्वेको करारको बफादारीता। उहाँ आफूले गर्नुभएका प्रतिज्ञा र सर्तहरू पूरा गर्नुहुन्छ। यस सानो अंशमा सारा पुस्तकको विषयसूचिलाई सारांशको रूपमा प्रस्तुत गरिएको छ। यहोशू २१:४३मा जग्गालाई भाग लगाइएको र त्यसमा बसोबास गरिएको उल्लेख गरिएको छ (यहोशू अध्याय १३-२१)। यहोशू २१:४४मा शत्रुहरूमाथि विजय भएको र भूमिलाई कब्जा गरिएको उल्लेख गरिएको छ (यहोशू १-१२)। यी सबै परमेश्‍वरका बफादारीताको ऐनाले हेरिएको छ। परमेश्‍वरले दिनुभएको वचनप्रति उहाँ बफादार हुनुभएकोले मात्र तिनीहरू शत्रुहरूमाथि विजय गरेर भूमि पाए भनेर तिनीहरूले दाबी गर्न सके भन्‍ने कुरालाई इस्राएलीहरूले सधैँ सम्झिरहनु आवश्यक छ।

उहाँले सबै भूमि दिनुभयो (यहोशू २१:४३) र सबै तिनीहरूका शत्रुहरूलाई तिनीहरूका हातमा पार्नुभयो (यहोशू २१:४४)। उहाँले शपथ खानुभएकै अनुसार ती सबै भएका थिए (यहोशू २१:४४)। सबै पूरा भएको थियो (यहोशू २१:४५)। त्यसमा “सबै” वा हिब्रूमा कोल छ पल्ट तीन पदहरूमा (यहोशू २१:४३-४५) उल्लेख गरिएको छ। कनान देश यह्वेका उपहार थियो, र त्यसलाई कब्जा गर्ने श्रेय इस्राएलीहरूले लिन सक्दैनन्। प्रभुले नै शपथ खानुभएको अनुसार शत्रुहरूका हातबाट त्यो देश तिनीहरूलाई दिइएको थिो।

इस्राएलका सबै सफलताको श्रेय परमेश्‍वरका अग्रसरता र विश्‍वसनीयतामा थियो। हाम्रो मुक्तिको मामिलामा पनि त्यही सत्य हो: “किनभने अनुग्रहबाट विश्‍वासद्वारा तिमीहरूले उद्धार पाएका छौ– र यो तिमीहरू आफैबाट होइन, यो त परमेश्‍वरको वरदान हो–कर्महरूद्वारा होइन, नत्रता मानिसले घमण्ड गर्नेछ” (एफिसी २:८-९)।

परमेश्‍वरले आफ्नो वचनप्रति कतिबद्ध हुनुभएको मामिलामा पावलले यो पनि लेखेका थिए, “यो भनाइ निश्‍चित छ, यदि हामी उहाँसँग मरेका छौं भने, हामी पनि उहाँसँगै जिउनेछौं, हामीले सह्यौं भने हामी पनि उहाँसँगै राज्य गर्नेछौं, हामीले उहाँलाई इन्कार गर्‍यौं भने, उहाँले पनि हामीलाई इन्कार गर्नुहुनेछ, हामी अविश्‍वासी छौं भने, उहाँ विश्‍वासयोग्य रहनुहुनेछ, किनकि उहाँले आफैलाई इन्कार गर्न सक्नुहुन्‍न” (२ तिमोथी २:११-१३)।

`परमेश्‍वरले प्रतिज्ञा गर्नुभएको अनुसार उहाँले पूरा गर्न बफादारी अपनाउनुभएकोमा भविष्यका प्रतिज्ञाहरू पनि असफल हुनेछैनन् भनेर हामी कसरी आश्‍वस्त हुने? (हेर्नुहोस् १ कोरन्थी १०:१३ र २ कोरन्थी १:१८-२०)।`