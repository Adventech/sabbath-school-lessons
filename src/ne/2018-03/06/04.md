---
title:  पवित्र आत्माको बरदान
date:   07/08/2018
---

सुरूको चर्चले निर्णायक क्षण अनुभव गरेको प्रेरित १०:४४-४८ ले यसरी बताउँदछ, "४४ (कर्नेलियस र उनीसँग जम्मा भएका मानिसहरूलाई) पत्रुसले यी कुरा बोल्दाबोल्दै वचन सुन्ने सबैमाथि पवित्र आत्मा ओर्लनुभयो। ४५ अन्यजातिहरूमाथि पनि पवित्र आत्माको वरदान खन्याइएको देखेर पत्रुसको साथमा आउने यहूदी विश्वासीहरू आश्चर्यचकित भए। ४६ किनकि अन्य भाषामा बोलेर तिनीहरूले परमेश्वरको प्रशंसा गरिरहेका उनीहरूले सुने। तब पत्रुसले भने, ४७ “हामीझैँ पवित्र आत्मा पाउने यिनीहरूलाई पानीको बप्तिस्मा हुनदेखि कसले मनाही गर्न सक्छ?” ४८ अनि तिनले तिनीहरूलाई येशू ख्रीष्टको नाउँमा बप्तिस्मा दिनू भनी आज्ञा गरे। तब तिनीहरूले पत्रुसलाई केही दिन त्यहीँ रहनुहोस् भनी अनुरोध गरे।" प्रेरितहरूमध्ये एक जनाले अयहूदी वा खतना नगरेका अन्य जातिहरूको बीचमा सुसमाचार प्रचार गरिएको यो प्रथम पटक थियो। ग्रीक र रोमी सभ्यतामा हुर्केका हेलनिस्टिक यहूदीहरू, प्रेरितहरू र अरू यहूदीहरू अन्य जाति वा अयहूदीहरूलाई चर्चमा हुल्ने मनस्थितिमा थिएनन्। येशू त केवल इस्राएलको वा यहूदीहरूको मात्र मसीह हुनुभएकोले उहाँको बारेमा सुसमाचार केवल नजिक होस् वा टाढा होस् केवल यहूदीहरूलाई सुनाउनु पर्छ भनेर सुरूका ती चेलाहरूले जिकिर गरेका थिए। यदि कोही अयहूदी वा अन्य जातिले येशूलाई ग्रहण गर्न चाहन्छ भने त्यो मानिस पहिले आफ्नो धर्म, संस्कार वा आस्था परिवर्तन गरेर पहिला यहूदीको संस्कारमा घुस्नुपर्छ अनि मात्र येशूका विश्वासीहरूको बीचमा उसलाई हुल्न सकिन्छ भन्ने येशूलाई विश्वास गर्ने यहूदीहरूले विश्वास गरेका थिए। अर्थात् यदि अरू कोही जात वा अयहूदी इसाई हुन चाहन्छ भने पहिला ऊ यहूदी हुनुपर्छ अनिमात्र इसाई हुनसक्छ भन्ने मानसिकतामा यहूदी इसाईहरू थिए। यहूदी इसाईहरूमा भएको येशूनीतिको बिपरित मानसिकताको परिवर्तन गर्नु आवश्यक थियो। 

कर्नेलियस र त्यहाँ उपस्थित भएका श्रोताहरूमा पवित्र आत्मा खन्याइँदा तिनीहरूले पनि अन्य भाषा बोल्न थालेका थिए। जब तिनीहरूमाथि पनि पवित्र आत्मा आउनुभयो तब आश्चर्यचकित भएका चेलाहरूको बीचमा यो स्पष्ट महसुस भयो कि परमेश्वरले पक्षपात गर्नुहुन्न। मुक्ति दुवै यहूदी र अयहूदी वा अन्य जातिहरूको निम्ति पनि हो र परमेश्वरको सामु सबै जना बराबर छन् भनेर मुक्ति भनेको केवल यहूदीको निम्तिमात्र हो भनेर जिकिर गर्ने येशूका चेलाहरू लगाएत अरू यहूदीहरूले पनि बुझ्न वाध्य भएका थिए।

`पाश्चिमी देश रोमका कर्नेनियस र उनका घरानाहरूलाई (गोरा जाति हुनुपर्छ) सुसमाचार सुनाइएको खबर पत्रुसले यरुशलेम चर्चलाई सुनाउँदा येशू केवल यहूदीहरूको मात्र मसीह हुनुहुन्छ भनेर जिकिर गर्ने मध्यपूर्व एशियामा रहेको यरुशलेम चर्चका विश्वासीहरूको प्रतिक्रिया कस्तो थियो? हेर्नुहोस् प्रेरित ११:१-१८ "१ यहूदियामा हुने प्रेरित र भाइहरूले अन्यजातिहरूले पनि परमेश्वरको वचन ग्रहण गरेछन् भन्ने सुने। २ जब पत्रुस यरूशलेममा आए, तब खतना गर्नेहरूको दलले तिनीसित यसो भन्दै तिनको आलोचना गरे, ३ “खतना नलिने मानिसहरूकहाँ गएर तिनीहरूसँग तपाईंले किन खानपान गर्नुभयो?”  ४ तब पत्रुसले क्रमैसँग तिनीहरूलाई व्याख्या दिन थाले: ५ “म योप्पा सहरमा प्रार्थना गर्दैथिएँ, र ध्यान-मग्न थिए, तब एउटा ठूलो तन्नाजस्तो चार कुनामा समाती तल झरिराखेको केही थोक मैले दर्शनमा देखें, र त्यो मकहाँ आयो। ६ मैले नियालेर हेर्दा त्यहाँ पृथ्वीका जनावर र जङ्गली पशुहरू, घस्रने जन्तु र आकाशका चराचुरुङ्गीहरू देखें। ७ मलाई यसो भनेको एउटा आवाज मैले सुनें, ‘पत्रुस उठ, र मारेर खाऊ।’  ८ “तर मैले भनें, ‘होइन प्रभु, कुनै अपवित्र अथवा अशुद्ध कुरो मेरो मुखमा कहिल्यै परेको छैन।’  ९ “तर त्यस आवाजले दोस्रो पल्ट स्वर्गबाट मलाई भन्यो, ‘जे परमेश्वरले शुद्ध गर्नुभएको छ त्यसलाई तिमी अपवित्र नभन।’ १० तीन पल्ट त्यस्तै भयो, र ती सबै फेरि स्वर्गमा लगिए। ११ “त्यति नै बेला कैसरियाबाट मकहाँ पठाइएका तीन जना मानिसहरू हामी बसेको घरमा आइपुगे। १२ नहिचकिचाई तिनीहरूका साथमा जान मलाई पवित्र आत्माले भन्नुभयो। यी छ जना भाइहरू पनि मेरो साथ लागेका थिए, र हामी त्यस मानिसको घरमा पस्यौं। १३ उनले हामीलाई बताए, कि एउटा स्वर्गदूत उनको घरमा उभिएर यसो भनिरहेका उनले देखे, ‘योप्पामा मान्छे पठाएर पत्रुस भनिने सिमोनलाई बोलाइपठाऊ। १४ उनले तिमीलाई वचन सुनाउनेछन्, जसद्वारा तिमीले उद्धार पाउनेछौ– तिमी र तिम्रा सारा परिवारले।’  १५ “जब मैले बोल्न थालें, तब सुरुमा हामीमाथि ओर्लनुभएकोजस्तै पवित्र आत्मा तिनीहरूमाथि पनि ओर्लनुभयो। १६ तब प्रभुले भन्नुभएको त्यो वचन मलाई याद भयो, ‘यूहन्नाले त पानीले बप्तिस्मा दिए, तर पवित्र आत्मामा तिमीहरूको बप्तिस्मा हुनेछ।’ १७ प्रभु येशू ख्रीष्टमाथि विश्वास गर्दा परमेश्वरले हामीलाई जुन वरदान दिनुभयो, तिनीहरूलाई पनि त्यही वरदान दिनुभएपछि परमेश्वरलाई रोक्न सक्ने म को हुँ र?”  १८ यी कुरा सुनेपछि तिनीहरू चूप भए, र यसो भन्दै तिनीहरूले परमेश्वरको महिमा गरे, “अब त परमेश्वरले अन्यजातिहरूलाई पनि जीवनको निम्ति पश्चात्ताप दिनुभएछ।”` 

जब यहूदी धर्ममा कट्टर भएर जन्मिएका र हुर्केका यहूदी इसाईहरूले अन्यजाति वा खतना नगरेका जातिहरूको बीचमा गएर पत्रुसले खानपिन गरे  भन्ने खबर थाहा पाए तब अरू जातिप्रति पूर्वाग्रहले ग्रसित ती विश्वासीहरूले पत्रुसको घोर आलोचना गरे। ती इसाई भनाउँदाहरू नै किन नहुन् तिनीहरूले आफ्ना यहूदी धर्म, विधि र संस्कारप्रति बढी चासो देखाएर कर्नेलियस र उनका परिवारले पाएको मुक्तिको वास्ता गरेका थिएनन्। यदि चर्चबाटै यहूदी धर्मको संस्कार र संस्कृतिलाई तोड्न थालियो भने यहूदी धर्मकै नाश हुन्छ भनेर ती यहूदी इसाईहरूले ठानेका थिए। यसले गर्दा जुन आरोपले स्तिफनसको मृत्यु भयो त्यही आरोप यहूदी जनताहरूले पनि तिनीहरूलाई लाद्नेछन् भनेर तिनीहरू त्रसित भएका थिए।

"येशूको चर्चमा एकदम नयाँ पक्ष भित्रिएर काम गर्नुपर्ने समय आइपुगेको थियो। अरू जाति वा अयहूदीहरूको निम्ति धेरैजसो यहूदी जातका इसाईहरूले थुनेका ढोका अब पूर्णरूपमा खुला भएको थियो। अब अयहूदी जातिले जब सुसमाचारलाई ग्रहण गरे तब तिनीहरूले पनि यहूदी चेलाहरूको बराबरीमा भएको मान्यता पाएका थिए। तिनीहरूलाई खतना गर्ने वा अरू यहूदी विधिहरू पालन गर्नुपर्ने वाध्यता लादिएको थिएन।"-एलेन जी ह्वाइट, द आक्टस अभ आपोस्टलस्, पृ. १३६बाट रूपान्तरित।

पेन्टिकोस्टमा जस्तै कर्नेलियस र उनका परिवारले पनि तिनीहरूलाई पहिला थाहा नभएको अन्य भाषा बोलेका थिए। तर तिनीहरूले उत्तेजित भएर बरबराउने बोलि निकालेका थिएनन्। फरकचाहीँ यो थियो कि जब पेन्टिकोस्टको समयमा चेलाहरूमा पवित्र आत्मा खन्याइए र अन्य भाषा बोल्न थाले त्यो बरदानले संसारको बिभिन्न कुनाहरूबाट आएका यहूदीहरूले आआफ्नै भाषामा बुझेका थिए र जसको फलस्वरुप विश्वव्यापीरूपमा चर्चको स्थापना हुन गएको थियो। तर कर्नेलियसको मामिलामा जब पवित्र आत्मा आउनुभयो तब अन्य जातिको बीचमा पनि परमेश्वरको अनुग्रहले काम गरिरहनुभएको थियो भन्ने कुरालाई अनुमोदन गरिएको थियो।