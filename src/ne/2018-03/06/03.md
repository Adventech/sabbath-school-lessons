---
title:  कर्नेलियसको घरमा
date:   06/08/2018
---

योप्पामा साइमन नाउँ गरेको छालाको व्यापारीसँग केही समय घरपाहुना भएर बसेका थिए (प्रेरित ९:४३)। त्यसैसमय करिब २५ माइल वा ४० किलोमिटर परमेश्वर कैसरिया भन्ने शहरमा एक जना रोमी सिपाहीँहरूको कप्तान वा हाकिम कर्नेनियस बस्दथे। उनी सय सिपाहीँहरूका हाकिम थिए। (उनी पश्चिमी देश रोम देशको गोरा जातिको हुनुपर्दछ)। उनी र उनका घर परिवारले परमप्रभु परमेश्वरलाई विश्वास गर्दथे र उहाँका परमभक्तहरू थिए। तिनीहरूले औपचारिक रूपमा यहूदी धर्म अपनाएका त थिएनन्। त्यसको अर्थ उनी खतना नगरिएका अयहूदी थिए। उनलाई परमेश्वरले एक दर्शन दिनुभयो। त्यसमा परमेश्वरले पत्रुसलाई लिएर आउन योप्पामा केही मानिसहरूलाई पठाउन अह्राउनुभएको थियो (प्रेरित १०:१-८)।

`प्रेरित १०:१-४३ पढ्नुहोस्। त्यहाँ पत्रुसले देखेका दर्शन र त्यसको अर्थलाई उनले कसरी लिए भनेर उल्लेख गरिएको छ। यसमा लेखिएको सम्पूर्ण विवरणबाट हामीले के सिक्न सक्दछौँ? हेर्नुहोस् "१ कैसरियामा कर्नेलियस नाउँका एक जना मानिस थिए, जो इटालिया भन्ने पल्टनका एक कप्तान थिए। २ तिनी ईश्वरभक्त थिए, र तिनी र तिनको सारा परिवारले परमेश्वरको भय मान्थे। तिनले मानिसहरूलाई उदारतासाथ दान दिई परमेश्वरलाई सधैँ प्रार्थना गर्थे। ३ तिनले दिउँसो तीन बजेतिर दर्शनमा स्पष्ट रूपले परमेश्वरका एउटा स्वर्गदूत आफूतर्फ आएर यसो भनिरहेका सुने, “कर्नेलियस!”  ४ भयभीत भएर तिनले उनलाई नियालेर हेरे र भने, “प्रभु, भन्नुहोस्।” अनि उनले तिनलाई भने, “तिम्रा प्रार्थना र गरीबहरूलाई दिएका दान सम्झनाको रूपमा परमेश्वरको सामने पुगेका छन्। ५ अब मानिसहरूलाई योप्पामा पठाऊ, र पत्रुस भनिने सिमोनलाई बोलाइपठाऊ। ६ तिनी चर्मकार सिमोनकहाँ बसेका छन्, जसको घर समुद्रको किनारमा छ।”  ७ जब तिनीसँग बोल्ने स्वर्गदूत बिदा भए, तब तिनले आफ्ना नोकरहरूमध्ये दुई जना र निरन्तर तिनको सेवा-टहल गर्ने एक जना भक्त सिपाहीलाई बोलाए, ८ र तिनीहरूलाई सबै कुरा बताएर योप्पामा पठाए। ९ भोलिपल्ट तिनीहरू आफ्नो यात्रामा त्यस सहरको नजिक आइपुग्दा, दिउँसो बाह्र बजेतिर पत्रुसचाहिँ प्रार्थना गर्न घरको कौसीमा उक्ले। १० तिनी भोकाए, र तिनले केही खाने मन गरे, तर अरूहरूले भोजन तयार गरिरहेको बेला तिनी ध्यान-मग्न भए। ११ तिनले स्वर्ग उघ्रेको र त्यहाँबाट चारै कुनामा बाँधिएको तन्नाजस्तो केही पृथ्वीतिर झरिरहेको देखे। १२ त्यस तन्नामा पृथ्वीका सबै किसिमका चारखुट्टे जनावर र घस्रने प्राणी र आकाशका चराचुरुङ्गीहरू थिए। १३ तब तिनले एउटा आवाज सुने, “ए पत्रुस उठ, र मारेर खाऊ।”  १४ तर पत्रुसले भने, “होइन प्रभु, किनभने मैले कहिल्यै केही अपवित्र वा अशुद्ध थोक खाएको छैनँ।”  १५ त्यो आवाज फेरि दोस्रो पल्ट तिनले सुने, “परमेश्वरले जे शुद्ध गर्नुभएको छ त्यसलाई तिमी अपवित्र नठान।”  १६ तीन पल्टसम्म यस्तो भयो, र तुरुन्तै त्यो तन्ना स्वर्गतिर लगियो। १७ जब पत्रुस आफूले देखेको यो दर्शनको अर्थ के होला भनेर मनमनै अन्योलमा परेका थिए, त्यति नै बेला कर्नेलियसले पठाएका मानिसहरू सिमोनको घर खोज्दै ढोका अगाडि खड़ा भए, १८ “पत्रुस भनिने सिमोन यहाँ बसेका छन् कि?” भनी उच्च सोरमा सोधे। १९ जब पत्रुस दर्शनको विषयमा विचार गरिरहेका थिए तब पवित्र आत्माले तिनलाई भन्नुभयो, “हेर, तीन जना मानिसले तिमीलाई खोज्दैछन्। २० उठ, र तल जाऊ, र नहिचकिचाईकन तिनीहरूका साथ लाग, किनभने तिनीहरूलाई मैले पठाएको हुँ।”  २१ तब पत्रुस ओर्ले, र ती मानिसहरूकहाँ गएर भने, “हेर, तिमीहरूले खोजेको मानिस मै हुँ। तिमीहरू यहाँ आएको कारण के हो?”  २२ तिनीहरूले भने, “एक जना कप्तान कर्नेलियस, जो सोझा र परमेश्वरसँग डराउने र सारा यहूदी जातिबाट सम्मान पाएका व्यक्ति हुनुहुन्छ, तपाईंलाई उहाँको घरमा बोलाइपठाउने र तपाईंबाट सन्देश सुन्नू भनी एउटा पवित्र स्वर्गदूतबाट उहाँलाई आदेश मिलेको छ। २३ तब तिनले तिनीहरूलाई भित्र बोलाएर तिनीहरूको सत्कार गरे। भोलिपल्ट पत्रुस उठेर तिनीहरूसँग गए, र योप्पाका कतिपय भाइहरू तिनको साथ लागे। २४ पर्सिपल्ट तिनीहरू कैसरिया पुगे। आफ्ना कुटुम्बहरू र घनिष्ठ मित्रहरूलाई बोलाएर जम्मा गरी कर्नेलियस तिनीहरूको बाटो हेरिरहेका थिए। २५ जब पत्रुस भित्र आए तब कर्नेलियसले तिनीसँग भेट गरी तिनका पाउ परी दण्डवत् गरे। २६ तर पत्रुसले उनलाई यसो भन्दै उठाए, “उठ्नुहोस्, म आफै पनि त मानिस नै हुँ।”  २७ तब तिनी उनीसँग कुरा गर्दै घरभित्र गए, र त्यहाँ तिनले धेरै जना जम्मा भएका भेट्टाए। २८ तब पत्रुसले तिनीहरूलाई भने, “अरू जातिसँग सङ्गत गर्नु, अथवा तिनीहरूलाई भेटघाट गर्नु एक यहूदीको लागि कति अनुचित हो भन्ने कुरा तपाईंहरूलाई थाहै छ, तापनि परमेश्वरले मलाई कुनै मानिसलाई अपवित्र अथवा अशुद्ध नठान्नू भनी देखाउनुभएको छ। २९ यसैकारण डाक्ने बित्तिकै केही आपत्ति नजनाई म तपाईंहरूकहाँ आएँ। तपाईंहरूले मलाई किन डाक्नुभयो? अब भन्नुहोस्।”  ३० तब कर्नेलियसले भने, “चार दिनअघि प्राय: यही समय घरमा म तीन बजेको प्रार्थना गरिरहेको थिएँ, तब चहकिलो पोशाक पहिरेका एक जना मानिस मेरो सामुन्ने खड़ा भए, ३१ र भने, ‘कर्नेलियस, परमेश्वरको सामुन्ने तिम्रो प्रार्थनाको सुनुवाइ भएको छ, र तिमीले गरीबहरूलाई दिएका दानको सम्झना भएको छ। ३२ यसकारण योप्पामा मान्छे पठाएर पत्रुस भनिने सिमोनलाई बोलाइपठाऊ । तिनी समुद्रको किनारमा चर्मकार सिमोनको घरमा बसेका छन्।’ ३३ तब मैले तुरुन्तै तपाईंकहाँ मानिस पठाएँ, र तपाईं कृपापूर्वक आउनुभयो। अब प्रभुबाट तपाईंलाई आज्ञा भएका सबै कुराहरू सुन्न हामी सबै परमेश्वरको सामुन्ने यहाँ उपस्थित छौं।”  ३४ तब पत्रुसले बोल्न थाले, “साँच्ची नै म देख्तछु, कि परमेश्वरले पक्षपात गर्नुहुन्न, ३५ तर हरेक जातिमा जो उहासँग डराउँछ, र उचित काम गर्छ, त्यो उहाँको सामुन्ने ग्रहणयोग्य हुन्छ। ३६ परमेश्वरले इस्राएलीहरूलाई पठाउनुभएको सन्देश, अर्थात् ख्रीष्टद्वारा प्रचार गरिएको शान्तिको सुसमाचार तपाईंहरूलाई थाहा छ। (उहाँ नै सबैका प्रभु हुनुहुन्छ।) ३७ यूहन्नाले प्रचार गरेको बप्तिस्मापछि, गालीलदेखि सुरु गरेर सारा यहूदियाभरि प्रचार गरिएको वचन यही हो, ३८ कि परमेश्वरले नासरतका येशूलाई पवित्र आत्मा र शक्तिले अभिषेक गर्नुभयो। उहाँ सुकर्म गर्दै र दियाबलसबाट पेलिएकाहरूलाई निको पार्दै हिँड्नुभयो, किनकि परमेश्वर उहाँको साथमा हुनुहुन्थ्यो।  ३९ “अनि उहाँले यहूदीहरूको देशमा र यरूशलेममा गर्नुभएका सबै कुराका हामी साक्षी हौं। उहाँलाई तिनीहरूले काठमा झुण्ड्याएर पनि मारे। ४० उहाँलाई नै परमेश्वरले तेस्रो दिनमा जीवित पारी उठाउनुभयो, र उहाँलाई प्रकट गराउनुभयो, ४१ सबै मानिसलाई होइन, तर हामी जसलाई परमेश्वरले साक्षीको रूपमा छान्नुभयो, र उहाँ मृतकबाट जीवित हुनुभएपछि हामीले उहाँसँग खानपान गर्यौं। ४२ उहाँले हामीलाई जनतामा प्रचार गर्न, र उहाँ जीवित र मृतकहरूका न्यायकर्ता हुनलाई परमेश्वरद्वारा नियुक्त हुनुभएको व्यक्ति हुनुहुन्छ भन्ने गवाही दिनलाई आज्ञा गर्नुभएको छ। ४३ सबै अगमवक्ताहरूले उहाँको गवाही दिएका छन्, कि उहाँमाथि विश्वास गर्ने प्रत्येकले उहाँको नाउँद्वारा पाप-क्षमा पाउँछ।”`  

पत्रुसले देखेको दर्शन शुद्ध अशुद्ध खाना आदिको बारेमा होइन तर मानिसहरूको बारेमा हो भन्ने जान्नु अत्यन्त जरुरी छ। हो दिउँसो पख थियो। खाना पाक्दै गर्दा उनी कौसीमा गएर प्रार्थना गर्दै थिए। पत्रुस भोकाएका थिए नै। तर पत्रुसले एउटा दर्शन देखे। त्यसमा अनेकौँ अशुद्ध जनावरहरू तन्नामा राखिएर पत्रुसको सामु ओर्हालिएको थियो। अनि एउटा आवाजले तिनीहरूलाई मारेर खाऊ भनेर अह्राउनुभयो। त्यस दर्शनले शुद्ध वा अशुद्ध पशुहरूको बीचमा भएका भिन्नता हरायो भन्न खोजिएको होइन तर सुसमाचारको बिशेषतामा के सम्मिलित भएको थियो सो उनलाई प्रष्ट पार्न देखाइएको थियो।

आफ्नो यहूदी जात वा रंङ्गमा पत्रुसले गौरब गरेका थिए। अरू जाति वा यहूदी भन्दा बाहिरका जातिहरू उनको निम्ति अछुत जाति र तिनीहरूदेखि पर बस्ने मनस्थितिमा पत्रुस थिए। कर्नेलियसको घरमा आफू गए र तिनीहरूलाई सङ्गति दिएमा आफू अशुद्ध वा अपवित्र हुने कुरामा उनी निश्चित थिए। अन्य जातिसँग हेलमेल भयो भने आफू अशुद्ध हुँदा आफू मन्दिरमा जान अयोग्य हुने र परमेश्वरको सामु उभिन पनि नसक्ने भन्ने पूर्वाग्रही मनस्थितिले पत्रुस ग्रसित थिए। त्यसैले गर्दा यहूदीया वा वरपर रहेका अन्य जाति (म्लेच्छ भनेर सम्बोधन गरिने) वा खतना नगरिएकाहरूसँग प्रथम शताब्दीका यहूदीहरू सङ्गत गर्दैनथे।

त्यसबेलामा त्यस किसिमको पूर्वाग्रहले ग्रसित भएको धार्मिक दर्शन वा संस्कारले अरू सबै जातिहरूलाई यहूदी इस्राएलले छि:छि: दुरदुर गर्दथ्यो। आफूहरू बिदेशीहरूको उपनिवेशमा परेतापनि र आफ्ना देशको वरिपरि अरू देशहरू भएतापनि ती देशका मानिसहरू आफूभन्दा अपवित्र मान्ने वा अशुद्ध र पानी नचल्ने जाति भनेर यहूदीहरूले ठान्दथे। परमेश्वरको चाहना थियो ती यहूदीहरूबाट नै विश्वका सबै मानिसहरू उहाँको छत्रछायाँमा आओस् र सत्य परमेश्वरको ज्ञान थाहा पाओस्। यहूदीहरूको रङ्गभेद नीति वा अरूभन्दा आफू पवित्र वा शुद्ध जाति भन्ने मनस्थितिमा लागिरहने संस्कारले परमेश्वरको चाहनालाई भ्रष्ट पारेको थियो।

परमेश्वर र अब्राहमको सन्तानको बीचमा करार बाँधिन खतना गर्ने संस्कारले गर्दा अरू खतना नगरेका मानिसहरूलाई यहूदीहरूले तिरस्कार गर्दथे र तिनीहरूलाई आफूहरूबाट अलग्गै राख्दथे। यहूदीहरूले तिनीहरूलाई हेपाहा दृष्टिले र तल्लो जाति भनेर हेर्दथे। ती अन्य जातिहरू खतना गरिएमा र यहूदी भएमामात्र अब्राहमसँग गरिएको करारमा सहभागी हुनसक्ने वा तिनीहरूलाई स्वीकार्न सकिन्छ भनेर यहूदीहरू भित्री मनदेखिनै विश्वास गर्दथे। सारा विश्व समेटिने येशूको मृत्युको अर्थसँग त्यस किसिमको धारणको तालमेल थिएन। येशूसँगसँगै हिँडेर उहाँको शिक्षामा डुबेको भएतापनि परमेश्वरको अनुग्रह कुनै जातिमा सिमित नभएको भन्ने आत्मज्ञान बुझ्न चेलाहरूलाई समेत धेरै समय लागेको थियो।

`परमेश्वरले संसारलाई प्रेम गर्नुभयो र आफ्नो एकमात्र पुत्र दिनुभयो ताकि संसारका सबै मानिसहरूले विश्वास गरुन् र उहाँको छत्रछायाँमा आउन् भन्ने विश्वव्यापी सुसमाचारको मर्म देहायका केही पदहरूले हामीलाई कसरी सिकाउँदछन्? र कुनै पनि मानिस म क्रिश्चियन हुँ, (जय मसीह भन्ने) तर कुनै पनि मानिसलाई जातजातिलाई वा मानव समूहलाई पूर्वाग्रह वा रङ्गभेदमा गर्ने संस्कार सरासर गलत र येशूनीतिको खिलाफमा हो भनेर ती पदहरूले हामीलाई कसरी सिकाउँदछन्? हेर्नुहोस्, तितस २:११ "सबै मानिसहरूका मुक्तिको निम्ति परमेश्वरको अनुग्रह प्रकट भएको छ।", गलाती ३:२६-२८ "२६ किनकि विश्वासद्वारा तिमीहरू सबै ख्रीष्ट येशूमा परमेश्वरका सन्तान हौ। २७ किनकि तिमीहरूमध्ये जतिको ख्रीष्टमा बप्तिस्मा भयो, तिमीहरू सबैले ख्रीष्टलाई धारण गरेका छौ। २८ अब न त यहूदी छ न ग्रीक, न कमारा छ न फुक्का, न त पुरुष न स्त्री छ, किनभने ख्रीष्ट येशूमा तिमीहरू सबै एउटै हौ।" र एफिसी २:११-१९ "११ यसकारण याद राख, अघि तिमीहरू शरीरअनुसार अन्यजाति छँदा शरीरमा हातबाट खतना गरिएकाहरूले तिमीहरूलाई बेखतनाका मान्दथे। १२ याद राख, तिमीहरू त्यस बेला ख्रीष्टबाट अलग, इस्राएलका नागरिक हकबाट बाहिर भएका थियौ, र प्रतिज्ञाका करारहरूबाट बिराना, आशा नभएका र यस संसारमा परमेश्वररहित थियौ। १३ तर तिमीहरू, जो त्यस बेला ख्रीष्ट येशूबाट टाढ़ा थियौ, अब ख्रीष्टको रगतले नजिक भएका छौ। १४ किनकि उहाँ नै हाम्रो शान्ति हुनुहुन्छ। उहाँले हामी दुवैलाई एउटै बनाउनुभएको छ, र विभाजन ल्याउने शत्रुताको पर्खाल भत्काइदिनुभएको छ। १५ र उहाँले व्यवस्थालाई त्यसका आज्ञाहरू र धार्मिक-विधानहरूसमेत आफ्नै शरीरमा खारेज गर्नुभएको छ, कि यी दुईका सट्टामा उहाँले आफैमा एउटा नयाँ मानिस सृष्टि गरून्, र यसरी शान्ति स्थापना होस्। १६ अनि उहाँले क्रूसद्वारा हामी दुवैलाई एउटै शरीरमा परमेश्वरसँग मेल गराएर शत्रुतालाई शेष पार्नुभयो। १७ उहाँले आएर तिमी टाढ़ा भएका र नजिक भएकाहरूलाई मिलापको सुसमाचार सुनाउनुभयो, १८ किनकि उहाँद्वारा नै हामी दुवैले एउटै पवित्र आत्मामा पिताकहाँ प्रवेश पाएका छौं। १९ यसरी अब तिमीहरू विदेशी र प्रवासी होइनौ, तर सन्तहरूसँग तिमीहरू सङ्गी-नागरिक र परमेश्वरको परिवारका सदस्यहरू भएका छौ।"`