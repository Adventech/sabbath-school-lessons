---
title:  पेन्टिकोस्टको निम्ति तयारी 
date:   04/07/2018
---

आफू दोस्रो पल्ट आउने समय तोक्ने बाध्यताको बन्धनमा येशूले आफूलाई पार्नुभएन। "तपाईँ कहिले आउनुहुन्छ?" भन्ने चेलाहरूको जवाफमा येशूले यो भन्नुभएबाट समय तोक्ने बाध्यता उहाँलाई नभएको देखाउँछ, "७ उहाँले तिनीहरूलाई भन्नुभयो, “पिताले आफ्नो अधिकारद्वारा तोक्नुभएको बेला वा समय जान्ने तिमीहरूको काम होइन। ८ तर पवित्र आत्मा तिमीहरूमा आउनुभएपछि तिमीहरूले शक्ति पाउनेछौ, र तिमीहरू यरूशलेममा, सारा यहूदियामा, सामरियामा र पृथ्वीको अन्तिम छेउसम्म मेरा साक्षी हुनेछौ।”  (प्रेरित १:७) तर येशूको जवाफले स्वभाविकै रूपमा यो देखाउँछ कि उहाँको आगमन त्यसबेला हुन्छ जब चेलाहरूले सारा संसारमा गएर सुसमाचार प्रचार गर्ने लक्ष्य पूरा गर्छन्। त्यस मामिलामा येशूले स्पष्ट रूपमा मत्ती २४:१४मा भन्नुहुन्छ "अनि राज्यको यो सुसमाचार सारा संसारमा सबै जातिहरूका लागि गवाहीको निम्ति प्रचार गरिनेछ, त्यसपछि अन्त्य आउनेछ।" प्रेरित १:११मा स्वर्गदूतहरूले भनेका " “गालीलका मानिस हो, तिमीहरू किन आकाशतिर हेर्दै उभिरहेका छौ? यही येशू, जो तिमीहरूबाट स्वर्गमा लगिनुभयो, अहिले जसरी तिमीहरूले उहाँलाई स्वर्गमा जानुभएको देख्यौ, त्यसरी नै उहाँ फेरि आउनुहुनेछ” वचनहरूले पनि परमेश्वरको राज्य कहिले आउँछ भनेर भनिएको छैन तर उहाँको आगमन धेरै टाढा छैन भन्ने आभासचाहीँ दिइएको छ। त्यसलाई नै मध्यनजरमा राखेर चेलाहरू यरुशलेममा अत्यन्त आनन्द मानेर फर्केका थिए (लूका २५:५२)। अपेक्षा नगरेको समयमा येशूको दोस्रो आगमन हुने तर समय नजिकिँदैछ भन्ने आभासले तिनीहरूको लक्ष्यलाई थप उत्साह प्रदान गरेको हुनुपर्छ। जब प्रेरितको पुस्तकको अध्ययन जारि राख्नेछौँ तब त्यो अवधारणालाई खुलाउँदै गएको हामीले पाउनेछौँ।

`पेन्टिकोस्टको समयमा जम्मा भएका चेलाहरूको बीचमा के भएको थियो र पवित्र आत्माको आगमनको निम्ति तिनीहरू कसरी तयार भइरहेका थिए? हेर्नुहोस्: "१२ तब तिनीहरू जैतून भनिने पहाड़बाट यरूशलेम फर्के। यरूशलेमदेखि त्यो पहाड प्राय: एक किलोमिटर जति टाढ़ा पर्छ। १३ सहर भित्र पसेपछि तिनीहरू माथिल्लो तलाको आफू बस्ने कोठामा उक्ले। तिनीहरूचाहिँ पत्रुस, यूहन्ना, याकूब, अन्द्रियास, फिलिप र थोमा, बारथोलोमाइ र मत्ती, अल्फयसको छोरो याकूब र उग्रपन्थी दलको सिमोन र याकूबको छोरो यहूदा थिए। १४ कति जना स्त्रीहरू र येशूकी आमा मरियम अनि उहाँका भाइहरूका साथ यिनीहरू सबै एक मनका भएर निरन्तर प्रार्थना गरिरहन्थे।" (प्रेरित १:१२­१४)।`

यरुशलेममा भएको दुई तलाको कुनै व्यक्तिको घरको माथिल्लो तलामा चेलाहरू जैतुन डाँडाबाट फर्केपछि जम्मा भएका थिए। त्यस तलालाई ल्याटिन भाषामा सिनाक्युलम (cenaculum) वा पाहुनाकोठा भनिन्छ। कतिपय येशूका महिला चेलाहरू (लूका ८:१-३, २३:४९,२४:१-१२), येशूकी आमा मरियम र उहाँका भाइहरूपनि चेलाहरूसँग एकै मनका भएर जम्मा भएका थिए। येशूका भाइहरू (मर्कूस ६:३) भन्नाले युशूफ र मरियमका येशूपछिका छोराहरू (मत्ती १:२५, लूका २:७) हुनसक्छन्। तर युशूफको पहिलो विवाहबाट जन्मेका छोराहरू पनि भएको अनुमान गरिन्छ। युशूफकी पहिली श्रीमतीको देहान्त भएकोले उनले मरियमलाई दोस्रो विवाह गरेको हुनसक्छ। ती महिलाहरू पनि चेलाहरूसँग जम्मा भएको हुँदा तिनीहरू छक्क परेका हुनसक्छन् किनभने येशूका परिवारहरूले उहाँप्रति त्यस्तो विश्वास राखेको आभास चेलाहरूले पाएका थिएनन् (मर्कूस ३:२१मा त त्यस परिवारले येशूको दिमाग खुस्क्यो भनेको थियो भने यूहन्ना ७:५मा उहाँका भाइहरूले उहाँलाई विश्वास गर्दैनथे भनेर खुलाएर नै उल्लेख गरिएको छ)। यद्यपि येशूको पुनरुत्थान र विशेष रूपमा याकूबको अगाडि येशू देखा पर्नुभएकोले (१ कोरन्थी १५:७) येशूको परिवारमा पनि उहाँप्रतिको धारणामा परिवर्तन आएको हुनुपर्छ। पछि आएर इसाई विश्वासीहरूको नेतृत्वमा पत्रुसको ठाउँ याकूबले लिएका थिए (प्रेरित १२:१७,१५:१३,२१:१८ र गलाती २:९,१२)।

येशूप्रति अगाध आस्था राख्न पुगेका विश्वासीहरूको निरन्तर प्रार्थना (प्रेरित १:१४) र निरन्तररूपमा मन्दिरमा गएर परमेश्वरको स्तुति गर्न (लूका २४:५३) तिनीहरूले एक आर्कामा आफ्ना भूलहरू स्वीकार गरेका थिए, पश्चाताप गरेका थिए र पापहरू पन्छाएका थिए भन्ने बुझाउँछ। पवित्र आत्माको लगत्तैपछि येशूको दोस्रो आगमन हुनेछ भन्ने मनस्थितिमा तिनीहरू पुगेपनि आत्मिकरूपमा तिनीहरू सबै एक भएर तालमेलमा लागेका थिए। त्यही एकजुट भएर प्रार्थनामा लागिरहँदा त्यहाँ पवित्र आत्मा आउने वातावरण बनेको थियो।

`हामीहरूको दैनिक क्रियाकलाप वा निर्णय गर्ने कुरामा हामी कसरी लाग्न सक्छौँ जसले गर्दा हाम्रो जीवनमा पनि पवित्र आत्मालाई स्वागत गर्न योग्यका हुन्छौँ ? `