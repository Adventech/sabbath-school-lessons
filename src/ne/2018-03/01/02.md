---
title:  इस्राएलको पुनस्थापना
date:   01/07/2018
---

पुरानो करारमा मसीह वा उद्धारकर्ताको आगमनको बारेमा दुई प्रकारका भविष्यवाणीहरू छन्। राजकिय रूपमा उद्धारकर्ताको रूपमा उहाँ आउनुभएर सदाको निम्ति उहाँ शासन गर्नुहुने भनेर अपेक्षा गरिएको एक भविष्यवाणी छ भने (भजन ८९:३,४,३५-३७, यशैया ९:६,७, इजकिएल ३७:२५, दानिएल २:४४ र दानिएल ७:१३,१४) अर्को मानिसहरूको पापको निम्ति मर्नुहुने मसीहको भविष्यवाणी (यशैया ५२:१३-५३:१२, दानिएल ९:२६)। दुवै भविष्यवाणीहरू एक आपसमा बाझिदैनन्। ती भविष्यवाणीहरूले मसीहको कामको दुई प्रमुख पक्षहरूलाई एकपछि अर्को गरेर औल्याउँछन्: प्रथमत: उहाँले दु:खकष्ट पाउनुपर्ने र पछि उहाँ राजा हुनुहुने (लूका १७:२४:२५,२५:२५,२६)।

प्रथम् शताब्दीका यहूदीहरूले अपेक्षा गरेको मसीह केवल एक पक्षीयमात्र थियो। उहाँ राजकीय सम्मानका साथ आउनुभएर केवल यहूदीहरूलाई मात्र रोमको राजनैतिक दवावबाट स्वतन्त्रता दिनुहुनेछ भन्ने तत्कालीन यहूदीहरूको धारणा थियो। तर यस धारणाले दु:ख पाएर पापको निम्ति मर्नुपर्ने मसीहलाई ओझेलमा पारेको थियो।

सुरू सुरूमा येशूका चेलाहरूले पनि राजनैतिक मसीहको बारेमा आशा राख्दै येशूलाई पछ्याएका थिए। येशू मसीह हुनुहुन्छ भनेर तिनीहरूले विश्वास त गरेका थिए (मत्ती १६:१६,१७) र उहाँले राजगद्दी सम्हालेपछि उहाँको दायाँ र बायाँ रहेर हर्ताकर्ता को हुने भन्ने विषयमा आपसी विवाद पनि तिनीहरूले गरेका थिए (मर्कूस १९:३५-३७, लूका ९:४६)। बारम्बार येशूले ती चेलाहरूलाई उहाँको मृत्युको बारेमा सम्झाउँदापनि त्यसको अर्थको बारेमा तिनीहरूले बुझ्न सकेका थिएनन्। त्यसकारण जब येशूको मृत्युभयो तब चेलाहरूको सपना भताभुङ्ग भयो र तिनीहरू अलमलमा परे। तिनीहरू निराश भएर  भूमिगत पनि हुन पुगेका थिए। तिनीहरूले आफ्नै शब्द यसरी उल्लेख गरेका छन्, "इस्राएललाई मुक्त गर्ने उहाँ नै हुनुहोला भनेर हामीले आशा गरेका थियौँ" (लूका २४:२१ रूपान्तरित)।

`प्रेरित १:६मा चेलाहरूले येशूलाई प्रश्न गरेका थिए जुन प्रश्नले तिनीहरूले अझै पनि बुझेका थिएनन् भन्ने कुरा स्पष्ट पार्दछ भने प्रेरित १:७मा तिनीहरूको प्रश्नको जवाफ येशूले कसरी दिनुभयो भनेर बताइएको छ। हेर्नुहोस्: "६ यसकारण जब प्रेरितहरू भेला भए, तब तिनीहरूले उहाँलाई सोधे, “हे प्रभु, के तपाईंले इस्राएल राज्यको पुनर्स्थापन गरिदिनुहुनेछ?”  ७ उहाँले तिनीहरूलाई भन्नुभयो, “पिताले आफ्नो अधिकारद्वारा तोक्नुभएको बेला वा समय जान्ने तिमीहरूको काम होइन।" `

येशूको मृत्युले चेलाहरूको आशामा ठूलो धक्का पारेको थियो भने उहाँको पुनरुत्थानले तिनीहरूले अपेक्षा गरेका राजनैतिक आशालाई झन शिखरमा पुर्याएको थियो। येशूको पुनरुत्थानपछि उहाँले मसीहको राज्य अन्तमा स्थापना गर्नुहुनेछ भन्ने तिनीहरूको आशा स्वभाविकै भएको देखिएको थियो।

तर येशूले तिनीहरूको जवाफ सिधारूपमा दिनुभएन। छिट्टै हुने राज्यको पुनस्थापनाको आवधारणालाई येशूले अस्वीकार त गर्नुभएको थिएन तर तत्कालै हुनेछ भनेर पनि उहाँले स्वीकार गर्नुभएको थिएन। तिनीहरूको प्रश्नको जवाफ ठाडो नदिइ तिनीहरूलाई असजिलोमा पारेतापनि परमेश्वरले गर्नुहुने कामको समयको जवाफ उहाँमा नै हुनेछ भनेर येशूले तिनीहरूलाई सम्झाउनुभएको थियो। परमेश्वरको दिमागमा के चलिरहेको छ सो थाहा पाउने क्षमता वा अधिकार मानव जगतमा छैन भनेर येशूले बुझाउन खोज्नुभएको थियो।

`चेलाहरूको वास्तविक समस्या के थियो भनेर लूका २४:१३-३५ले कसरी खुलाएको छ? विशेष गरेर पद २५ हेर्नुहोस्। बाइबलले के सिकाउँदछ त्यसमा विश्वास नगरिकन हामीले जे चाहन्छौँ त्यसलाई विश्वास गर्न किन सजिलो छ? त्यस धरापबाट हामी कसरी उम्कने? हेर्नुहोस्, "१३ त्यही दिन उहाँका चेलाहरूमध्ये दुई जना यरूशलेमबाट प्राय: एघार किलोमिटर टाढ़ाको इम्माउस नाउँको एउटा गाउँतिर गइरहेका थिए। १४ घटेका सबै घटनाहरूबारे तिनीहरू आपसमा बातचित गर्दैथिए। १५ तिनीहरू आपसमा बातचित गर्दै र बहस गरिरहेको बेला येशू आफै नजिक आएर तिनीहरूका साथ लाग्नुभयो, १६ तर तिनीहरूका आँखा उहाँलाई चिन्न नसक्ने तुल्याइएका थिए। १७ उहाँले तिनीहरूलाई सोध्नुभयो, “तिमीहरू हिँड्दै आपसमा के बहस गरिरहेका छौ?” तिनीहरू उदास भएर टक्क अड़िए। १८ ती दुईमध्ये क्लेओपासले उहाँलाई जवाफ दिए, “यरूशलेम घुमफिर गरी आउने भएर पनि हिजोआज त्यहाँ के घटिरहेछ तपाईंलाई थाहा छैन?”  १९ उहाँले तिनीहरूलाई सोध्नुभयो, “कुन कुरा?” तिनीहरूले जवाफ दिए, “येशू नासरीको बारेमा, उहाँ एक जना अगमवक्ता हुनुहुन्थ्यो, र परमेश्वर र सबै मानिसहरूका सामुन्ने काम र वचनमा शक्तिशाली हुनुहुन्थ्यो। २० तर मुख्य पूजाहारीहरू र हाम्रा शासकहरूले उहाँलाई मृत्युदण्डको निम्ति सुम्पिदिए, र उहाँलाई क्रूसमा टाँगे। २१ इस्राएलको उद्धार गर्ने उहाँ नै हुनुहुन्छ भन्ने हामीले चाहिँ आशा गरेका थियौं। यी सब कुरा छोड़ेर, यो घटना घटेको आज तेस्रो दिन हो। २२ यसबाहेक हामी मध्येका कोही-कोही स्त्रीहरूले हामीलाई चकित बनाएका छन्। तिनीहरू आज बिहान सखारै चिहानमा गए, २३ र येशूको शरीर भेट्टाएनन्। तिनीहरूले आएर हामीहरूलाई सुनाए, ‘हामीले स्वर्गदूतहरूलाई देख्यौं, जसले येशू जीवित हुनुहुन्छ भने।’ २४ हामीहरूमध्येका कोही-कोही चिहानमा गए, र ती स्त्रीहरूले जे भनेका थिए, त्यस्तै भेट्टाए, तर उहाँलाई चाहिँ देखेनन्।”  २५ उहाँले तिनीहरूलाई भन्नुभयो, “ए अबूझ मानिस हो, तिमीहरूका हृदय यति सुस्त भएको छ, कि अगमवक्ताहरूले भनेका कुराहरू विश्वास गर्दैनौ! २६ के ख्रीष्टले यी कष्टहरू भोग्नु र आफ्नो महिमामा प्रवेश गर्नु आवश्यक थिएन र?” २७ तब मोशा र सबै अगमवक्ताहरूबाट सुरु गरेर उहाँले धर्मशास्त्रमा आफ्नो विषयमा लेखिएका कुराहरूको अर्थ तिनीहरूलाई खोलिदिनुभयो। २८ तिनीहरू जुन गाउँमा गइरहेका थिए त्यसको नजिकै पुगे। उहाँ अझै पर जान चाहने जस्तो गर्नुभयो। २९ तर तिनीहरूले उहाँलाई यसो भनेर कर लाए, “हामीसँगै बस्नुहोस्, किनकि साँझ पर्न लाग्यो, र दिन धेरै ढल्किसकेको छ।” अनि उहाँ तिनीहरूसँग बस्नलाई घरभित्र पस्नुभयो। ३० जब येशू तिनीहरूसँग खान बस्नुभयो उहाँले रोटी लिएर आशीर्वाद दिनुभयो, र भाँचेर तिनीहरूलाई दिन लाग्नुभयो। ३१ तब तिनीहरूका आँखा खुले, र तिनीहरूले उहाँलाई चिने। अनि उहाँचाहिँ तिनीहरूका दृष्टिबाट अल्पिनुभयो। ३२ तिनीहरूले आपसमा भने, “उहाँ हामीसँग बाटोमा बातचित गर्नुहुँदा, र हामीलाई धर्मशास्त्रको अर्थ खोलिदिनुहुँदा के हाम्रो हृदय प्रज्वलित भएको थिएन र?”  ३३ तिनीहरू त्यति नै बेला उठेर यरूशलेममा फर्के, र एघार चेला र तिनीहरूसँग जम्मा भएकाहरूलाई भेटे, ३४ र तिनीहरूलाई यसो भने, “प्रभु साँच्चै नै जीवित भई उठ्नुभएछ र सिमोनकहाँ देखा पर्नुभएको हो रहेछ।” ३५ तिनीहरूले बाटोमा भएका कुराहरू र रोटी भाँच्दाखेरि कसरी तिनीहरूले उहाँलाई चिने, सो बताइदिए।"`