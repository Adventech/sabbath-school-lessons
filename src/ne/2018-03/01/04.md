---
title:  उहाँ फेरि आउनुहुनेछ 
date:   03/07/2018
---

`लूकाले येशू आकाशतिर उक्लिनुभएको प्रभावकारी रूपमा चित्रण गरेका छन्। त्यसबेला दुई स्वर्गदूतहरूले तिन छक्क परिरहेका चेलाहरूलाई सम्बोधन गरेका थिए। हेर्नुहोस्, प्रेरित १:९-११ "९ उहाँले यो कुरा भन्नुभएपछि, तिनीहरूले हेर्दाहेर्दै उहाँ उँभो उचालिनुभयो, र बादलमा उहाँ तिनीहरूका दृष्टिबाट लोप हुनुभयो। १० जब तिनीहरूले उहाँ जाँदैगर्नुभएको एकटक आकाशतिर हेरिरहेका थिए, तब अचानक सेतो पोशाक लाएका दुई जना मानिस तिनीहरूका नजिक खड़ा भए। ११ तिनीहरूले भने, “गालीलका मानिस हो, तिमीहरू किन आकाशतिर हेर्दै उभिरहेका छौ? यही येशू, जो तिमीहरूबाट स्वर्गमा लगिनुभयो, अहिले जसरी तिमीहरूले उहाँलाई स्वर्गमा जानुभएको देख्यौ, त्यसरी नै उहाँ फेरि आउनुहुनेछ।”  दुई स्वर्गदूतहरूको अर्थ के हो? हेर्नुहोस् व्यवस्था १९:१५ "कसैको दोष वा अपराधमा एउटा मात्र साक्षीको बयानको आधारमा कसैलाई दण्ड नदिनू। दुई वा तीन साक्षीको बयानद्वारा मात्र अभियोग कायम गर्न सकिन्छ।"`

येशू स्वर्गमा उक्लिएर जानुभएको विवरण लूकाले छोटकरीमा दिएका छन्। उहाँ जैतुनको डाँडामा चेलाहरूलाई आशिष दिँदै गर्दा (लूका २४:५१) उहाँ आकाशतिर उक्लिनुभएको थियो। जुन् रूपमा येशू आकाशतिर उक्लिनुभयो त्यो दृश्य मानव आँखाका लागि अदभूत थियो। यद्यपि उहाँ उक्लिनुहुँदा स्वर्गका के के तत्वहरू समावेश भएका थिए सो मानिसको नाङ्गो आँखाले देख्न सकिँदैनथ्यो। येशू पृथ्वी छोड्दै हुनुहुन्थ्यो र मानिसहरूको आँखाकै अगाडि प्रत्यक्षरूपमा उक्लिनुभएको चित्रण त्यो भन्दा अरू प्रभावकारी के हुन सक्थ्यो र ! 

बाइबलभरि परमेश्वरले अलौकिक वा दिब्यशक्तिद्वारा काम गर्नुभएको विवरण पाउँछौँ। येशू आकाशमा उड्नुभएको पनि परमेश्वरकै अलौकिक शक्तिको काम थियो। प्रेरित १:९मा "उहाँलाई लैजानुभयो" भनेर उल्लेख गरिएको ग्रीक शब्द इपार्थे (eparthe) हो। नयाँ करारमा केवल एक ठाउँमामात्र यो ग्रीक शब्दलाई प्रयोग गरिएको छ तर ग्रीक भाषाको पुरानो करारमा यो शब्द धेरै पल्ट प्रयोग गरिएको छ। त्यस शब्दले परमेश्वरको कामहरूलाई बताउँछ। जसरी परमेश्वर आफैले येशूलाई मृत्युबाट बौरी उठाउनुभयो त्यसरी नै उहाँ आफैले येशूलाई स्वर्गमा लानुभयो भन्ने अर्थ त्यस शब्दले गलाउँछ (प्रेरित २:२४,३२, रोमी ६:४,१०:९)। जब येशूलाई बादलले छोप्यो तब दुई मानिसहरू चेलाहरूको साथमा देखा परे भनेर केवल लूकालेमात्र उल्लेख गरेका छन्। स्वर्गदूतहरू तिनीहरूको चहकिलो पोशाकमा थिए भन्ने कुरा अन्य विवरणसँग मिल्दछ (प्रेरित १०:३०, यूहन्ना २०:१२)। जसरी येशू माथि आकाशमा लैजानुभयो त्यसरी नै उहाँ आकाशबाटै ओर्ल्हेर आउनुहुनेछ भनेर ती दूतहरूले चेलाहरूलाई विश्वस्त गराएका थिए। फेरि लूकालेमात्र ती सबै चेलाहरूकै आँखा अगाडि आकाशमा उक्लिनुभयो भनेर ठोकुवा गरेका थिए । (प्रेरित १:९ रूपान्तरित)।

यसरी प्रत्यक्षरूपमा येशू उक्लिनुभएको चित्रणले उहाँको आगमनपनि आकाशबाट सबैले देख्ने गरेर आउनुहुनेछ भन्ने प्रतिज्ञाको प्रत्याभूति दिँदछ। प्रत्येकको आँखाले देख्ने गरेर तेजस्वीमय तरिकाले आउनुहुने येशू (प्रकाश १:७) कुनै रहस्यमय वा गोप्य तरिकाले कहीँमात्र वा कसैको निम्तिमात्र आउने होइन (लूका ९:२६, २ थेस्सोलिनिकी १:७)। उहाँ आउनुहुँदा एक्लै होइन तर स्वर्गदूतहरूको साथमा आउनुहुनेछ। त्यसले गर्दा उहाँको दोस्रो आगमनको महिमा र तेजस्वी तरिकाले आउनुहुनेछ जुन् उहाँ स्वर्गमा उक्लिनुभएको भन्दा चर्को सौन्दर्य र आकर्षित हुनेछ।

`येशूको दोस्रो आगमनको वास्तविकता र प्रतिज्ञालाई हामीहरूले हामीहरूको हृदयमा कसरी चरितार्थ गरिराख्ने? हामीहरूको नैतिक क्रियाकलापमा, आर्थिक कारोबारमा र जीवनमा दिने प्राथमिकतामा र सबै क्षेत्रहरूमा उहाँको आगमनको महान् सत्यले कसरी प्रभाव पार्नुपर्छ? सोच्नुहोस्।`