---
title:  सुसमाचार फैलाउने चेलाहरूको अभियान
date:   02/07/2018
---

`भविष्यवाणीको बारेमा अनुमान गरिरहनुको सट्टा तिनीहरूले के गर्नुपर्छ भनेर तिनीहरूबाट अपेक्षा गरिएको छ? हेर्नुहोस् प्रेरित १:८ "तर पवित्र आत्मा तिमीहरूमा आउनुभएपछि तिमीहरूले शक्ति पाउनेछौ, र तिमीहरू यरूशलेममा, सारा यहूदियामा, सामरियामा र पृथ्वीको अन्तिम छेउसम्म मेरा साक्षी हुनेछौ।”`

चेलाहरूले चाल्नुपर्ने अभियान वा लक्ष्यमा संलग्न हुन उक्त पदमा चारवटा तत्वहरू छन्: 
१. पवित्र आत्माको बरदान। परमेश्वरका जनहरूको बीचमा परमेश्वरको आत्मा जहिले पनि सक्रिय हुनुभएको थियो। तर भविष्यमा पवित्र आत्माले विशेष प्रकारको  भूमिका खेल्नेछन् भनेर  अगमवक्ताहरूले उल्लेख गरेका थिए (यशैया ४४:३, योएल २:२८,२९)। पवित्र आत्माले येशूलाई आफैलाई अभिषेक गर्नुभएकोले यस संसारमा उहाँको कार्यकालमा पवित्र आत्मा सक्रिय हुनुभएको थियो (लूका ४:१८-२१) तर औपचारिकरूपमा जबसम्म उहाँ स्वर्गमा स-सम्मानसाथ आसीन हुनुभएन तब सम्म मानव क्षेत्रमा पवित्र आत्माको कामको उद्घाटन गरिएको थिएन (यूहन्ना ७:३९, प्रेरित २:३३)। 
२. साक्षी वा प्रत्यक्षदर्शीहरूको भूमिका। अरू कुनै मानिसहरूभन्दा येशूको बारेमा साक्षी दिन चेलाहरू पूर्णरूपमा योग्य थिए (प्रेरित १:२१,२२, ४:२०, १ यूहन्ना १:१-३)। त्यसको फलस्वरुप येशूसँग तिनीहरूको विशेष अनुभव संसारलाई सुनाउन तिनीहरूलाई आदेश दिइएको थियो।
३. सुसमाचार सुनाउने तिनीहरूको अभियान वा लक्ष्यमा तिनीहरूको योजना। येशू को हुनुहुन्थ्यो भनेर साक्षी दिने काम चेलाहरूले पहिले यरुशलेमबाट सुरू गर्नुपर्थ्यो। त्यहाँबाट यहूदिया, सामरिया र अन्तमा संसारको कुनाकाप्चामा गएर सुनाउनुपर्थ्यो। यहूदी धार्मिक र सांस्कृतिक क्षेत्रको केन्द्रविन्दु यरुशलेम थियो। त्यही ठाउँमा येशूलाई महाअभियोग लगाएर दोषी ठहर्याइएको थियो र क्रुसमा टाँगिएको थियो। यहूदिया र सामरिया यरुशलेमको छिमेकी सहरहरू थिए जहाँ येशूले आफ्नो सेवाकार्य गर्नुभएको थियो। तर आफ्नो देश र त्यस क्षेत्रको वरिपरिमात्र चेलाहरूले आफूहरूलाई सिमित राख्नुहुन्दैनथ्यो। येशूको बारेमा सुसमाचार सुनाउने अभियान सिमित क्षेत्र वा जातिबाट बाहिर गएर विश्वव्यापी हुनुपर्दथ्यो।
४. सुसमाचार सुनाउने अभियान वा लक्ष्यलाई तयारी गर्न जानकारी। पुरानो करारका राष्ट्रहरू परमेश्वरतिर आकर्षित हुनुपर्थ्यो (यशैया २:१-५मा यसरी लेखिएको छ:"

१ आमोजका छोरा यशैयाले यहूदा र यरूशलेमको विषयमा देखेका कुरा यही हो:  
२ पछिल्ला दिनमा परमप्रभुको मन्दिर बसालिएको पर्वत सबै पर्वतहरूभन्दा मुख्य रूपमा स्थापना हुनेछ। डाँड़ाहरूभन्दा माथि त्यो उच्च उठाइनेछ, र सबै जातिहरू त्यहीँ ओइरिएर आउनेछन्। 
३ धेरै मानिसहरूले आएर भन्नेछन्, “आओ, हामी परमप्रभुको पर्वत, याकूबका परमेश्वरको भवनमा जाऔं। उहाँले हामीलाई आफ्नो मार्ग सिकाउनुहुनेछ, ताकि हामी उहाँको बाटोमा हिँड्न सकौं।” व्यवस्था सियोनबाट र परमप्रभुको वचन यरूशलेमबाट निस्कनेछन्। 
४ उहाँले जातिहरूका बीचमा इन्साफ गर्नुहुनेछ, र उहाँले धेरै मानिसहरूका झगड़ा मिलाइदिनुहुनेछ। तिनीहरूले आफ्ना तरवारहरू पिटेर हलोका फाली र भालाहरू पिटेर छिमल्ने हँसिया बनाउनेछन्। जाति-जातिहरूले एक-अर्काको विरुद्धमा तरवार चलाउनेछैनन्, न त तिनीहरूले लड़ाइँ गर्न तालीम लिनेछन्। 
५ हे याकूबका घराना, आओ, हामी परमप्रभुको ज्योतिमा हिँड़ौं")। इस्राएलीहरू अरू राष्ट्रहरूमा परमेश्वरलाई लाने काम सुम्पिएको थिएन। तर अपवादको रूपमा वा कहिलेकाहीँ यस्तो हुनसक्थ्यो। त्यो थियो योनालाई बिदेश निनवेमा गएर सुसमाचार सुनाउने काम। तर सामान्यत: अरू देशका मानिसहरू इस्राएलतिर नै परमेश्वरको बारेमा आकर्षित हुनुपर्थ्यो। तर अब सुसमाचार सुनाउने रणनीति चेलाहरूको हकमा फरक भएको थियो। आफ्नै देशमा बसेर सुसमाचारको जग बसाल्नुको सट्टा संसारका कुनाकाप्चाहरूमा गएर परमेश्वरको प्रेम र पापबाट उद्धार गर्न येशूले गर्नुभएको कामको बारेमा सुनाउने अभिभारा ती चेलाहरूलाई दिइएको थियो।

`चेलाहरूले प्रचार गर्ने सन्देशको मूल भाग के थियो? हेर्नुहोस्: लूका २४:४४-४८ "४४ उहाँले तिनीहरूलाई भन्नुभयो, “तिमीहरूसँग हुँदा मैले बोलेका वचनहरू यी नै हुन्, अर्थात् मोशाको व्यवस्था, अगमवक्ता र भजनका पुस्तकमा मेरो विषयमा लेखिएका सबै कुरा पूरा हुनैपर्छ।”  ४५ तब धर्मशास्त्र बुझ्नलाई उहाँले तिनीहरूको समझ खोलिदिनुभयो। ४६ उहाँले तिनीहरूलाई भन्नुभयो, “यसो लेखिएको छ, कि ख्रीष्टले दु:ख भोग्नु र तेस्रो दिनमा मृतकबाट जीवित हुनुपर्छ, ४७ अनि यरूशलेमबाट सुरु गरेर सबै जातिहरूलाई उहाँको नाउँमा पश्चात्ताप र पाप-क्षमाको प्रचार हुनुपर्छ। ४८ तिमीहरू यी नै कुराका साक्षी हौ।"  `

आफू पुनरुत्थान भएको चालिस दिनसम्म (प्रेरित १:३) येशूले चेलाहरूलाई परमेश्वरको राज्यको बारेमा धेरै आत्मज्ञानका सत्यहरूको व्याख्या गर्नु भएको हुनसक्छ। प्रेरित १:६ अनुसार अझ तिनीहरूले कतिकुरा नबुझेका थिए। भविष्यवाणीहरूको बारेमा तिनीहरूलाई जानकारी त थियो तर अहिले येशूले गर्दा ती भविष्यवाणीहरू नयाँ तरिकाले हेर्न सकेका थिए। क्रुस र रित्तो चिहानले गर्दा भविष्यवाणीहरूको अर्थ नयाँ तरिकाले बुझ्न सकेका थिए (प्रेरित ३:१७-१९मा यसरी बुझाइएकोछ: "१७ अब भाइ हो, मलाई थाहा छ, कि तपाईंहरूले अजानमा त्यसो गर्नुभयो, र तपाईंका शासकहरूले पनि त्यसै गरे। १८ उहाँका ख्रीष्टले दु:ख भोग्नुपर्छ भनी परमेश्वरले सबै अगमवक्ताका मुखबाट भन्नुभएको अगमवाणी उहाँले यसरी पूरा गर्नुभयो। १९ यसकारण पश्चात्ताप गर्नुहोस् र फर्कनुहोस्, कि तपाईंहरूका पाप मेटिऊन्, र परमप्रभुको उपस्थितिबाट आनन्दको समय आओस्")