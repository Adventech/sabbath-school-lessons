---
title:  तिमीहरु मेरो निम्ति साक्षीहरु हुनेछौ
date:   30/06/2018
---

### यस अध्यायका मूल पदहरू
प्रेरित १:६-८, लूका २४:२५, लूका २४:४४-४८, व्यवस्था १९:१५, प्रेरित १:९-२६ र हितोपदेश १६:३३।

> <p>यस अध्यायको मूल सार पद</p>
> "जब पवित्र आत्मा तिमीहरूमा आउनेछ तब तिमीहरूले शक्ति पाउनेछौ। अनि तिमीहरू यरुशलेम, सारा यहूदिया र सामरिया र संसारको  सबै कुनाकाप्चाहरूमा मेरा साक्षीहरू हुनेछौ" (प्रेरित १:८ रुपान्तरित)।

जुन लक्ष्य लिएर यस पृथ्वीमा येशू आउनुभएको थियो त्यो काम उहाँले सिध्याउनुभएको थियो। अब परमेश्वरले पवित्र आत्मा पठाउनुहुनेछ। उहाँले चेलाहरूलाई अनेक किसिमका चिन्ह र आश्चर्य कामहरू गर्न शक्ति सम्पन्न गराउनुहुनेछ। पवित्र आत्माकै त्यस शक्तिद्वारा संसारको कुनाकाप्चासम्म सुसमाचार सुनाउने लक्ष्यमा चेलाहरूलाई अधिकार दिइनेछ। मानव चोला लिएर चेलाहरूसँग यस संसारमा येशू सधैंभरि रहन सक्नुहुन्नथ्यो। जब येशूले मानव चोला लिएर आउनुभयो तब शारीरिक रूपमा जगतव्यापी सुसमाचार सुनाउने लक्ष्यमा आफूलाई सिमित पार्नुभएको थियो। त्यतिमात्र नभएर उहाँ स्वर्गमा उक्लिएर जानु र त्यहाँ उहाँलाई उच्च स्थानमा आसीन गराउन आवश्यक भएको थियो। उक्त प्रक्रिया सकेपछिमात्र पवित्र आत्मा उहाँको प्रतिनिधि भएर यस संसारमा आउनु सक्नुहुन्थ्यो।

येशूको पुनरुत्थान नहुञ्जेल उपर्यूक्त कुराहरू चेलाहरूलाई स्पष्टरूपमा थाहा थिएन। जब ती चेलाहरूले सबै थोक छोडेर येशूको पछि लागेका थिए तब तिनीहरूले यो सोचेका थिए कि उहाँ राजनैतिक अगुवा हुनुहुनेछ जसले तिनीहरूको देशमा शासन गरिरहेका विदेशी रोमी सेनाहरूलाई धपाएर स्वतन्त्र पार्नुहुनेछ अर्थात् तिनिहरुले स्वतन्त्र सेनानीको रूपमा उहाँलाई हेरेका थिए। दाउद राजाको गद्दीमा बसेर गुमाएका विगतका इस्राएलको महिमाको पुनस्थापना येशूले गर्नुहुनेछ भनेर तिनीहरूले आशा राखेका थिए। त्यो भन्दा फरक सोच तिनीहरूको मनमा घुसेकै थिएन।

आफू कुनै राजनैतिक स्वतन्त्र सेनानी नभइ संसारलाई पापको बन्धनबाट मुक्त गराउन आउनुभएको कुरा चेलाहरूले थाहा पाउन् र त्यसलाई कार्यान्वन गर्न के हुनुपर्छ भनेर अन्तिम आदेश सहितको विषय बस्तु प्रेरित अध्याय १को हो। येशू स्वर्गमा जानुभएको र पेन्टिकोस्टको अनुभवको निम्ति चेलाहरूले आफूहरूलाई कसरी तयार पारे भन्ने विषयलाई यस अध्यायले समेटेको छ। 