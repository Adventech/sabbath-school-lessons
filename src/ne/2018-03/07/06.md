---
title:  लिस्त्रा र डर्बीमा
date:   16/08/2018
---

आइकोनियमको दक्षिणीपश्चिमी भागमा रहेको लिस्त्रा भन्ने गाउँमा पावल र बारनाबास जान्छन्। आइकोनियमबाट करिब अठ्ठार माइल वा २९ किलोमिटर रहेको यस गाउँ दुरगम गाउँ थियो। त्यहाँ तिनीहरू केही समयमात्र रहेतापनि (प्रेरित १४:६,७,१५) लूकाले केवल एउटा कथा र त्यसबाट के भयो भनेरमात्र उल्लेख गर्दछन्। जन्मैदेखि लङ्गडोभएर दु:ख पाएको मानिसलाई तिनीहरूले निको पारेका थिए। सायद त्यो मानिस भिखारी हुनसक्छ।

`जब पावल र बारनाबासले त्यस लङ्गडोलाई निको पारे तब लिस्त्राका मानिसहरूको प्रतिक्रिया कस्तो थियो? तिनीहरूको सो प्रतिक्रियाले तिनीहरू कस्ता ज्ञान नभएका मानिसहरू थिए भनेर देखाउँछ? हेर्नुहोस् प्रेरित १४:५-१९ "५ अन्यजाति र यहूदीहरू दुवैले उनीहरूका शासकहरूसँग मिलेर तिनीहरूलाई सताउने र ढुङ्गा हान्ने प्रयत्न गरे। ६ तिनीहरूले यो कुरा चाल पाए, र लुकोनियाका सहरहरू लुस्त्रा, डर्बी र छेउछाउका जिल्ला हुँदो भागेर गए, ७ र त्यहाँ तिनीहरूले सुसमाचार प्रचार गरिनैरहे। ८ अब लुस्त्रा सहरमा खुट्टा चलाउन नसक्ने एक जना मानिस बसिरहेको थियो। त्यो जन्मैको लङ्गड़ो थियो, र कहिल्यै हिँड़ेको थिएन। ९ पावलले बोलेको त्यसले सुन्दैथियो। पावलले त्यसलाई एकटक लगाएर हेरे, र निको हुने त्यसको विश्वास छ भन्ने देखिकन १० ठूलो सोरले कराएर भने, “तेरा खुट्टाको भरमा सीधा उभी।” अनि त्यो जुरुक्क उठ्यो र हिँड्न लाग्यो। ११ जब पावलले गरेको यो काम भीड़ले देख्यो, तब तिनीहरूले लुकोनियाको भाषामा उच्च सोरले यसो भने, “देवहरू मान्छेको रूपमा हामीकहाँ ओर्लेर आएछन्।” १२ तिनीहरूले बारनाबासलाई जिउस देवता र पावललाई हर्मेस देवता भन्न लागे, किनकि यिनीचाहिँ मुख्य वक्ता थिए। १३ सहरको अगिल्तिर भएको जिउसको मन्दिरका पूजाहारीले मूल ढोकाहरूमा गोरुहरू र फूलका मालाहरू ल्याएर त्यहाँका मानिसहरूसँग मिली बलि-पूजा गर्ने इच्छा गरे। १४ तर जब प्रेरितहरू, बारनाबास र पावलले यो कुरा सुने, तब तिनीहरू आफ्नो वस्त्र च्याती यसो भन्दै कराएर मानिसहरूका बीचमा दौड्दैगए र भने, १५ “मानिसहरू हो, तपाईंहरू किन यस्तो काम गर्नुहुन्छ? हामी पनि त तपाईंहरूजस्तै दु:ख-सुख भोग्ने मानिसहरू हौं, र तपाईंहरूलाई यी व्यर्थका कुराहरूबाट जीवित परमेश्वरतर्फ फिराउनलाई सुसमाचार सुनाउँछौं, जुन परमेश्वरले स्वर्ग, पृथ्वी, समुद्र र तिनमा भएका यावत् थोक बनाउनुभयो। १६ उहाँले अघि बितिसकेका पुस्तामा सब जातिहरूलाई आ-आफ्नै रीतिअनुसार चल्न दिनुभयो। १७ तापनि उहाँले आफूलाई गवाहीविना छोड्नुभएन, किनकि उहाँले भलो गरेर तपाईंहरूलाई स्वर्गबाट पानीको झरी र फलवन्त ऋतु दिनुभयो र तपाईंहरूका हृदयलाई भोजन र आनन्दले सन्तुष्ट पार्नुभयो।” १८ यी कुरा भनेर तिनीहरूले मुश्किलले तिनीहरूलाई बलि-पूजा चढ़ाउनबाट ती मानिसहरूलाई रोके। १९ तर कुनै-कुनै यहूदीहरू एन्टिओखिया र आइकोनियनबाट त्यहाँ आइपुगे, र भीड़लाई मनाएर पावललाई ढुङ्गा बर्साए, र तिनी मरे होलान् भन्ठानेर सहरदेखि बाहिर घिस्स्याएर लगे। २० तर जब चेलाहरू तिनको वरिपरि उभिए तिनी उठे, अनि सहरभित्र पसे, र भोलिपल्ट बारनाबाससँग निस्केर डर्बीमा गए।"  `

जब पावल र बारनाबासले लङ्गडो मानिसलाई  निको पारेर मानिसहरूलाई अचम्म पारे तब त्यहाँका मानिसहरू तिनीहरूदेखि अत्यन्त प्रभावित भएर तिनीहरू भगवान हुन भनेर पूजा पो गर्न तम्सिए। पावललाई जिउस भनि ठाने। जिउस ग्रीक पुराणको सर्वोच्च देवता थियो। बारनाबासलाई हर्मेस भनि ठाने। हर्मेस जिउस देवताको सेवा गर्ने र उसको निम्ति बोल्ने देवता थियो। भिड उत्तेजित भएर तिनीहरूको सामु साँढेको बलि चढाएर पुजा गर्न तम्सिएको थियो।

ई.पू. ४३देखि ईस्वी सम्बत १७ वा १८मा रहेको ल्याटिन वा ग्रीकका प्रख्यात कवि ओभिदले लेखेको पुराणमा ती दुई देवताहरूको बारेमा वर्णन गरेका थिए। ती दुई जिउस र हर्मेस भन्ने देवताहरूले मानिसको रूप लिएर त्यही इलाका (त्यस प्रान्तमा रहेको फ्रिगियाका पहाडहरूमा)मा विश्राम लिन ठाउँ खोजेका थिए रे। दन्त्यकथा अनुसार एक गरिब बूढाबूढी दम्पत्तीले तिनीहरूलाई दया देखाएर सत्कार गरे। तर अरू मानिसहरूले भने ती देवताहरूलाई वास्ता गरेनन्। अपरिचित पाहुनाहरूप्रति दया र सत्कार गरेकोमा ती देवताहरूले तिनीहरूको घरलाई मन्दिरमा परिणत गरे र ती दम्पत्तिलाई पुजारी बनाइदिए रे। तर सहरलाई भने ध्वस्त पारे रे (मेटामोरफोसेस ६११-७२४)।

त्यस्ता कथाहरूलाई त्यस क्षेत्रका मानिसहरूले पत्यार गरेको कारण पावलको आश्चर्य कामलाई देखेर प्रतिक्रिया देखाएका ती मानिसहरूको कामलाई अचम्म मान्नुपर्दैन। ती सुसमाचार प्रचार गर्ने यात्रुहरू ती दुई प्रमुख देवताहरू हुन् भनेर कसरी मान्न थाले भन्दा माथिको कथाले देखाउँछ। तर तिनीहरूले आसक्लेपियस देवता भनेर मानेनन्। ती देवता मानिसलाई निको पार्ने देवता भनेर मानिन्थे। पावल र बारनाबासले तिनीहरु पूजा गर्ने गलत व्यवहारलाई रोक्न सफल भए। अन्तमा एन्टिओखिया र आइकोनियमबाट आएका यहूदीहरूले त्यो भिडलाई उत्तेजित बनाएर पावल र बारानाबसलाई देवता होइन भनेर मार्न उक्साए। जसको फलस्वरुप पुजनीय भनेर मानेका पावल र बारनाबासलाई ढुङ्गा मुढा गरेर मार्न खोजे।

`प्रेरित १४:१९-२८सम्म पढ्नुहोस्। पावल र बारानाबासले तिनीहरूको त्यो यात्रा कहाँ अन्त गरे? तिनीहरू फर्केर आएपछि तिनीहरूले के गरे? हेर्नुहोस् "१९ तर कुनै-कुनै यहूदीहरू एन्टिओखिया र आइकोनियनबाट त्यहाँ आइपुगे, र भीड़लाई मनाएर पावललाई ढुङ्गा बर्साए, र तिनी मरे होलान् भन्ठानेर सहरदेखि बाहिर घिस्स्याएर लगे।२० तर जब चेलाहरू तिनको वरिपरि उभिए तिनी उठे, अनि सहरभित्र पसे, र भोलिपल्ट बारनाबाससँग निस्केर डर्बीमा गए। २१ तिनीहरूले त्यस सहरमा सुसमाचार प्रचार गरेर धेरै चेलाहरू बनाए, र तिनीहरू लुस्त्रा, आइकोनियन र एन्टिओखियामा फर्के, २२ चेलाहरूका आत्मालाई सुदृढ़ गराउँदै उनीहरूलाई विश्वासमा रहिरहने अर्ती दिए, र धेरै कष्ट सहेर हामी परमेश्वरको राज्यमा प्रवेश गर्नुपर्छ भनी उनीहरूलाई भने। २३ जब तिनीहरूले उनीहरूको हरेक मण्डलीमा एल्डरहरू नियुक्त गरे, तब प्रार्थना र उपवाससहित उनीहरू आफूले विश्वास गरेका प्रभुको जिम्मामा उनीहरूलाई सुम्पिदिए। २४ त्यसपछि तिनीहरू पिसिदियाबाट भएर पामफिलियामा आए। २५ पर्गामा वचन प्रचार गरेर तिनीहरू अटालियामा झरे। २६ अनि त्यहाँबाट तिनीहरू समुद्रयात्रा गरी एन्टिओखियामा गए, जहाँ तिनीहरूले पूरा गरेका कामको निम्ति परमेश्वरको अनुग्रहमा तिनीहरूलाई अर्पण गरिएको थियो। २७ जब तिनीहरू एन्टिओखियामा आइपुगे, तब मण्डलीलाई भेला गराए, अनि परमेश्वरले तिनीहरूका साथमा गर्नुभएका सबै कामको बयान गरे, र कसरी उहाँले अन्यजातिहरूका निम्ति विश्वासको ढोका खोलिदिनुभयो सो सुनाए। २८ तिनीहरू त्यहाँ चेलाहरूसँग निकै दिन बसे।"  `

`पावलले यो सम्बोधन गर्दछन् "धेरै दु:खकष्ट पाएर हामी परमेश्वरको राज्यमा पस्नुपर्दछ (प्रेरिसत १४:२२ रूपान्तरित)। त्यसको अर्थ के हो? के तपाईँको जीवनमा पावलले भनेका कुरालाई अनुभव गर्नुभएको छ? सुसमाचार सुनाउने क्रममा जुनसुकै कठीन परिस्थिति वा दु:ख भोग्नुपरेतापनि तपाईँपनि विश्वासमा कसरी अघि बढ्न सिक्नु हुन्छ?`