---
title:  सलामी र पाफोस
date:   12/08/2018
---

लूकाले प्रेरित १३ अध्यायको ध्यान एन्टिओखियामा दिन्छन् जहाँबाट पावलले प्रथम सुसमाचारीय यात्रा सुरू गर्छन्। त्यस विवरणले प्रेरित १३ र १४को पूरै अध्यायहरू ढाकेको छ। यहाँदेखि र प्रेरितको पुस्तकको अन्तसम्म लूकाले पावल र अन्य जातिहरूमा सुसमाचार सुनाउने विवरणलाई केन्द्रित गर्दछन्।

चर्चका विश्वासीहरूले अन्य देशहरूमा सुसमाचार प्रचार गर्ने योजना होसियारपूर्वक र उद्देश्यप्रेरित भएर बनाएको भनेर प्रेरितको पुस्तकको १३ र १४ अध्यायमा उल्लेख गरिएको छ। त्यो योजना विश्वासीहरूको अग्रसरताले होइन तर परमेश्वर आफैको सक्रियतामा भएको हो भनेर लूकाले स्पष्ट पार्न चाहेको देखिन्छ। उक्त विवरणले हामीलाई यो विशेष सन्देश दिन्छ कि यदि हामी परमेश्वरले चाहनुभएको स्थानमा राखिन राजी भयौँ भने उहाँले हामीलाई प्रयोग गर्न सक्नुहुन्छ। अर्थात् उहाँको चाहनासँग हाम्रो चाहना तालमेल भयो भने उहाँले हामीलाई उहाँको इच्छा अनुसार परिचालन गर्नुहुन्छ।

`साइप्रसमा बर्नावास र पावलको के क्रियाकलापहरूलाई लूकाले औँल्याउन खोज्छन्? हेर्नुहोस् प्रेरित १३:१-१२ "१ एन्टिओखियाको मण्डलीमा अगमवक्ताहरू र शिक्षकहरू, अर्थात् बारनाबास, काला भनिने शिमियोन, कुरेनीका लुकियस, प्रान्तीय शासक हेरोदसँग हुर्केका मनेन र शाऊल थिए। २ तिनीहरूले प्रभुको आराधना गरिरहेका र उपवास बसिरहेका बेला पवित्र आत्माले भन्नुभयो, “मेरो निम्ति बारनाबास र शाऊललाई त्यस कामको लागि अलग्ग गर, जुन कामको निम्ति मैले तिनीहरूलाई बोलाएको छु।” ३ तब उपवास र प्रार्थना गरेर तिनीहरूले उनीहरूमाथि आफ्ना हात राखेर उनीहरूलाई बिदा दिए। ४ तब पवित्र आत्माद्वारा पठाइएका हुनाले तिनीहरू सिलुकियामा गए र त्यहाँबाट जहाजमा चढ़ी साइप्रसतिर गए। ५ सलामिसमा आइपुगेपछि तिनीहरूले यहूदीहरूका सभाघरहरूमा परमेश्वरको सुसमाचार प्रचार गरे। तिनीहरूलाई सहायता गर्न यूहन्ना तिनीहरूसँग थिए। ६ जब तिनीहरू समस्त टापुको यात्रा गर्दै पाफोससम्म आइपुगे, तब त्यहाँ तिनीहरूले एक जना यहूदी झूटा अगमवक्ता बार-येशू भन्ने एक जना जादूगरलाई भेट्टाए। ७ त्यो जादूगर एउटा प्रान्तका शासक सर्गियस पौलससँग बस्तथियो। सर्गियस पौलस बुद्धिमान् मानिस थिए। तिनले शाऊल र बारनाबासलाई बोलाएर परमेश्वरको वचन सुन्ने इच्छा गरे। ८ तर एलुमास जादूगरले (किनकि ग्रीक भाषामा त्यसको नाउँको अर्थ यही हो) सर्गियस पौलसलाई विश्वासबाट फर्काउन खोजेर तिनीहरूको सामना गर्यो। ९ तर शाऊलले, जसलाई पावल पनि भनिन्छ, पवित्र आत्माले भरिएर त्यसमाथि एकटक लाएर हेरे, १० “तँ दियाबलसको छोरो, सारा धार्मिकताको शत्रु, सम्पूर्ण छल र दुष्टताले भरिएको! के तँ प्रभुको सोझो मार्ग बङ्ग्याउन छोड्दैनस्? ११ अब हेर्, प्रभुको हात तँमाथि परेको छ, र तँ अब केही समयसम्म घामको प्रकाश नदेख्ने भई अन्धो हुनेछस्।” अनि उत्तिखेरै कुइरो र अन्धकारले त्यसलाई छोप्यो, र कसैले त्यसको हात पक्रेर डोर्याइदेला कि भनेर त्यो यताउता जान लाग्यो। १२ तब प्रान्तका ती शासकले यो भएको देखेर विश्वास गरे, किनकि प्रभुको शिक्षामा तिनी छक्क परेका थिए।"`

पावल र बारनावासको निम्ति एन्टोओखियामा विश्वासीहरूले उपबास बसेर प्रार्थना गरेका थिए। तिनीहरूमाथि हात राख्नुको अर्थ परमेश्वरको अनुग्रहको वचन अनुसार तिनीहरूलाई समर्पण गरिएको थियो (प्रेरित १४:२६)। त्यसपछि तिनीहरू प्रथम सुसमाचारिय यात्रामा सरिक भए।

मेडिटरियन वा भू-मध्यसागरको उत्तरपूर्वी कुनामा साइप्रस टापु रहेको छ। यो एन्टिओखियाबाट धेरै टाढा छैन। यो टापुबाट नै सुसमाचार प्रचार गर्ने कामको थालनी  स्वभाविक थियो किनभने बारनावास साइप्रसबाट आएका थिए र यस स्थानमा सुसमाचार पहिले नै पुगिसकेको थियो। तर त्यहाँ धेरै काम गर्न बाँकी नै थियो।

बारनावास, पावल र बारनावासको भतिजा यूहन्ना मर्कुस (प्रेरित १५:३९, कलस्सी ४:१०) सबै जना मिलेर साइप्रस टापुको सलामीमा रहेको यहूदीहरूका सिनिगग वा धार्मिक स्थलहरूमा सुसमाचार प्रचार गरे। पावलको यो नियमित कार्य थियो: अन्य जातिहरूलाई सुसमाचार प्रचार गर्नुभन्दा पहिले यहूदी धर्मसभाघरहरूमा सुसमाचार सुनाउने। येशू इस्राएलीहरूको मसीह भएको कारणले उहाँको बारेमा पहिला यहूदीहरूले थाहा पाउनु जरुरी थियो र त्यो स्वभाविक नै पनि थियो।

सलामिस पछि तिनीहरू पश्चिमतिर सुसमाचार प्रचार गर्दै गए। तिनीहरू यात्रा गर्ने क्रममा साइप्रसको राजधानी पाम्फोसमा आइपुगे। अनि त्यहाँ दुई मानिसहरूको बीचमा घट्नाको विवरण लूकाले दिन्दछन्: बार-येशू भन्ने यहूदी जादुगर वा टुनामुना गर्ने मानिस। ऊ इलिमस भन्ने नाउँले चिनिएको थियो। र अर्को व्यक्ति सरगियस पाओलोस जो कि त्यस प्रान्तको स्थानीय रोमी बडा हाकिम थिए। त्यँहा जे भयो त्यसले सुसमाचार सुनाउँदा भिन्नै मानिसहरूले भिन्नै रूपमा सुन्ने रहेछन् भन्ने ज्वलन्त उदाहरण देखाउँछ। कसैले सुसमाचारको घोर बिरोध गर्छन् भने अयहूदी जातिहरूको उच्च प्रतिष्ठा वा ओहोदामा भएको व्यक्तिले पनि हृदयदेखि सुसमाचार ग्रहण गर्दो रहेछ। प्रेरित १३:१२ अनुसार त्यस बडा हाकिमले आफ्नो आस्था परिवर्तन गरेको स्पष्टरूपमा देखाउँदछ।

`प्रेरित १३:१-१२मा उल्लेखित घट्नाले हामीलाई कस्तो महसुस गराउँछ? यहूदीहरूले येशूको सत्यतालाई सरासर अस्वीकार वा विरोध गर्छन् भने अयहूदी वा अन्य जातिले येशूलाई ग्रहण गर्दछन्। हामीसँग भएको तिन स्वर्गदूतको सन्देश, दश आज्ञा आदि बर्तमान सत्यहरू लिएर जाँदा अरू चर्चका सम्प्रदायका मानिसहरू कडारूपमा बिरोध जनाउँछन् भने येशूको बारेमा वा बाइबलको बारेमा कुनै ज्ञान नभएको मानिसहरूले स्वागत गर्दारहेछन् भनेर उक्त कथाले हामीलाई कसरी देखाउँछ?`