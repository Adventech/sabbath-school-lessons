---
title:  'पिसिदियन एन्टिओखिया: भाग १'
date:   13/08/2018
---

पावल र उनका साथीहरू साइप्रसबाट पर्गामा गए। यो  ठाउँ आधुनिक टर्कीको दक्षिणी समुद्रको किनारामा रहेको पाम्फलिया भन्ने क्षेत्रमा पर्दछ। त्यहाँबाट पिसिडिया एन्टिओखियामा जानुभन्दा पहिले लूकाले दुई उल्लेखनीय परिवर्तन भएको विवरणलाई प्रस्तुत गर्दछन्: सुसमाचारीय कार्यक्रममा पावल अब प्रमुख अगुवा भएको चित्रण (यो भन्दा पहिले बार्नावास प्रमुख थियो। उनको नाउँ पावल भन्दा अघि राखेर सम्बोधन गरिन्थ्यो), र लूकाले पावलको यहूदी नाउँ साऊलबाट केवल पावलमात्र भनेर सम्बोधन गर्न सुरू गर्दछन् (प्रेरित १३:९)। पावल अब यहूदी क्षेत्रबाट ग्रीक र रोमी सभ्यताको वातावरणमा भएका देशहरूमामात्र सुसमाचारीय यात्रामा भिज्न थालेकोले उनलाई पावल भनेर सम्बोधन गर्न थालिएको थियो। (पावल भन्ने नाउँ रोमी नाउँ हो। साऊल यहूदी नाउँ हो। त्यस समयमा कतिपय देशहरू  रोमको शासनमा थिए। पावल अब यहूदीहरूबाट अन्यजातिको रुपमा परिचित हुन गएकोले पनि त्यो नाउँ परिवर्तन भएको थियो। सुसमाचार यहूदीहरूको निम्तिमात्र नभएर सारा जगतको निम्ति हो भन्ने नीति अनुसार आफूलाई एक जातको रुपमा परिचित गराउन नचाहेको र सबैसँग परिचित हुन चाहेकोले पनि उनको नाउँ साऊलबाट पावल भएको उपयुक्त देखिन्छ। पावलको अर्थ सानो वा होचो हो। आफूलाई येशूभन्दा होचो वा सानो बनाएर येशूलाई महान् बनाउन  शाऊलबाट पावल भनेर सबैले सम्बोधन गरुन् भन्ने उनको चाहना भएको थियो­अनुवादकको टिप्पणी)।

प्रेरित १३:१३मा यूहन्ना मर्कुस यरुशलेममा फर्केर गएको उल्लेख गरिएको छ। मर्कुसले सुसमाचार यात्रामा साथीहरूलाई किन त्यागे भनेर स्पष्ट रूपमा बताइएको छैन। तर उनले धेरै कठिन र डरलाग्दो परिस्थितहरूको सामना गर्नुपरेकोले त्यसबाट डराएर आफ्नै देशमा फर्केर गएका थिए भनेर एलेन जी ह्वाइटले आफ्नो राय व्यक्त गर्दछिन्। ×मर्कुसले आफू दबिएको महसुस गरे जसले गर्दा उनमा भएको साहस सेलाउन थालेको थियो। पावल र अरू साथीहरूसँग अघि बढ्न उनले अस्वीकार गरे अनि यरुशलेममै फर्केर गए।"­एलेन जी ह्वाइट, द आक्टस् अभ आपोस्टल्स, पृ. १७०बाट रूपान्तरित। सुसमाचारको काम गर्दा जीवन सजिलो हुन्छ भनेर परमेश्वरले कहिल्यै पनि बाचा गर्नुभएको थिए। तर त्यसको ठीक बिपरित पावललाई थाहा थियो कि सुरूदेखिनै सुसमाचारको निम्ति उनले धेरै दु:खकष्ट र यातनाको सामना गर्नुपर्नेछ (प्रेरित ९:१६), तर उनले आफ्नो जीवनको सबै हिस्सा परमेश्वरको शक्तिमा भर पर्न सिकेका थिए जसले गर्दा उनमा भएको शक्तिको रहस्य परमेश्वरमै लुकेको थियो (२ कोरन्थी ४:७­१०)।

`प्रेरित १३:१३­४१ पढ्नुहोस्। पावल यहूदीहरूको सभाघरमा येशूको बारेमा सुसमाचार सुनाउँदछन्। आन्टिओखियामा रहेको यहूदीहरूको सभाघरमा पावलले सुसमाचार सुनाउने सिलसिलामा एक प्रमुख वचन व्यक्त गर्दछन्।  पद ३८मा उल्लेख गरिएको पावलको सन्देशको मूल सार के हो? हेर्नुहोस्: ×13 पावल र तिनका साथीहरू पाफोस सहरबाट पानीजहाजमा चढेर पामफिलिया क्षेत्रको पर्गा सहरमा पुगे। त्यहाँबाट मर्कूस भनिने यूहन्नाले पावल र बारनाबासलाई छोडेर यरूशलेमतिर फर्के। 14 पावल र बारनाबासचाहिँ पर्गादेखि पिसिदिया क्षेत्रको एन्टिओखिया सहरमा गए अनि पवित्र विश्रामको दिनमा ती दुई जना सभाघरमा गएर बसे। 15 मोशाले दिएको व्यवस्था र अगमवक्ताहरूले लेखेको पुस्तकबाट पढेपछि सभाघरका नेताहरूले पावल र बारनाबासलाई बोलाएर भने, “भाइहरू! यदि तपाईंहरूसित मानिसहरूलाई साहस दिने केही कुरो छ भने भन्नुहोस्।”  16 यो सुनेर पावल उठे अनि हातले इशारा गरेर बोल्न लागे, “इस्राएली दाजुभाइ र परमेश्वरलाई मान्नुहुने सज्जनहरू हो, दया गरी मेरो कुरा सुन्नुहोस्। 17 इस्राएली जातिका परमेश्वरले हाम्रा पुर्खाहरूलाई छान्नुभयो र तिनीहरू मिश्रदेशमा रहँदा तिनीहरूलाई महान् जाति बनाउनुभयो। आफ्नो शक्ति देखाएर परमेश्वरले तिनीहरूलाई मिश्रदेशबाट निकाल्नुभयो। 18 तिनीहरू उजाड-स्थानमा रहँदा परमेश्वरले चालीस वर्षसम्म तिनीहरूको हेरचाह गर्नुभयो। 19 उहाँले कनान देशका सात जातिलाई नाश गर्नुभयो र त्यो देश हाम्रा पुर्खाहरूलाई दिनुभयो। 20 त्यति बेलासम्म चार सय पचास वर्ष जति बितिसकेको थियो। “त्यसपछि परमेश्वरले तिनीहरूको बीचमा न्याय गर्न न्यायाधीशहरू खटाउनुभयो। ती न्यायाधीशहरूले एकपछि अर्को गर्दै अगमवक्ता शमूएलका पालासम्म काम गरे। 21 त्यसपछि हाम्रा पुर्खाहरूले राजाको माग गरे अनि परमेश्वरले उनीहरूलाई बेन्यामिन कुलका कीशका छोरा शाऊललाई राजा बनाउनुभयो। शाऊलले चालीस वर्षसम्म राज्य गरे। 22 परमेश्वरले उनलाई हटाएर दाऊदलाई राजा बनाउनुभयो। दाऊदको बारेमा चाहिँ परमेश्वरले यसरी भन्नुभएको छ, ‘यिशैको छोरा दाऊदलाई भेट्टाउँदा मैले मन पराएको मानिस पाएको छु। उसले मेरो लागि गर्नुपर्ने सबै काम पूरा गर्नेछ’। 23 “आफूले गर्नुभएको प्रतिज्ञा पूरा गरेर परमेश्वरले इस्राएलीहरूको निम्ति दाऊद राजाको कुलमा नै एउटा मुक्तिदाता पठाउनुभयो, जो येशू हुनुहुन्छ। 24 येशूले आफ्नो सेवा सुरु गर्नुभन्दा अघि बप्तिस्मा दिने यूहन्ना आए। उनले चाहिँ आ-आफ्ना पापलाई मानिलिएर छोडी पानीको बप्तिस्मा लिनू भनेर इस्राएलका सबै मानिसहरूलाई प्रचार गरे। 25 आफ्नो काम सिध्याउन लाग्दा यूहन्नाले भने, ‘तिमीहरू मलाई मुक्तिदाता हो कि भनेर चिन्न चाहन्छौ, त्यो त म होइनँ। तर उहाँ मपछि आउँदै हुनुहुन्छ र मचाहिँ उहाँको जुत्ताको फित्ता फुकाउने लायकको पनि छैन’।  26 “दाजुभाइहरू हो, चाहे हामी अब्राहामका सन्तानहरू हौं, चाहे हामी परमेश्वरको डर राख्ने अन्य-जातिकाहरू नै किन नहोऔँ, यो मुक्तिको सन्देश परमेश्वरले हामी सबैका लागि पठाउनुभएको छ। 27 तर यरूशलेममा बस्ने दाजुभाइ र उनीहरूका नेताहरूले येशूलाई मुक्तिदाता हुनुहुन्छ भनेर चिन्न सकेनन्। अगमवक्ताहरूले धर्मशास्त्रमा लेखेको कुरा विश्रामपिच्छे पढे पनि उनीहरूले बुझेनन्। येशूलाई मृत्युदण्ड दिएर उनीहरूले धर्मशास्त्रमा उहाँको बारेमा लेखिएका कुरालाई पूरा गरे। 28 मृत्युदण्ड दिने कुनै दोष नपाउँदा पनि तिनीहरूले येशूलाई मार्नुपर्छ भनी बडा-हाकिम पिलातससँग बिन्ती चढाए। 29 यसरी धर्मशास्त्रमा उहाँको बारेमा लेखिएका सबै कुरा पूरा गरेपछि तिनीहरूले उहाँलाई क्रूसबाट उतारे अनि चिहानमा राखे। 30 तर परमेश्वरले येशूलाई मरेकोबाट बिउँताउनुभयो। 31 गालील क्षेत्रबाट उहाँसँगै यरूशलेममा आएकाहरूले धेरै दिनसम्म उहाँको दर्शन पाए र तिनीहरूचाहिँ अहिले इस्राएलका मानिसहरूको लागि उहाँलाई देख्ने साक्षीहरू हुन्। 32 अब हामी तपाईंहरूलाई यही सुसमाचार सुनाउँछौं– परमेश्वरले हाम्रा पुर्खालाई गर्नुभएको प्रतिज्ञा 33 उहाँले उनीहरूको सन्तानको लागि नै पूरा गर्नुभएको छ। येशूलाई मरेकोबाट बिउँताउनुहुँदा उहाँले त्यो प्रतिज्ञा हाम्रै लागि नै पूरा गर्नभएको हो। अब परमेश्वरले उहाँलाई मरेकोबाट बिउँताउनुहुनेछ भन्ने कुराको बारेमा भजनसंग्रहको दोस्रो भजनमा यसरी लेखिएको छ– ‘तिमी मेरा छोरा हौ, आज मैले तिमीलाई जन्माएको छु’। 34 उहाँलाई फेरि कहिल्यै मर्नुनपर्ने गरी बिउँताउनुहुनेछ भन्ने कुराको बारेमा भने परमेश्वरले यसो भन्नुभएको रहेछ– ‘दाऊदलाई प्रतिज्ञा गरेको पवित्र र निश्चित आशिष्चाहिँ म तिमीहरूको बीचमा पठाउनेछु’।  35 फेरि, भजनसंग्रहको अर्को भजनमा दाऊद राजाले यसरी लेखेका छन्– हे परमेश्वर, तपाईंले आफ्नो पवित्र जनलाई कुहिएर नाश हुन दिनुहुन्न। 36 “यो कुराचाहिँ दाऊदले आफ्नो बारेमा भनेका होइनन् किनभने परमेश्वरको इच्छामा काम गरिसकेर उनी त मरे अनि आफ्ना पुर्खासँगै गाडिएर कुहिए। 37 तर परमेश्वरले मरेकोबाट बिउँताउनुभएको चाहिँ त्यसरी कुहिनुभएन। 38 त्यसकारण प्रिय दाजुभाइहरू हो, उनै येशूबाट पाप मेटिनेछ भनी म तपाईंहरूलाई बताउन चाहन्छु। 39 येशूमा विश्वास गर्नेहरू जति सबै पापबाट छुट्कारा पाएर परमेश्वरको अगाडि ठीक ठहरिन्छन्। यो काम त मोशाले दिएको व्यवस्थाले पूरा गर्न सकेन। 40 त्यसकारण होशियार हुनुहोस् र अगमवक्ताहरूले भनेका यी कुराहरू तपाईंहरूमाथि आइनलागून्– 41 ए गिल्ला गर्नेहरू हो, अचम्म मान अनि नाश भइजाओ! किनभने तिमीहरूको समयमा म यस्तो एउटा काम गर्नेछु,  त्यस कामको बारेमा कसैले तिमीहरूलाई बताए तापनि तिमीहरूले विश्वास गर्नेछैनौ।”`

नयाँ करारको पुस्तकमा पावलले दिएको प्रवचनहरूको पहिलो प्रवचन प्रेरित १३:१६­४१मा उल्लेख गरिएको छ। हुन त त्यो उनको प्रथम प्रवचन भन्न मिल्दैन। तर उनले दिएका प्रवचनहरूको मुख्य सार सन्देश उक्त प्रवचनमा भएको पाउँछौँ।

उनले दिएको उक्त प्रवचनमा तिन भागहरू छन्। यहाँ आफूसमेत सबै यहूदीहरूले मानेको विश्वास र राजा दाउदको राजकीय बंशको बारेमा उल्लेख गरिएको छ। इस्राएली जातिहरूलाई विशेष कामको निम्ति परमेश्वरले चुन्नुभएको कुरामा सहमत जनाउँछन् (प्रेरित १३:१७­२३)। यहूदी श्रोतावर्गहरूको मन जित्न यो भाग उल्लेख गरिएको देखिन्छ।

दोस्रो भागमा पावलले येशूको बारेमा उल्लेख गर्दछन्। दाउदको बंशलाई दिएको प्रतिज्ञा येशूले पूरा गर्नुभएको र इस्राएली अर्थात् यहूदीहरूलाई प्रतिज्ञा गरिएको मुक्ति उहाँबाट नै आउन सक्छ भनेर उनले जिकिर गर्दछन् (प्रेरित १३:२४­२७)। र अन्तमा उनले जुन निष्कर्ष निकालेर आफ्नो प्रवचनको अन्त्य गर्दछन् त्यसमा यहूदीहरूको निम्ति चेतावनी समावेश भएको पाइन्छ। यदि येशूबाट पाइने मुक्तिलाई तिनीहरूले अस्वीकार गरे त्यसको नतिजा के हुन्छ भनेर उनले ठोकुवा गर्दछन् (प्रेरित १३:३८­४१)।

पावलको प्रवचनको निर्णायक चरमबिन्दु पद ३८ र ३९मा पाइन्छ। विश्वासद्वारा धर्मी ठहरिन्छ भन्ने पावलको सन्देशको मूल सार त्यहाँ समावेश गरिएको छ। येशू ख्रीष्टद्वारामात्रै पापको क्षमा र मानिस निर्दोष ठहरिन्छ तर मोशाको धार्मिक व्यवस्थालाई पालन गरेर होइन (अर्थात् धर्मकर्म गरेर मुक्ति पाइँदैन)। तर मोशाको सबै व्यवस्था खारेज भयो भनेर त्यस भागमा भनिएको छैन। तर यहूदीहरूले अपेक्षा गरे अनुसार धर्मकर्म गरेर मुक्ति पाइन्छ वा पापबाट निर्दोष ठहरिन्छ (रोमी १०:१­४) भन्ने सोचको अर्थ छैन भनेर पावलले जिकिर गर्दछन्। मुक्ति दिलाउने विशेष अधिकार केवल येशूमामात्र निहित भएको पावल ठोकुवा गर्दछन् (गलाती २:१६)।

`केवल येशूद्वारामात्र मुक्ति पाइन्छ भन्नुको अर्थ के हो? परमेश्वरको दश आज्ञाहरू पालन गर्नैपर्ने आवश्यकता तर त्यसले मुक्ति दिइने होइन भन्ने तथ्यको बीचमा तपाईँले कसरी तालेमेल गर्ने?`