---
title:  पावलको पहिलो सुसमाचार यात्रा
date:   11/08/2018
---

### यस अध्यायका मूल पदहरू
प्रेरित १३, २ कोरन्थी ४:७-१०, रोमी १०:१-४, रोमी ३:१९, प्रेरित १४:१-२६ र रोमी ९-११।

> <p>यस अध्यायको मूल सार पद</p>
> "त्यसकारण हे मित्रहरू हो, यो तपाईँहरूले थाहा पाएको म चाहन्छु कि येशू ख्रीष्टद्वारा नै तपाईँहरूको पाप क्षमा भएको घोषणा गरिएको छ। उहाँद्वारा नै प्रत्येक मानिस जसले उहाँलाई विश्वास गर्छ त्यसलाई प्रत्येक पापबाट छुटकारा गरिएको छ। मोशाको बिधिबिधानहरू पालन गरेर तपाईँहरूले परमेश्वरको सामु निर्दोष हुन असमर्थ हुनुभएको थियो।"-प्रेरित १३:३८,३९ रूपान्तरित।

चाहे यहूदी होस् वा गैर यहूदी अर्थात अन्य जातिहरू होस्, सबैले येशूद्वारा मुक्ति पाइन्छ भन्ने सुसमाचार सुन्नुपर्दछ। यहूदीहरूमात्र परमेश्वरको प्रिय पात्र हुन् अरूहरू तिरस्कृत जाति हुन् भन्ने मनिस्थितिमा लागेका सुरूका यहूदी इसाईहरूले सो कुरा बिस्तारै बुझ्न थालेका थिए।

धेरै अयहूदीहरू वा अन्य जातिहरू पनि येशूमाथिको विश्वासमा सरिक भएका थिए भन्ने प्रथम् स्पष्ट विवरण एन्टिओखिया प्रान्तमा भएको क्रियाकलापले बताउँछ। अर्को शब्दमा भन्ने हो भने प्रथम अन्य जातिहरूको चर्च एन्टिओखियामा स्थापना भएको थियो। त्यस क्षेत्रमा येशूलाई विश्वास गर्ने धेरै यहूदीहरू पनि थिए (गलाती २:११-१३)। येशूलाई विश्वास गर्ने जोशिला चेलाहरू र बर्नावास र पावलको उपस्थितिले उक्त क्षेत्रमा येशूको बारेमा द्रुत गतिले प्रचार भएको थियो। यहूदिया वा यरुशलेमभन्दा बाहिर सुसमाचार प्रचार गर्ने प्रथम महत्त्वपूर्ण केन्द्र एन्टिओखिया बनेको थियो। साँच्चै भनौँ भने इस्रायली देशमा भन्दा एन्टिओखियामा येशूलाई विश्वास गर्नेहरूको संख्या धेरै भएको थियो।

यरुशलेम प्रेरितहरूका जम्मा हुने थलो भएतापनि सुसमाचार सुनाउने प्रथम इसाई निकायको जन्मस्थल एन्टिओखिया भएको थियो। यहीँबाट नै र स्थानीय चर्चका विश्वासीहरूको सुरूको सहयोगले पावल तिनै पटक अन्य ठाउँ वा विदेशमा सुसमाचार सुनाउने यात्रामा संलग्न हुन सकेका थिए। एन्टिओखियाका विश्वासहरूको समर्पणता र अरूले पनि सुसमाचार सुन्नुपर्छ भन्ने प्रतिवद्धताले गर्दा सारा संसारमा सुसमाचार सुनाउनुपर्ने येशूको आशय पूरा हुन थालेको थियो। यहीँबाट नै इसाई एक विश्वव्यापी आस्था वा धर्मको सुरूवात भयो जुन प्रत्येक राष्ट्र, जाति, भाषा र मानिसको लागि (प्रकाश १४:६) परमेश्वरको प्रेमको आत्मज्ञान थाहा पाउने अवसर बन्न पुगेको थियो।