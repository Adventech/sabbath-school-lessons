---
title:  'पिसिडिएन एन्टिओखिया: भाग २'
date:   14/08/2018
---

व्यवस्था पालन गरेर वा धर्म कर्म गरेर कसैले पनि मुक्ति पाउँदैन वा स्वर्ग जान इजाजत पाउँदैन भन्ने विषयबस्तु पावलले उल्लेख गरेको प्रेरित १३:३८,३९मा पाइन्छ। यो अत्यन्त महत्त्वपूर्ण धार्मिक दर्शन हो। मानिसको नैतिकता र परमेश्वरप्रति बफादारिता देखाउने दश आज्ञाहरू मानव संसारको निम्ति नभै नहुने व्यवस्था भएतापनि, ती दश आज्ञाहरू र अरू व्यवस्था वा विधिविधानहरू पालन गरेर मानिस निर्दोष ठहरिदैन किनभने त्यसलाई पालन गर्ने मानिसहरूले सिद्ध तरिकाले अपनाउन सक्दैनन् (प्रेरित १५:१०, रोमी ८:३)। व्यवस्थाले हामीलाई सिद्ध पालन गर्ने व्यक्ति बनाएतापनि त्यसले विगतका पापहरूलाई क्षमा गर्दैन (रोमी ३:१९, गलाती ३:१०,११)। त्यसैकारण सिद्ध व्यक्ति हुन वा निर्दोष ठहरिन कमाएर पाउने चिज होइन। हामीहरूले जतिसुकै त्याग तपस्या धर्मकर्म गरेतापनि त्यसले अलिकति पनि हामीलाई निर्दोष बनाउँदैन। हाम्रो पापको क्षमाको निम्ति मर्नुभएको येशूलाई विश्वास गरेरमात्रै हामीले मुक्ति पाउन सक्छौँ (रोमी ३:२८, गलाती २:१६)। हामीले पाउने मुक्तिको उपहार हामी योग्य भएर पाउने होइन। इसाई जीवन बिताउन परमेश्वरको वचन पालन गर्नु मुख्य काम भएतापनि त्यसले हामीलाई मुक्ति दिलाउँदैन।

`पावलको प्रवचन सुन्ने यहूदी श्रोताहरूले उनको सन्देशलाई कसरी लिए त? हेर्नुहोस् प्रेरित १३:४२-५२ "४२ पावल र बारनाबास सभाघरबाट निस्केर जान लाग्दा आउँदो शबाथमा पनि यी कुरा सुनाइदेऊन् भनी मानिसहरूले तिनीहरूलाई बिन्ती गरे। ४३ सभा विसर्जन भएपछि धेरै यहूदीहरू र यहूदी मत मान्ने भक्तहरू पावल र बारनाबासको पछि लागे, र तिनीहरूले उनीहरूसँग बोल्दै उनीहरूलाई परमेश्वरको अनुग्रहमा रहिरहनू भनी आग्रह गरे।  ४४ अर्को शबाथमा झण्डै सम्पूर्ण सहर परमेश्वरको वचन सुन्नलाई उल्टेर आयो। ४५ भीड़लाई देख्दा, यहूदीहरू डाहले भरिए र पावलले भनेका कुराको खण्डन गरे, र तिनको निन्दा गरे। ४६ तर पावल र बारनाबासले साहस गरेर भने, “परमेश्वरको वचन सर्वप्रथम तपाईंहरूलाई नै सुनाउनु आवश्यक थियो। तपाईंहरूले यसलाई इन्कार गरी आफैलाई अनन्त जीवनको अयोग्य ठहराउनुभएकोले हामी अब अन्यजातिहरूकहाँ जानेछौं। ४७ किनकि प्रभुले हामीलाई यस्तो आज्ञा दिनुभएको छ, ‘पृथ्वीको पल्लो छेउसम्म मुक्ति पुर्याउन मैले तिमीलाई अन्यजातिहरूका निम्ति ज्योति हुन नियुक्त गरेको छु’।”  ४८ जब अन्यजातिहरूले यी कुरा सुने, तिनीहरू खुशी भए, र परमेश्वरको वचनको प्रशंसा गरे, र अनन्त जीवनको लागि नियुक्त भएकाहरू जतिले विश्वास गरे। ४९ प्रभुको वचन सबै इलाकाभरि फैलियो। ५० तर पावल र बारनाबासका विरुद्ध यहूदीहरूले भक्त र प्रतिष्ठित स्त्रीहरू र सहरका मुख्य-मुख्य मानिसहरूलाई उक्साए, र उनीहरूलाई आफ्नो साँधसिमाना बाहिर कटाइदिए। ५१ तर उनीहरूचाहिँ आफ्ना खुट्टाको धुलो तिनीहरूका विरुद्धमा टकटक्याएर, आइकोनियनमा आए। ५२ चेलाहरू आनन्द र पवित्र आत्माले परिपूर्ण भए।"  `

पावलले कठोर नीति अबलम्बन गरेर आफ्नो सन्देशलाई अन्त गरेतापनि सिनिगग अर्थात् यहूदी सभाघरका मानिसहरूको प्रतिक्रिया राम्रै थियो। तर अर्को हप्तामा भने मानिसहरूको प्रतिक्रियामा भारी फरक भएको देखियो। सुसमाचारलाई अस्वीकार गर्ने यहूदीहरू सायद यहूदी सभाघरका अगुवाहरू हुन सक्छन्। तिनीहरू यहूदी धर्मका आधिकारिक व्यक्तिहरू थिए। तिनीहरूका रूखो व्यवहारलाई लूकाले तिनीहरूले डाह गरे भनेर व्यक्त गर्दछन्।

प्राचीन संसारमा यहूदी धर्मका विभिन्न पक्षहरूलाई मानिसहरूले मन पराएका थिए। तिनीहरूको एक ईश्वरवादी सिद्धान्त, तिनीहरूको जीवन शैली र तिनीहरूले पालन गरेका शबाथप्रति अयहूदीहरू आकर्षित भएका थिए। धेरै  मानिसहरू आफ्नो धर्म छोडेर यहूदी धर्ममा लागेका थिए। तर खतनाको मामिलामा भने अयहूदीहरूको निम्ति गम्भीर  विषय थियो। त्यो अत्यन्त असभ्य र वाक्क लाग्दो रीति भनेर मानिन्थ्यो। त्यसैले गर्दा धेरै अयहूदीहरू यहूदी सभा घर अर्थात् सिनिगगमा जान्थे तर औपचारिकरूपमा यहूदी धर्मलाई अङ्गालेका हुँदैनथे। ती मानिसहरू परमेश्वरको भय मान्ने भनेर कहलाइन्थे।  परमेश्वरप्रति श्रद्धा राख्ने र यहूदी धर्मलाई नै अङ्गालेका एन्टिओखिया सिनिगगका (प्रेरित १३:१६,४३) मानिसहरू हुनसक्छन् जसले पावलको सन्देशलाई फैलाउन सहयोग गरेका थिए। तिनीहरू धेरै संख्यामा पनि थिए। यहूदी नभैकन पनि मुक्ति पाउन सकिन्छ भन्ने पावलको सन्देशले धेरै मानिसहरू आकर्षित भएका हुनसक्छन्।

यहूदी धर्मका अगुवाहरू पावलदेखि किन डाही भए भनेर त्यसले व्याख्या गर्न सक्छ। जेभएतापनि जब यहूदीहरूले सुसमाचारलाई ग्रहण गर्न अस्वीकार गरे तिनीहरू परमेश्वरले दिनुहुने मुक्तिबाटमात्र बंचित हुनगएनन्, अब पावल र बरानावासलाई तिनीहरूको ध्यान अयहूदीहरूतर्फ दिन स्वतन्त्र भए। यहूदी धर्म तथा संस्कारलाई नआङ्गालिकनै परमेश्वरको मुक्तिको योजनामा समावेश हुन पाइने रहेछ भनेर सुन्न पाउँदा ती अयहूदी तथा अन्यजातिहरू अत्यन्त रमाएका थिए र परमेश्वरको प्रशंसा गरेका थिए।