---
title:  कथा
date:   17/08/2018
---

#### सयौँकी आमा

_मायुमी नागाने, ५८ जापान_

जापानमा मायुमी एक अत्यन्त प्रभावकारी सेभेन्थ­डे एडभेन्टिस्ट महिला हुन्। तर सुरूमा त्यस्ती थिइनन्। उनले पहिलो कक्षा सक्नुभन्दा पहिले दुई पल्ट मर्न आँटेकी थिइन्। उनका बुबा मादकपदार्थको दुर्व्यसनमा लागेका थिए भने आमालाई मानसिक रोगले सताएको थियो। दुवै बाबुआमाले उनीप्रति त्यस्तो ध्यान दिएका थिएनन्। त्यसैले गर्दा एक दिन पानी उम्लिरहेको भाँडो उनीमाथि खनिन्दा उनी झण्डै मरेकी थिइन्। त्यो घट्ना उनी तीन वर्ष हुँदा र पाँच वर्ष हुँदा दुई पटक भएको थियो। दुवै पटक उम्लिरहेको पानी जिउ भरि पोखिएको थियो। त्यसले गर्दा उनको शरीरमा जिन्दगीभरी नहराउने दाग बसेको थियो।

×परमेश्वरले मलाई दुई पल्ट बचाउनुभयो" मायुमीले भनिन्।

जब उनी नौ वर्षकी थिइन् उनकी आमा सदाको निम्ति हराएकी थिइन्। उनको जीवन अत्यन्त कहाली लाग्दो र कष्टमय थियो। उनी निराशै निराशामा हुर्केकी थिइन्।

जब उनी ६ कक्षामा पढ्थिन् तब उनीभित्र आशाको दियो बलेको थियो। एक जना अमेरिकन उनको घरसँगै जोडिएको घरमा सरेको थियो। उसले उनलाई अङ्ग्रेजी बोल्न सिकायो र बाइबल पढ्न पनि सिकायो। जब मायुमीले मत्ती ७:१२मा लेखिएको सुनौलो नियम पढिन् तब उनलाई अत्यन्त अचम्म लाग्यो। त्यसमा लेखिएको छ ×अरूले तिमीलाई के गरेको चाहन्छौ त्यही तिमीले पनि अरूलाई गर।"

×जब मैले यो पद पढेँ तब मलाई थाहा भयो कि म कुन बाटोमा जानुपर्छ। मेरो विगतको समयलाई म बदल्न सक्दिँन। मेरो दाग भएको छाला कहिल्यै पनि पहिला जस्तो हुँदैन। तर मैले मेरा बाबुआमाबाट नपाएको माया अरू बालबालिकाहरूलाई दिन सक्छु भन्ने मलाई महसुस भएको थियो" मायुमीले मुस्कुराउँदै भनिन्।

त्यसैबेलादेखि उनले बालबालिकहरूको हेरचाह गर्ने प्रण गरेकी थिइन्। 

तर धेरै कठिन समयहरू उनले गुजार्नुपरेको थियो। उनी २१वर्षकी हुँदा उनले बिबाह गरिन्। दश वर्षपछि उनको आफ्नो श्रीमानसँग पारपाचुके भयो। उनी जाँडरक्सी खाएर मात्तिन थालिन् र प्रशस्तरूपमा चुरोट खान थालिन्। उनले आत्महत्या गर्न खोजिन्। जब उनी ३८ वर्ष भएकी थिइन् उनले फेरि विवाह गरिन् र नयाँ जीवन सुरू गरिन्। उनले दिउँसो बालबालिकाहरू हेर्ने ठाउँ वा डे केयर सेन्टरमा काम पाइन्। दिउँसो साना बालबालिकहरूलाई हेर्ने ठाउँ देखेर उनलाई धेरै नमजा लाग्यो। त्यस डे केयर सेन्टरमा धेरै कडा नियमहरू थिए। बालबालिकाहरूका बाबुआमाहरूले धेरै काम गर्नुपरेको थियो।

जब एक दिन एक वर्षको ज्वरो आएको बालकलाई डे केयरमा भर्ना लिइएन तब मायुमीको जीवनमा भारी परिवर्तन आएको थियो। त्यस बालकको आमा काममा जानैपर्थ्यो र बालकलाई हेर्ने हुँदैनथ्यो। अर्को दिन त्यस आमा डे क्यरमा फर्केर आइन्। उनको बालक त्यसरी चाँडो कसरी निको भयो भनेर उनलाई थाहा भएन। तर जब बालकको थाङ्ना फेरियो तब बालक राम्रो भएको थियो। आमाले बालकलाई चिसो थाङ्ना वा डाइपर बेरेकी थिइन्। ज्वरोलाई कम गर्न आमाले त्यो गरेकी थिइन्।

×बच्चाहरूलाई त्यसरी हेरचाह गर्ने होइन भनेर मैले आफ्नै डे क्यर सेन्टर खोलेँ। बालबालिकाहरूलाई राम्रोसँग स्याहार्ने नीति मैले बनाएँ। जस्तोसुकै बालबालिकलाई पनि बिनासर्त भर्ना गर्ने नीति मेरो थियो। ज्वरो आएकोलाई पनि भर्ना लिने भनेर मैले डेक्यर खोलेँ" मायुमीले बताइन्।

मायुमीको डे क्यर २४ घन्टा खुला हुन्थ्यो। उनले केवल दश जना बालबालिकाहरूलाई भर्ना गराउन विज्ञापन निकालिन् तर ५०० आमाहरूले आफ्ना बालबालिकाहरूलाई राख्न अनुरोध गरे। यदि कोही बच्चा ज्वरोले सताएको छ भनेर उसलाई आफ्नै घरमा पठाइन्थ्यो तर त्यहाँ बच्चा हेर्ने धाइआमालाई पनि पठाइन्थ्यो।

तर जब मायुमीले अरू बालबालिकाहरूको सेवा गर्दै थिइन् आफ्नै घरमा उनलाई समस्या  भएको थियो। उनको दुई छोरीहरू थिए र सानीचाहिँ चारक्लास भर्नाभएकी थिइन् तर स्कूलमा जान मानिनन्। सरकारी स्कुलमा गएकी छोरीले शिक्षिकाले उनलाई मूर्ख केटी भनेर पिटिन् भनेर गुनासो गरिन्। एक दिन सङ्गीत सिकाउने शिक्षिकाले पनि उनको टाउकोमा झ्यालीले हिर्काएकी थिइन्।

मायुमीले आफ्नी छोरीलाई त्यस स्कूलबाट निकालेर अर्कै स्कूलमा राख्न खोजिन्। आफ्नो घरको नजिक एडभेन्टिस्ट स्कुल उनले भेट्टाइन्।

×सरकारी स्कूलभन्दा एडभेन्टिस्ट स्कूल स्वर्ग जस्तो भएको मैले थाहा पाएँ। त्यहाँका शिक्षिकाहरू धेरै राम्रा थिए" मायुमीले सुनाइन्।

उनको छोरीले एडभेन्टिस्ट स्कूल तुरन्तै मनपराइन्। धेरै वर्षपछि छोरीले बप्तिस्मा लिइन्। अनि मायुमी, उनको श्रीमान र अर्को छोरीले पनि बप्तिस्मा लिए।

बप्तिस्मा लिएपछि मायुमीमा परिवर्तन आयो। उनी मोटी थिइन् तर दुब्ली र स्वस्थ भइन्। उनी सधैँ हँसिली थिइन्। उनका साथी, आमाबाबु र पहिलाको डेक्यर सेन्टरका साथीहरूले पनि उनलाई के भयो भनेर सोध्न थाले। मायुमीले तिनीहरूलाई प्रभु येशूको बारेमा बहादुरीसाथ सुनाइन्। उनको प्रभावले उनले काम गरेको पहिलाको डे क्यरको ३० जना किशोर र किशोरीहरू आज एडभेन्टिस्ट स्कुलहरूमा अध्ययन गरिरहेका छन्। 

×मैले चिनेका पहिलाका बालबालिकाहरू जब त्यस डेक्यर छोडेर हुर्केका थिए तिनीहरूलाई एडभेन्टिस्ट स्कूलमा जान सल्लाह दिएँ। धेरैले जान मञ्जुर गरे।" मायुमीले भनिन्।

पहिलेका डे क्यर सेन्टरका बालबालिकाहरू र तिनीहरूका बाबुआमा समेत गरेर चार वर्षभित्र ४५ जनाले बप्तिस्मा लिएका थिए।

आजभोलि मायुमीले टोकियोमा ठूलो डेक्यर सेन्टर खोलेकी छिन् र त्यहाँ ५० जना बच्चाबच्चीहरू छन्। तिनीहरू प्रायजसो इसाई परिवारका होइनन्। मानसिक रोगले पिडित बालबालिकारहरूलाई हेरचाह गर्ने नयाँ जीवनशैली अपनाउने संस्था खोल्ने कोशिश उनले गरिरहेकी छिन्।

हामी येशूका भक्त हौँ भनेर कसरी अरूलाई प्रभाव पार्ने? मायुमी जस्तै भद्र र मिजासीलो भएर अरूलाई येशूको सन्देश सुनाऔँ।

(लेखक: आन्ड्य्रु चेसनी) bit.ly/mother-to-hundreds हेरेर मायुमीको बारेमा थाहा पाउनुहोस्)।

**जापानको बारेमा जानकारी**
­
- जापान युनियन कन्फरेन्सले पूर्वी जापान र पश्चिम जापान कन्फरेन्स र ओकिनावा मिसन समेटेको छ।
­- जापानमा सतप्रतिशत मानिसहरू साक्षर छन्।