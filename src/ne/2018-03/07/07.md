---
title:  उपसंहार
date:   17/08/2018
---

थप जानकारी: "जब येशू यस संसारमा रहनुभएको थियो तब उहाँले अरू जातिहरूलाई बहिष्कार गर्ने यहूदीहरूको मनस्थितिलाई बदल्न खोज्नुभएको थियो। सिपाहीँहरूको बिदेशी हाकिम र सिरोफ्रेनिशियन वा कनानी स्त्रीको उहाँप्रतिको आस्थालाई उहाँले स्वीकार गर्नुहुँदा परमेश्वरको प्रेम केवल यहूदीहरूमामात्र निहित नरहेको भनेर प्रत्यक्ष प्रमाण दिनुभएको थियो। अयहूदी वा अन्य जातिहरूको बीचमा सक्रिय भएर निरन्तररूपमा सुसमाचार सुनाउने बेला आएको थियो। सारा जनसमूहले सुसमाचार खुशी भएर स्वीकार गरेका थिए र जानेरबुझेर वा  बौद्धिक विश्वास गर्ने ज्ञानको ज्योति पाएकोमा मानिसहरूले परमेश्वरको महिमा गरेका थिए। यहूदीहरूले जति बिरोध गरेतापनि र तिनीहरूप्रति खराब व्यवहार गरे वा चिताएतापनि तिनीहरूलाई सुम्पिएको परमेश्वरको उद्देश्यप्रति ती प्रेरितहरू बिचलित भएनन्। अब नयाँ इस्राएल पुरानो जैतुनको रूखमा गाँसिएको थियो। यहूदी सभाघर वा सिनिगगहरू प्रेरितहरूको निम्ति बन्द भएका थिए, तर व्यक्ति घरहरू तिनीहरूको प्रयोगको निम्ति खुला गरेका थिए। साथै अन्य जाति वा अयहूदीहरूको सार्वजनिक स्थानहरू पनि प्रेरितहरूले सुसमाचार सुनाउन प्रयोग गर्न दिएका थिए।"-एलेन जी ह्वाइट, स्केचेस फ्रम द लाइफ अभ पावल, पृ. ५१बाट रूपान्तरित।

"आफूहरूको सुसमाचारीय यात्रामा पावल र बारनाबासले येशूको उदाहरण पछ्याएका थिए। उहाँले मानिसहरूलाई सुसमाचार सुनाउन त्याग देखाउनुभएको थियो। उहाँले बिश्वासपूर्वक काम गर्नुभयो र मानिसहरूको उद्धारको निम्ति दिल खोलेर परिश्रम गर्नुभयो। तिनीहरू जागरुक भएका थिए, सुसमाचार सुनाउने काममा तिनीहरूले थकाइ मानेका थिएनन् र तिनीहरूले आफ्नो व्यक्तिगत नियतलाई त्यागेका थिए। तर सुसमाचारको निम्ति चिन्ता गर्दै प्रार्थना गरे र बिनारोकटोक आफ्ना कामलाई जारीराखेर ती प्रेरितहरूले सत्यको बिऊ रोपेका थिए। जब सुसमाचारको बिऊ छरे तब ती प्रेरितहरूले सुसमाचारलाई ग्रहण गर्नेहरूको साथमा उभिन तिनीहरू पछि परेनन्। तिनीहरूको आत्मिक ज्ञानको निम्ति जे चाहिने थियो सो होसियारपूर्वक सो पूरा गर्न तिनीहरूले जिम्मेवारी निभाएका थिए। मानिसहरूलाई थाहा नभएको कतिपय व्यवहारिक पाठहरू तिनीहरूलाई सिकाएका थिए। तिनीहरूलाई ती प्रेरितहरूले इमान्दारिता देखाएका थिए र परमेश्वरप्रतिको श्रद्धाको नमुना देखाएका थिए। त्यसले गर्दा येशूलाई विश्वास गर्ने नयाँ विश्वासीहरूको हृदयमा प्रेरितहरूले सिकाएका सुसमाचारको महत्त्वपूर्ण सन्देशको गहिरो छाप लामो समयसम्म टिकेको थियो।"-एलेन जी ह्वाइट, द आक्टस् अभ द आपोस्टल्स, पृ. १८६बाट रूपान्तरित।

**चिन्तनमनन**

`अ.  	जब परिस्थिति गम्भीर भयो तब त्यहाँबाट भाग्ने मर्कूसको बारेमा सोच्नुहोस्। पछि पावल र बारनाबासको बीचमा मर्कूसको विषयमा भनाभन भएको थियो। बारनाबासले मर्कूसलाई फेरि आफ्नो साथमा लैजान चाहेका थिए तर पावलले मानेनन् (प्रेरित १५:३७)। तर धेरै वर्प पछि पावलले लेख्दछन्, "मर्कूसलाई तिमीसँग लिएर आऊ किनभने मेरो सुसमाचारीय सेवा कार्यमा उनी उपयोगी भएका छन्।" (१ तिमोथी ४:११ रूपान्तरित)। कुनै परिस्थितिमा नराम्रो भएर देखाएतापनि सधैँ त्यो व्यक्ति नराम्रो हुन्छ भन्ने छैन। पावलको अनुभवले कस्तो पाठ सिकाउँछ?`

`आ.  	पावल र बारानाबासलाई लिस्त्राका मानिसहरूले भगवान भनेर पूजा गर्न थालेका थिए (प्रेरित १४:१४-१८)। परमेश्वरले पाउनुपर्ने महिमा वा जस हामीले पाउने प्रलोभनमा फसियो भने के गर्ने?`

`इ.  	नयाँ विश्वासीहरूको विश्वासलाई बलियो पारिराख्न र तिनीहरूको आत्मिक खुराकलाई पावलले र बारानाबासले कसरी सम्हाले? तिनीहरूको उदाहरणबाट हामीले कसरी सिक्ने?`

`ई.  	मानिसले सृष्टि गरेका चालचलन, रीति, संस्कार, परम्परालाई लामो समय सम्म सम्हाली नराख्न हामीले के गर्ने? ती तत्वहरूले हामीहरूलाई  सत्य ज्ञानमा अघि बढ्न रोक्न सक्दछ। यहूदी धर्मका अगुवाहरूले पावलको खिलाफमा जतिसुकै अवरोध खडा गर्न खोजेतापनि उनी आफूले पाएको सत्य ज्ञानमा अडिग भएर बसे। हामी पनि त्यही नीतिमा कसरी लागिरहने?`