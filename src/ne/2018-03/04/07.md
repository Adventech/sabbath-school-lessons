---
title:  थप जानकारी
date:   27/07/2018
---

"यरुशलेममा रहेको चर्च वा विश्वासीहरूलाई जुन सतावट आयो त्यो सारा संसारमा गएर सुसमाचार सुनाउने महान् अवसर सावित हुन गएको थियो। यरुशलेममा धेरै यहूदीहरूले येशूलाई विश्वास गरेको कारणले तिनीहरूले ठूलो सफलता हासिल गरेको देखिएको थियो। तर आफ्नो सफलतामा संतुष्ट भएर यरुशलेममा नै रहने तरखरले गर्दा सारा संसारमा सुसमाचार प्रचार गर्ने येशूको आदेशलाई चेलाहरूले बिर्सने सम्भावना थियो। सुसमाचार सुनाउने कार्यमा जोशिलो हुँदा दुष्टहरूको हमलासँग लड्न सकिन्छ भन्ने नीतिलाई चेलाहरूले बिर्सन थालेका थिए। त्यो विर्सेर शत्रुहरूको हमलाको प्रतिकार गर्न यरुशलेममा रहेका इसाईहरूलाई सुरक्षित राख्ने काम सबभन्दा महत्त्वपूर्ण भएको ती चेलाहरूले ठानेका थिए। नयाँ विश्वासीहरूलाई अरू ठाउँहरूमा सुसमाचार सुनाउने काममा शिक्षित बनाउनुको सट्टा इस्राएलमै आफ्नो काम सफल भएको ठानेर ढुक्क मानेर बस्ने खतरामा तिनीहरू परिरहेका थिए। आफ्ना विश्वासीहरूलाई प्रतिनिधि बनाएर फैलाउनको निम्ति परमेश्वरले चेला तथा येशूका भक्तहरूमा सतावट आउन अनुमति दिनुभएको थियो। यरुशलेमबाट लखेटिन पुगेपछि विश्वासीहरू जताततै गएर परमेश्वरको वचन प्रचार गर्न थाले।"-एलेन जी ह्वाइट, द आक्टस् अभ द आपोस्टल्स, पृ. १०५बाट रूपान्तरित।

**चिन्तनमनन:**

`अ.   	सुरूको चर्चका विश्वासीहरूले आफ्नो कामको उपलब्धिमा संतुष्ट भएर इस्राएलमै रहने चाहना गर्दा संसारमा सुसमाचार सुनाउने प्रक्रियामा असर पर्दथ्यो।  कतिपय मानिसहरू सबै यहूदीहरूले येशूलाई ठाडै अस्वीकार गरेका थिए भनेर विश्वास गर्दछन्। तर त्यो गलत धारणा हो। सुरूमा धेरै यहूदीहरूले येशूलाई आफ्नो मसीह भनेर स्वीकार गरेका थिए। तर यहूदीहरूले येशूलाई विश्वास गरे भनेर प्रेरितहरू त्यसैमा ढुक्क भएर बस्नु खतरा भएको कुराले हामीलाई के सिकाउँछ ? हामी आफ्नै काममा मात्र अल्झेर बसी संसारमा सुसमाचार सुनाउने काममा कसरी सिथिलता निम्त्याउन सक्छौँ?`

`आ. 	प्रेरितहरूको पालासम्म यहूदी र सामरीहरूको बीचमा शताब्दियौँदेखि बैमनस्यता थियो। तर यहूदी भएका फिलिपले सामरीयामा गएर येशूको बारेमा प्रचार गर्न पुगे भन्दा हामीले के सिक्न सक्छौँ? हामी सेभेन्थ-डे एडभेन्टिस्ट भएतापनि हामी मध्ये कतिमा संस्कृति, जातजाती जस्ता कुराहरूमा पूर्वाग्रह राख्ने बानी हराएको देखिदैन। परमेश्वरको सामु सबै एकै हौँ भन्ने आत्मज्ञान क्रुसले हामीलाई कसरी सिकाउँदछ?`

`इ. 	येशूको मृत्युले प्रत्येक मानिसमा अनन्त मूल्य गाँसिएको छ भनेर थाहा पाएर सुसमाचार भनेको कुनै एक जातिमा सीमित नराखेर सारा विश्वको निम्ति हो भनेर हामीले कसरी सिक्ने?`

`ई. 	फिलिपले इथियोपियाको पाहनुसँग कसरी सुसमाचार सुनाउन पुगे? हामीले पनि अरूलाई सुसमाचार सुनाउने अवसरको निम्ति निरन्तररूपमा किन प्रार्थना गरिरहनुपर्छ वा चाहना गरिरहनुपर्छ?`

`उ. 	प्रेरित ६-८सम्म हामीले के सिक्यौँ जसले गर्दा हामीहरूको चर्चको लक्ष्य यस संसारमा कसरी प्रभावकारी हुनुपर्छ भनेर देखाउँदछ?`