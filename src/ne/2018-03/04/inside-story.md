---
title:  कथा
date:   27/07/2018
---

#### खल्लो साबथ
_श्रीमती सुन याप्युन, ६४ दक्षिण कोरिया_

दक्षिण कोरियामा आइतबार मान्ने चर्चहरू स्थापना गर्न मलाई परमेश्वरले धेरै सहयोग गर्नुभएको छ। सानो झुण्डलाई मैले प्रचार गर्थेँ तब त्यो सानो झुण्ड बढेर ४० जना भयो र चर्च बन्यो। अनि अन्तै नयाँ चर्च स्थापना गर्न परमेश्वरले मलाई अगुवाई गर्नुभयो।

जब मैले प्रभुको निम्ति काम गरिरहेको थिएँ मेरो मनमा केही न केही कमी भएको मैले महसुस गरेको थिएँ। जब चर्चमा र पुनर्जागरण भेलामा प्रचार गर्थेँ मलाई आनन्द त लाग्थ्यो तर भित्री हृदयमा आफैमा खोक्रो भएको महसुस मैले गरेको थिएँ। मेरो श्रीमानले जस्तो थियोलोजी वा धर्मदर्शन पढेँ र पूर्णरूपमा पास्टरको काम गरेँ। तैपनि मेरो मनभित्र खाली भएको महसुस मैले गर्दैरहेँ।

तब एक दिन पुस्तक सामग्री बेच्ने सेभेन्थ-डे एडभेन्टिस्ट नारी मेरो घरमा देखा परिन्। उनले हामीलाई केही पढ्ने सामग्रीहरू दिइन्। मैले र मेरो श्रीमानले ती सामग्रीहरू पढ्यौँ। मेरो श्रीमान एडभेन्टिस्ट चर्चमा जान थाल्नुभयो। उनी केवल आइतबार पालन गर्ने मान्छे अर्को चर्चमा किन जान थालेको होला भनी सोचेँ। तर उनी त शनिबार पो चर्चमा गइरहेकोमा मलाई छक्क लाग्यो। एक दिन जब उनको कोठा सफा गर्दै थिएँ उनको टेबुलमा एडभेन्टिस्ट चर्चको सूचनापत्र देखेँ र अनि थाहा पाएँ उनले के गरिरहेका रहेछन्।

त्यो दिन उनलाई मैले केही भनिँन। भोलिपल्ट आइतबारको दिन थियो। म चुपचाप बसेँ। अनि सोमबार मैले मेरी श्रीमानलाई यसरी गाली गरेँ "तपाईँ त पास्टर हुनुहुन्छ। झुटा चर्चमा जान तपाईँलाई लाज लाग्दैन?"

"तिमीले बुझ्दैनौ। तिनीहरू झुटा शिक्षावालाहरू होइनन्। तिनीहरूसँग सत्य छ" मेरो श्रीमानले जवाफ दिनुभयो।

यो कुरा सुनेर मैले मेरो श्रीमानले राखेका एडभेन्टिस्ट पुस्तकहरू गोप्यरूपमा पढ्न थालेँ। हामीले पुस्तक बेच्ने एडभेन्टिस्टबाट एलेन जी ह्वाइटका धेरै पुस्तकहरू पाएका थियौँ।

ती पुस्तकहरू पढेर मेरो पास्टरी हृदयमा चोट पर्यो। त्यसकारण मेरो श्रीमान घरमा नभएको बेलामा लुकिलुकि ती पुस्तकहरू पढ्न थालेँ। जब मेरो श्रीमानको कार बाहिर आएको थाहा पाउँथे तब तुरन्तै ती पुस्तकहरू दराजमा जस्ताको त्यस्तै राखिदिन्थेँ।

तर एडभेन्टिस्टप्रति मेरो चासो बढ्दै गयो। अनि पुस्तक बेच्ने प्रचारकले एक दिन एडभेन्टिस्ट चर्चमा हुने स्वास्थ्यको कार्यक्रममा भाग लिन निम्तो दिइन्। मैले सोचेँ, "यही मौका हो कि एडभेन्टिस्टहरू झुटा हुन् कि होइन भनेर थाहा पाउने।"

स्वास्थको कार्यक्रम धेरै दिनसम्म चलिरह्यो। तेस्रो दिनमा एक जना चाइनिज-कोरियन महिलाले मकहाँ आएर सोधिन्, "पास्टर, एडभेन्टिस्टहरू झुटा हुन् भनेर हामीहरूको चर्चमा प्रचार गरिन्छ। तपाईँ के भन्नुहुन्छ?"

"यो झुटा हो' भनेर म चाहन्थे तर "यो चर्च झुटा होइन। यसले सत्यलाई सिकाउँदैछ। यसले बाइबलमा देखाए अनुसार साबथलाई सिकाउँछ।"मैले के भनिरहेको थिएँ सो मलाई नै थाहा थिएन।

ती चिनिया-कोरियन महिला मेरो कुरा सुनेर प्रभावित भइन्। म सेभेन्थ-डे एडभेन्टिस्ट चर्चको पास्टर भएको उनले ठानेर भनिन्, "त्यसो भए म तपाईँको चर्चमा मेरो छोरीसँग आउन चाहन्छु।" "मेरो चर्च टाढा छ। यही चर्चमा तपाईँ आउनुहोस्। यिनीहरूले नै तपाईँलाई सम्हाल्नुहुनेछ" मैले भनेँ।

पछि ती महिलाले बप्तिस्मा लिएको मैले थाहा पाएँ। म एडभेन्टिस्ट चर्चको सदस्य नभएतापनि उनलाई एडभेन्टिस्ट चर्चमा ल्याउने कार्यमा म सफल भएँ।

स्वास्थ्यको कार्यक्रम पछि सबभन्दा पहिलो पल्ट साबथमा चर्चको सेवाकार्यमा सम्मिलित भएँ। यो चर्च झुटा हो भनेर थाहा दिन म सिक्न चाहन्थेँ। तर त्यो चर्चमा केही पनि झुठो देखिँन। एडभेन्टिस्टहरूले बाइबलको शिक्षालाई राम्रोसँग पालन गरेकोले मलाई अचम्म लाग्यो।

येशूबाट सन्देश

मलाई बप्तिस्मा लिन मन लागेको थियो। तर मैले मेरो श्रीमानसँग धेरै वर्ष अघि बप्तिस्मा लिइसकेको थिएँ। मैले प्रार्थना गरेँ "मैले फेरि बप्तिस्मा किन लिनुपर्छ र?" "यो तिमी आफैले थाहा पाउनुपर्छ" भन्ने सन्देश पो परमेश्वरबाट पाएको महसुस गरेँ। अन्तमा मैले बप्तिस्मा लिने निर्णय गरेँ। परमेश्वरको पवित्र दिन शनिबारलाई साबथ नमानिकन मानिसहरूको परम्पराबाट लादेको आइतबारलाई पालन गरेर परमेश्वरको वचन पालन नगरि पाप गरिरहेको अनुभूति मलाई भयो।  

त्यसबखत साबथ दिनमा एक जना एडभेन्टिस्ट चर्चको विश्वासी मेरो घरमा हामीलाई भेट्न आएका थिए। जब हामीले कुराकानी गर्यौँ उनले मेरो श्रीमानलाई बप्तिस्मा लिनुपर्छ भनेर सल्लाह दिइन्। यसबारे प्रार्थना गर्नुपर्छ भनेर मेरो श्रीमानले भने तब त्यसको लागि प्रार्थना गर्न जरुरी नभएको मैले ठानेँ। फेब्रुअरी ४,२०१७मा बप्तिस्मा लिन मैले प्रस्ताव राखेँ र त्यही अनुसार हामीले बप्तिस्मा लियौँ।

मेरो सातजना दाजुभाइ दिदी बहिनीहरू छन्। तिनीहरूले पनि साबथको सन्देशलाई स्वीकार गरुन् भन्ने मेरो चाहना छ। एडभेन्टिस्ट सन्देश थाहा नपाएको कोरियाको भित्री भागमा सबाथको बारेमा सिकाउने मेरो चाहना छ। हाम्रो निम्ति प्रार्थना गर्नुहोस् ताकि हामीले एडभेन्टिस्ट चर्चहरू स्थापना गर्न सकौँ।

जसरी आइतबारलाई साबथ पालन गर्दा मनमा केही न केही कमी भएको महसुस गरेको थिएँ आजभोलि मलाई त्यस्तो लाग्दैन। येशूमा पाएको सत्यताले गर्दा मेरो मन खुशीले भरिएको छ।

(यो अनुभव सुना प्यायुनले आन्द्रु मेकचेस्नीलाई बताएकी हुन्। उनी १५ वर्षसम्म आइतबार चर्चको पास्टर भएर काम गरेकी थिइन्। उनी ६४ वर्षकि छिन्)।

**दक्षिण कोरियाको बारेमा थप जानकारी**:

- दक्षिण कोरियामा सुसमाचार प्रचार गर्ने प्रथम् कोरियन सन ह्युङ्ग चो थिए। जब उनी जापानमा थिए त्यहाँ उनले सन् १९०४मा प्रभुलाई ग्रहण गरेका थिए।
- कोरियन युनियन कन्फरेन्सले दक्षिण कोरियाको चर्चको रेखदेख गर्दछन। उक्त कन्फरेन्समा मध्यपूर्व कोरिया, मध्यपश्चिम कोरिया, दक्षिणपूर्व कोरिया, दक्षिणपश्चिम कोरिया र मध्य पश्चिम कोरियन कन्फरेन्स समावेश भएको छ। 