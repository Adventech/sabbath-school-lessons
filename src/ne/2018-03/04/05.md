---
title:  स्वर्गको पवित्र मन्दिरमा येशू ख्रीष्ट
date:   25/07/2018
---

बाइबलमा अगमवक्ता वा परमेश्वरका भविष्यवक्तालाई हिब्रू भाषामा नबी भनिन्छ। यथार्थमा यस संसारमा कोही मानिस परमेश्वरको प्रवक्ता भएर बोल्छ त्यसैलाई अगमवक्ता भनेर कहलाइन्छ। परमेश्वरको अगमबक्ताले उहाँको प्रेम र न्यायको सन्देश दिँदछ। त्यही परिप्रेक्ष्यमा स्तिफनस पनि यहूदीहरूलाई परमेश्वरले गर्नुभएको न्यायको बारेमा बोल्दा उनी अगमवक्ताको रूपमा गनिन पुगेका थिए। तर दुर्भाग्यवस उनको अगमबक्ता भएर सेवा गर्ने काम छोटिन पुगेको थियो।

`रिसले चुर भएका यहूदीहरूको सर्वोच्च सभासदमा बोलिरहँदा अचानक स्तिफनसले एक दर्शन देखेका थिए। त्यो दर्शन के थियो र त्यसको अर्थ के थियो? हेर्नुहोस् प्रेरित ७:५४-५६ "54 जब तिनीहरूले यी कुरा सुने तब तिनीहरू क्रुद्ध भए र रिसले दाह्रा किट्न लागे। 55 तर तिनले चाहिँ पवित्र आत्माले भरिपूर्ण भईकन स्वर्गतिर एकटक लाएर हेरे, र परमेश्वरको महिमा र येशूलाई परमेश्वरको दाहिनेपट्टि उभिरहनुभएको देखे। 56 तिनले भने, “हेर, स्वर्ग उघ्रेको म देख्छु, र मानिसको पुत्रलाई परमेश्वरको दाहिनेपट्टि उभिरहनुभएको म देख्तछु।”`  

"जब स्तिफनसले दिएको भाषणको अन्त समापन भयो तब श्रोताहरूको बीचमा हल्लीखल्ली भयो। जब येशूलाई भविष्यवाणीहरूसँग स्तिफनसले जोडे र मन्दिरको मामिलामा येशूको भूमिकाको बारेमा बोले तब मूल पुजारी देखावटीरूपमा भयभीत भए र उनले आफ्नो लुगा च्याते। सदाको निम्ति आफ्नो आवाजलाई दवाइनेछ भन्ने आभास् स्तिफनसले पाएका थिए। आफूले बोलेका वचनहरूप्रति श्रोताहरू कडाइका साथ असहमत भएको उनले देखे र आफूले आफ्नो अन्तिम गवाही दिइरहेको उनले महसुस गरे। उनले बोलिरहने क्रमलाई अचानक रोकेर आफूले त्यही स्थानमा देखेको दर्शन बोले र आफ्नो भाषण अन्त गरे।"-एलेन जी ह्वाइट, आक्टस् अभ आपोस्टल्स, पृ. १००बाट रूपान्तरित।

जब स्तिफनसले यहूदी अगुवाहरूको बीचमा उभेर तिनीहरूको बिरुद्धमा परमेश्वरले गर्नुभएको  न्यायको बारेमा बोलिरहेका थिए तब उनले अचानक स्वर्गको पवित्र मन्दिरमा येशू उभिरहनुभएको देखे। उहाँ परमेश्वर पिताको दाहिनेपट्टि उभिरहनुभएको थियो। त्यसको अर्थ तत्कालै पृथ्वीमा भएको न्यायचाहीँ स्वर्गमा हुने वास्तविक न्यायको सूचकको रूपमा देखाइएको थियो। इस्राएलका ढोँगी अगुवा र धर्मगुरुलाई परमेश्वरले न्याय गर्नुहुनेछ भनेर स्तिफनसले दर्शनले व्यक्त गर्दछ।

पश्चाताप गर भनेर सुरूमा प्रेरितहरूद्वारा गरिएको आह्वान (प्रेरित २::३८,३:१९,५::३१) स्तिफनसले त्यसबेला ती यहूदी धर्मगुरुहरूको सामु गर्न पाएका थिएनन्। त्यसको अर्थ अब यो हुन गएको थियो कि इस्राएलको धार्मिक राज्यको अन्त्य हुन गएको छ र अब्राहमलाई प्रतिज्ञा गरे अनुसार संसारको मुक्तिको निम्ति मध्यस्थता गर्ने यहूदीहरूको भूमिका अब समाप्त भयो (उत्पत्ति १२:३, १८:१८,२२:१८)। चाहे यहूदी होस् वा अयहूदीहरू होस् अब येशूका अनुयायीहरूले यरुशलेम नै छोडेर सारा संसारका जातिजातिमा गएर मुक्तिको सुसमाचार सुनाउने अपेक्षा गरिएको थियो (प्रेरित १:८)।

`आफ्नो यहूदी धर्मको प्रतिरक्षाको निम्ति त्यस धर्मका पण्डितहरूले धर्मकै नाउँमा स्तिफनसलाई लुछाचुड गरेर उनको हत्या गरे। प्रेरित ७:५७-८:१,२मा लूकाले उनको हत्याको बारेमा विवरण यसरी दिएका छन् "57 तर तिनीहरू उच्च स्वरले कराई उठे, र आ-आफ्ना कान थुने, र तिनीहरू एकसाथ तिनीमाथि झम्टे। 58 तिनीहरूले तिनलाई सहर बाहिर निकाली लगे, र तिनीमाथि ढुङ्गा बर्साए। र साक्षीहरूले आफ्ना वस्त्रहरू शाऊल नाउँ भएको एक जना युवकका खुट्टानेर राखे।  59 जसै तिनीहरूले स्तिफनसमाथि ढुङ्गा हानिरहेका थिए, तिनले प्रार्थना गरे, “हे प्रभु येशू, मेरो आत्मालाई ग्रहण गर्नुहोस्।” 60 तिनले घुँडा टेकेर ठूलो स्वरले कराएर भने, “हे प्रभु, यो पापको दोष यिनीहरूलाई नलागोस्।” यति भनेर तिनले प्राण त्याग गरे। ... ८:1 तिनको हत्यामा शाऊल पनि सहमत थिए। त्यसै दिन यरूशलेममा भएका मण्डलीको विरुद्धमा ठूलो सतावट सुरु भयो, र प्रेरितहरूबाहेक तिनीहरू सबै यहूदिया र सामरियाका इलाकातिर छरपष्ट भए। 2 भक्तजनहरूले स्तिफनसलाई लगेर गाड़े, र तिनको निम्ति ठूलो विलाप गरे।"`

परमेश्वरको बिरुद्धमा बोलेको भन्ने आरोप लगाएर यहूदी धर्मगुरुहरूले व्यवस्था अनुसार स्तिफनसलाई ढुङ्गाले हानेका थिए (लेवी २४:१४)। स्तिफनसलाई मृत्यु दण्डको घोषणा गरिएको थियो वा अतिवादी धार्मिक समूहको हुलले उनलाई आक्रमण गरेको थियो भन्ने कुरा स्पष्ट त छैन। तर जे भएतापनि येशूप्रति आफ्नो आस्था राखेको कारणले सहीद हुन पुगेका मानिसहरूमध्ये स्तिफनस प्रथम हुनगएको प्रेरितको पुस्तकमा लेखिएको छ। स्तिफनसको लुगालाई च्यातचुत पारेर सावल नाउँ गरेका एक युवकको खुट्टाको सामु थुपारिनुले यो देखाउँदछ कि स्तिफनसको बिरोधीहरूको नाइके सावल थियो। जब आफ्ना हत्याराहरूको निम्ति स्तिफनसले प्रार्थना गरे तब उनले सावलको निम्ति पनि प्रार्थना गरेका थिए। केवल चरित्रमा उच्च आदर्शभएको, येशूको नीतिमा चल्ने र जेभएतापनि आफ्नो बिश्वासलाई डगमगाउन नदिनेलेमात्र त्यस खालको प्रार्थना गर्न सक्छ। त्यसको अर्थ येशूको उपस्थिति स्तिफनसको जीवनमा बास्तविकै रूपमा थियो भन्ने कुरा स्पष्टरूपमा देख्न सक्छौँ ।