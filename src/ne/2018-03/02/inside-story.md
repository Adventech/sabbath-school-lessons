---
title:  कथा
date:   13/07/2018
---

#### दुई पास्टरहरूलाई माया गर्नु

_श्रीमती ही-सुक किम, ६४ दक्षिण कोरिया_

स्वास्थ्य तथा बाइबल सम्बन्धी पुस्तकहरू बेच्ने अरू दुई जनासँग म दक्षिण कोरियाको राजधानी सीउलमा घरघरमा गएर किताब बेच्दै थिएँ। जाँदै गर्दा बाटोमा मैले नारा लेखिएको ठूलो कपडा झुन्ड्याएको देखेँ। आइतबार पालन गर्ने बाइबलका विद्यार्थीहरूलाई बाइबल अध्ययन गर्न र आत्मिक रूपमा जाग्न सिबिरमा आउन निमन्त्रणा त्यस कपडामा लेखिएको रहेछ। हामीले पनि त्यहाँ के हुनेरहेछ भनेर जान्न चाह्यौँ। 

त्यो कपडामा आयोजकको ठेगाना लेखिएको रहेछ।त्यो ठेगाना पत्ता लगाउँदै जाँदा दक्षिण कोरियाको आइतबार पालन गर्ने सबभन्दा ठूलो चर्चको पास्टर दम्पतीहरू पो रहेछन्। तिनीहरूको ढोका ढकढक्याउन जाँदा सम्म त्यो कुरा हामीलाई थाहा थिएन।

"हामी कोरियाको पुस्तक छापाखानाबाट आएका हौँ र हामीसँग केही पढ्ने सामग्रीहरू छन्" मैले भनेँ।

पास्टरले हामीहरू सेभेन्थ-डे एडभेन्टिस्ट किताबखानाबाट आएको कुरा तुरन्तै थाहा पाउँदा मलाई अचम्म लाग्यो। उनले तुरन्तै सोधे, "हैन, तिमी सेभेन्थ-डे एडभेन्टिस्टहरू शनिबारको दिन किन चर्च जान्छौ?"

मैले उत्पत्तिको पुस्तकबाट सृष्टिको कथा पढेर उनलाई सुनाइदिएँ। परमेश्वरले यस संसारलाई छ दिनमा सृष्टि गर्नुभयो र सातौँ दिन साबथमा विश्राम लिनुभयो भनेर व्याख्या गरेँ। सातौँ दिन साबथलाई परमेश्वरले पवित्र बनाउनुभएको थियो भनेर सुनाएँ। तिनीहरूलाई बाइबल पत्राचार गर्ने पाठ दिएँ र अर्को हप्ता फर्केर आउने वचन दियौँ।

जब हामीले बाइबलबाट छलफल गर्न थाल्यौँ तब पास्टर की-जो मुनलाई बाइबलको बारेमा प्रशस्त ज्ञान भएको थाहा पाएँ। उनले कोरियाको चर्चमा ३० वर्ष पास्टरी काम गरेका रहेछन् र उनकी श्रीमतीले पनि दश वर्ष चर्चमा पाष्टरी काम गरेकी थिइन्। जब अर्को पल्ट म भेट्न गएँ त्यसबेला मैले बाइबल लगिँन तर एलेन जी ह्वाइटको कन्फ्लिक्ट अभ एजेज पुस्तकहरू दिएँ। ती पुस्तकहरू आकर्षित बट्टामा थिए। ती पुस्तकहरूमा पाट्रियार्क एण्ड प्रोफेटस्, प्रोफेटस एण्ड किङ्गिस, द डिजाएर अभ एजेज र द ग्रेट कन्त्रोभर्सी थिए। त्यसको मोल २६५ डलर थियो। मैले भने तपाईँहरूलाई सित्तैमा दिन सकिन्छ।

ती पास्टरले दानिएलको बारेमा विशेष चासो देखाए। त्यसको बारेमा मसँग केही किताब छ कि भनेर उनले सोधे। तब अर्को भेटमा मैले उनलाई दानिएल र प्रकाशको पुस्तकबारेमा लेखिएको टिप्पणी पुस्तक ल्याइदिएँ।

केही समयपछि ती पास्टरले मेरो मोबाइलमा एसएमएस पठाए। "मैले त जीवनभर बाइबल केवल हल्कामात्र पढिरहेको पो मैले थाहा पाएँ। के म तिमीहरूको चर्चमा आउन सक्छु?" भनेर उनले लेखे।

पास्टर हाम्रो चर्चमा आए र त्यहाँ भएको सेवाकार्यक्रमहरू उनले मन पराए। उनी केही हप्ता चर्चमा आए। अनि केही समयपछि उनी आउन छोडे। अनि तपाईँ किन चर्चमा आउन छोड्नुभएको भनेर मैले फोन गरेँ। जहिले पनि मैले फोन गर्दा उनले अनेक बहाना बनाएर आफू बिरामी भएको वा अति व्यस्त भएको सुनाए। पछि मैले थाहा पाएँ कि उनको श्रीमतीले उनलाई एडभेन्टिस्ट चर्चमा जान रोकेकी रहिछिन्। उनले आफ्नो श्रीमानलाई गालीगर्दै भनिन्, "तिमी त पास्टर हो। अर्कोको चर्चमा जान तिमीलाई लाज लाग्दैन?"। तैपनि मैले उनलाई चर्चमा आउन आग्रह गर्दै रहेँ।

हाम्रो भेटभएको सातवर्षपछि मैले उक्त पास्टरलाई एडभेन्टिस्ट चर्चमा हुने स्वास्थ्य कार्यक्रममा आउन निम्तो दिएँ। उक्त कार्यक्रमको विभिन्न समयमा सहभागीहरूलाई सञ्चो बनाउने खालको विभिन्न जुसहरू दिइन्थ्यो। ती जुसहरूले मानिसहरूमा भएका विभिन्न बिषादीहरूलाई निकाली दिन्थ्यो।

जब मैले ती जुसहरूको बारेमा  ती पास्टरलाई कुरा गरेँ तब त्यसको बारेमा आफ्नी श्रीमतीलाई भन्न मलाई अनुरोध गरे। त्यसकारण मैले उनको श्रीमतीलाई फोन गरेँ र श्रीमानसँग कार्यक्रममा आउन अनुरोध गरेँ। उनले पनि आफ्नो श्रीमानसँग आउन मञ्जुर गरिन्। उनले पहिलो पटक एडभेन्टिस्ट चर्चमा आउन केही चासो देखाएकी थिइन्।

त्यसपछि ती दम्पत्तिले सुसमाचार प्रचार कार्यक्रममा आउने निम्तोलाई स्वीकारे। श्रीमानलेचाहिँ हाम्रो चर्चले सिकाएको विद्यालाई मन पराए तर चर्चमा संलग्न हुने कुरामा उनले आनकानी गरिरहेका थिए। अनि उनी र उनकी श्रीमतीलाई दोस्रो सुसमाचार कार्यक्रममा आउन निम्तो दिएँ। तिनीहरू प्रत्येक दिन सुसमाचार प्रचार कार्यक्रममा आए र एक दिन तिनीहरूले मलाई भने, "हामी त तिमीहरूको सन्देशमा पग्लिरहेको जस्तो अनुभव भइरहेको छ।"

हाम्रो भेटघाट भएको आठ वर्षपछि सन् २०१७मा दुवै श्रीमान् र श्रीमतीले एडभेन्टिस्ट चर्चमा बप्तिस्मा लिए। परमेश्वरको वचन र हामीमा भएको स्वास्थ्यको सन्देशले तिनीहरूको जीवन परिवर्तन भएको थियो।

(यो कथा ही-सुक किमले आन्द्रु मेकचेस्नेलाई सुनाएका थिए)।

६४ वर्षकी ही-सुक किम हाल दक्षिण कोरियामा स्वास्थ्य र सुसमाचार सामग्री बेच्न पूरै समय दिइरहेकी छिन्। अर्को अध्यायमा उनको श्रीमानको कथा पढ्नेछौँ।

**दक्षिण कोरियाको बारेमा थप जानकारी**

- दक्षिण कोरियामा ७१५ एडभेन्टिस्ट चर्चहरू छन्। त्यहाँ २४७१४३ एडभेन्टिस्टहरू छन्। त्यहाँको जनसंख्या ७५,९१६,००० छ। त्यसको अर्थ प्रत्येक ३०७जना कोरियनमा एक जना एडभेन्टिस्ट छन्।
- कोरियाका ५०प्रतिशतभन्दा बढी मानिसहरू कुनै संगठित चर्चमा आबद्ध भएको दाबी गर्दैनन्। त्यहाँ २८प्रतिशत मानिसहरू इसाई छन् भने १६प्रतिशत मानिसहरू बुद्ध धर्म मान्छन्।
- कोरियाको राजधानी महानगरपालिकामा दुई करोड पचास लाख मानिसहरू छन्। यो सहर विश्वको सबभन्दा ठूलो सहरहरूमध्ये तेस्रोमा पर्दछ।