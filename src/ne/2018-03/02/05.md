---
title:  स्वर्गमा येशूले पाउनुभएको उच्च सम्मान  
date:   11/07/2018
---

`"यसैकारण परमेश्वरको दाहिने बाहुलीपट्टि उहाँ उच्च पारिनुभयो, र पिताबाट पवित्र आत्माको प्रतिज्ञा पाउनुभयो, र उहाँले यो खन्याइदिनुभएको हो, जे तपाईंहरू देख्नु र सुन्नुहुन्छ।" (प्रेरित २:३३)।`

पत्रुसको भाषणको तेस्रो भागमा उनले अन्य भाषाहरूको बारेमा सम्बोधन गरेका थिए। त्यसले मानिसहरूलाई आकर्षित गरेको थियो। ९ बजेको बिहानीमा रक्सीले मात्नुको सट्टा (प्रेरित २:१५) स्वर्गबाट पवित्र आत्मा खनिएको कारणले तिनीहरूले अचम्म तरिकाले अन्य भाषाहरू बोलिरहेका थिए जुन् विभिन्न देशबाट आएका बिभिन्न भाषा बोल्नेहरूले आआफ्नै भाषामा बुझ्न पुगेका थिए।

`येशूले स्वर्गमा परमेश्वरको दाहिने हातमा बसेर सम्मान पाउनुभएको र पवित्र आत्मा खन्याइएको दुई घट्नाको बीचमा के आफसी सम्बन्ध छ? हेर्नुहोस् प्रेरित २:३३-३६ "३३ यसैकारण परमेश्वरको दाहिने बाहुलीपट्टि उहाँ उच्च पारिनुभयो, र पिताबाट पवित्र आत्माको प्रतिज्ञा पाउनुभयो, र उहाँले यो खन्याइदिनुभएको हो, जे तपाईंहरू देख्नु र सुन्नुहुन्छ। ३४ किनकि दाऊद त स्वर्गमा चढ़ेनन्, तर उनी आफैले भन्दछन्, ‘परमप्रभुले मेरा प्रभुलाई भन्नुभयो, तिमी मेरो दाहिने हातपट्टि बस ३५ जबसम्म म तिम्रा शत्रुहरूलाई तिम्रा खुट्टाको पाउदान तुल्याउँदिनँ।’  ३६ “त्यसैकारण इस्राएलको सारा परिवारले यो पक्का गरी जानोस्, कि येशू, जसलाई तपाईंहरूले क्रूसमा टाँग्नुभयो, परमेश्वरले उहाँलाई प्रभु र ख्रीष्ट बनाउनुभयो।”  `

परमेश्वरको दाहिने हातमा बस्नु भनेको उहाँले आधिकारिक पद पाउनु हो । (भजन ११०:१-३)। धर्मशास्त्र बाइबललाई नै आधार मानेर पत्रुसले यो जिकिर गर्दछन् कि येशूले स्वर्गमा उच्च स्थान पाउनुभएकै कारणले उहाँका अनुयायीहरूलाई उहाँले पवित्र आत्मा खन्याउनुभएको छ। त्यसको अर्थ यो होइन कि पहिला उहाँको निम्ति नभएको सम्मान अहिले पाउनु भएको होइन (यूहन्ना १:१-३,१७:५)। तर उहाँ प्रभु र मुक्तिदाता हुनुहुन्छ भनेर परमेश्वर पिताले सर्वोच्च रूपमा अनुमोदन गर्नुभएको हो । (प्रेरित २:३६)।

यस घट्नाले बाइबलको अत्यन्त महत्त्वपूर्ण विषयबस्तुलाई औँल्याउँछ: त्यो हो सारा जगत वा ब्रम्हाण्डमा भइरहेको असल र खराबको द्वन्द। जब सम्म येशूलाई उच्च सम्मान दिइएको थिएन तब सम्म पवित्र आत्मा पूर्णरूपमा सबै विश्वासीहरूमा आउन सक्नुभएको थिएन (यूहन्ना ७:३९) र यदि येशूले क्रुसमा बिजय नपाउनुभएको भए उहाँले त्यो उच्च सम्मान पाउनुहुने थिएन (यूहन्ना १७:४,५)। अर्को अर्थमा भन्ने हो भने पवित्र आत्मा त्यो शर्तमा आउनुभएको थियो जब येशूलाई उच्च सम्मान दिइएको हुन्छ। पवित्र आत्मा आउनुको कारण नै येशूले क्रुसमा जे उपलब्धि हासिल गर्नुभयो त्यसलाई परमेश्वरले अनुमोदन गर्नुभएको विषयलाई प्रमाणित गर्दछ। त्यो मात्र होइन संसारलाई तहसनहस पार्ने यस संसारको दुष्ट शासक (यूहन्ना १२:३१) शैतानलाई हराउनुभएको थियो भनेर ती घट्नाहरूले देखाउँछ।

जब यस संसारमा पापको प्रवेश भयो तब परमेश्वर छायाँमा बस्नुपरेको थियो। त्यसकारणले येशूको मृत्युको आवश्यकता थियो कि मानिसहरूलाई पापबाट उद्धार गर्नमात्र होइन परमेश्वर को हुनुहुन्छ भनेर देखाउन र शैतान धोखेबाजी, अपराधी र बेइमान हो भनेर भन्डाफोर गर्नु पनि थियो। जब येशूले आफ्नो सेवाकार्य सुरू गर्नुभयो तब मुक्तिको युग सुरू भइसकेको थियो (लूका ४:१८-२१)। जब येशूले मानिसहरूको जीवनबाट दुष्ट आत्मा वा शैतानका मतियारहरूलाई निकाल्नुभएको थियो र मानिसहरूको पापलाई क्षमा दिनुभएको थियो तब उहाँले शैतानको कब्जाबाट मानिसहरूलाई फुत्काउनुभएको थियो। तर येशूको पूर्ण विजयचाहिँ क्रुसमा उहाँलाई दिइएको थियो। जब येशूले स्वइच्छाले प्राण त्याग गर्नुहुँदा त्यसलाई स्वर्गले अनुमोदन गर्यो तब शैतानले निर्णायक मुक्का खानु परेको थियो। अनि पवित्र आत्मा मानिसहरूमा त्यसको लागि खन्याइयो कि मानिसहरू येशूको दोस्रो आगमनको निम्ति तयार होऊन्।