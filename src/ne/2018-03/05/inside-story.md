---
title:  कथा
date:   03/08/2018
---

#### हे पिता, मलाई क्षमा दिनुहोस्!

_होरितारिसा,२४ जापान_

म इसाई परिवारमा जन्मेको थिइन। जब म ठूलो भएँ परमेश्वरको बारेमा मैले कहिल्यै पनि सोचेको थिइन। जापानमा बार्ह करोड साठी लाख मानिसहरू छन्। तिनीहरू परमेश्वरप्रति वास्ता गर्दैनन्। परमेश्वरलाई पिता भनेर सम्बोधन गर्ने चलनले उहाँप्रति मेरो भावना राम्रो थिएन किनभने मेरो बुबाको धेरै व्यवहार मलाई मनपरेको थिएन।

जब म सानै थिएँ मेरा बुबा र आमा एक आपसमा छुट्नुभयो। म आमासँग रहन गएँ। तर बिदाको बेलामा म बुबालाई भेट्न जान्थेँ। जब म १४ वर्षको थिएँ मेरो बुबा बिरामी हुनुभयो र शनिबार र आइतबार उनको हेरचाह गर्थेँ। उहाँको नर्स हुने मेरो थिएन। बुबालाई स्याहार्ने काम गार्हो थियो। म सानै थिएँ र मैले गर्नुपर्ने काम धेरै थियो। मैले गुनासो पोखाउँथे। "मैले नै किन स्याहार गर्नुपर्ने" भनेर कचकच गर्थेँ। जब जब बुबालाई मैले भेटेँ तब तब मैले उहाँलाई भन्थेँ, "तपाईँदेखि मलाई वाक्क लाग्छ।" म धेरै रुन्थेँ। मेरो बुबा पनि रूनुहुन्थ्यो होला। केही समयपछि उनको देहान्त भयो।

फिलिम बनाउने काम सिक्न म अमेरिका गएँ।  अमेरिकाको लस एन्जल सहरमा मेरो अध्ययन सुरू गर्नुभन्दा पहिले म सिकागो सहरमा गएँ। त्यहाँ मेरा आफन्तहरू थिए जो सेभेन्थ-डे एडभेन्टिस्टहरू थिए। साबथमा चर्च जान मलाई आग्रह गरे। मलाई चर्चको वातावरण मनपर्यो। इसाई चर्चमा गएको त्यो मेरो पहिलो अनुभव थियो।

जब म स्कुल जान थालेँ तब चर्चमा जाने समय पाएको थिइन। छ महिनापछि मेरा आफन्तहरूले लस एन्जलसमा सेभेन्थ-डे एडभेन्टिस्ट चर्च भेट्टाएका छौ कि भनेर सोधे। अन्तमा म ग्लिन्डेल फिलिपिनो सेभेन्थ-डे एडभेन्टिस्ट चर्चमा गएँ। प्रवचन पछि घरमा गएर मेरी आमासँग स्काइपमा कुरा गर्ने मेरो योजना थियो। तर चर्च त म जस्तो युवायुवतीहरूले भरिएको थियो। चर्चबाट म निस्कन लाग्दा तिनीहरूले मलाई रोके। हामीले सँगसँगै खाना खायौँ र त्यसपछि तिनीहरूसँग घुलमिल गर्न तिनीहरूले मलाई आग्रह गरे। 

मेरो नयाँ साथीहरूले अर्को दिन उनीहरूसँग घुम्न बोलाए। तिनीहरूले दिनदिनै मलाई बोलाउँथे। तिनीहरूले मप्रति त्यस्तो किन दया देखाए भनेर मैले अचम्म माने। पछि मलाई थाहा भयो कि परमेश्वरले उहाँको प्रेम येशूलाई प्रेम गर्ने विश्वासीहरूबाट देखाउनुहुँदो रहेछ। परमेश्वरको प्रेमको बारेमा मैले धेरै जान्न चाहेँ। तिनीहरूलाई परमेश्वर र बाइबलको बारेमा धेरै प्रश्नहरू मैले गरेँ। एक जना साथी बाइबल सिकाउने काम गर्दथी। उनले मलाई बाइबल सिकाउन थालिन्।

मेरा साथीहरू मलाई मन परेको थियो र मैले बप्तिस्मा लिन चाहेँ।तर मैले मेरो बुबालाई नराम्रो व्यवहार गरेको बिर्सेको थिइन। बुबाले मलाई क्षमा दिनुभएको म चाहन्थेँ।

एक रात मैले सपना देखेँ। मेरो बुबा भुईँमा पल्टिरहनुभएको मैले देखेँ। उहाँको अनुहार सेतो थियो र उहाँ मर्नै लागेको जस्तो हुनुहुन्थ्यो। उहाँले मलाई टक्क लगाएर हेर्नुभयो तर केही पनि भन्नुभएन। उहाँले मलाई कहिल्यै पनि क्षमा दिनुहुन्न भनेर मैले सोचेँ।

अर्को रात पनि फेरि त्यही सपना देखेँ। फेरि मेरो बुबा भुईँमा लोटिरहनुभएको मैले देखेँ। तर यसबेला उहाँ मलाई हेरेर मुस्कुराउनुभयो र भन्नुभयो "धन्यवाद।" "मेरो बुबाले मलाई क्षमा दिनुभयो। परमेश्वरले पनि हामीलाई त्यही गर्नुहुन्छ। हामी सधैँ राम्रो बाटोमा नलागेतापनि हामीले क्षमा माग्यौँ भने परमेश्वरले क्षमा दिनुहुन्छ र हामीलाई प्रेम गर्नुहुन्छ" भनेर मैले सोचेँ।

जब सपनामा मेरो बुबाले "धन्यवाद" दिनुभयो अनि मलाई मुक्तिको आनन्द पहिलो पटक अनुभव भयो। मेरो मनमा भएको गरुङ्गो भारी बिलाएर गयो। मलाई थाहा छ कि मैले क्षमा पाइसकेको छु। म ब्युँझे र प्रार्थना गरेँ। "प्रभु तपाईँलाई धन्यवाद छ। येशूले मलाई क्षमा दिनुभयो। ममा येशूको प्रेम भएको महसुस गरेको छु।" मैले मनमनै भनेँ।

बप्तिस्माको निम्ति खडा भएको तगारो त्यस सपनाले हटाइदियो। परमेश्वरले मलाई क्षमा दिन सक्नुहुन्छ र उहाँको प्रेमको प्रवाह चर्चका विश्वासीहरूबाट मैले अनुभव गरेँ। १ यूहन्ना ४:१२ अब मैले बुझेँ। त्यसमा लेखिएको छ, "यदि हामीहरूले एक आपसमा प्रेम गर्यौ भने परमेश्वर हामीहरूसँग रहनुहुनेछ, र उहाँको प्रेम हामीमा सिद्ध भएको छ।"

मैले सपना देखेको तिन महिनापछि बप्तिस्मा लिएँ। त्यसबेला मेरा भतिजीहरू पनि त्यो उत्सबमा सामेल हुन आए। मेरो निर्णयप्रति तिनीहरू छक्क परेका थिए तर तिनीहरू खुशी थिए।

अब म २४ वर्षकी भएकी छु। जापानको राजधानी टोकियो नजिक एक गैरसरकारी संस्थामा काम गरिहरेकी छु। कार्टुन फिलिमहरू नसिक्ने मैले निर्णय गरेँ किनकि ती फिलिमहरू प्रायजसो जापानमा भिडियो खेलमा प्रयोग गरिन्छ। भिडियो खेलहरू बनाउन मैले चाहिँन। चित्रकलाबाट बालबालिकाहरूलाई सञ्चो पार्ने काम मैले गरिरहेकी छु। जापानको उत्तरी भागमा सन् २०११मा आएको भूकम्पले धेरै बालबालिकाहरू त्रासमा परेको थियो। मेरो संस्थाले तिनीहरूको डर हटाउन चित्र कोराएर सहयोग गर्यो।

मेरी आमाको निम्ति पनि मैले प्रार्थना गरिरहेको छु। उनले पनि येशूलाई ग्रहण गरुन् भन्ने म चाहन्छु। जापानको सतागया चर्चले म जस्तो सेभेन्थ-डे एडभेन्टिस्ट युवायुवतीहरूलाई जापानमा सुसमाचार प्रचार गर्न तालिम दिइरहेको छ। यस त्रैमासिकको भेटी उक्त कामलाई सघाउनेछ।

(यो कथा होरितारिसाले आन्द्रु मेकचेस्नेलाई भनेकी थिइन्। बुबा मलाई क्षमा दिनुहोस् भन्ने रिसाको कथा bit.ly/forgive-me-father इन्टरनेटमा हेर्न सकिन्छ।

**जापानको बारेमा जानकारी**:

- जापान एशियाको पूर्वी भागमा छ। यो देश टापु नै टापुहरूले जोडिएको देश हो। त्यहाँ चार मूख्य टापुहरू छन्: होकायडो, शिकोकु, होन्शु र क्यउशु। अरू ४००० साना साना टापुहरू छन्।
- भौगोलिक बनावटले गर्दा जापानमा बराबर भूकम्प हुन्छ। जापानमा प्रत्येक वर्ष १००० भन्दा बारम्बार भूकम्प जान्छ। जापानमा २०० ज्वालामुखीहरू छन्। तिनीहरूमा ६० ज्वालामुखीहरू सक्रिय छन्- जापानमा शिन्तो धर्म मान्नेहरू सबभन्दा धेरै छन्। ८०प्रतिशत जनताले त्यो धर्म मान्छन्। तर थोरै प्रतिशतले मात्र शिन्तो धर्म मानेको स्वीकार्दछन्। यो प्रकृतिलाई  पूजा गर्ने धर्म हो।