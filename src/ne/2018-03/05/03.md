---
title:  दमस्कसको बाटोमा
date:   30/07/2018
---

`येशूका अनुयायीहरूलाई खतम पार्न राक्षसी रिस लिएर दमस्कसमा हिँडेका पावल उक्त सहरको नजिक पुग्दा उनलाई के भयो? पावललाई येशूले जुन वचनहरू सम्बोधन गर्नुभयो त्यसको महत्त्वपूर्ण अर्थ के हो? हेर्नुहोस् " 1 शाऊल प्रभुका चेलाहरूका विरुद्धमा अझ पनि धम्की र हत्याको धुनमा प्रधान पूजाहारीकहाँ गए, 2 र तिनले त्यस मार्गका पुरुष होस् वा स्त्री, जसलाई फेला पारे पनि तिनीहरूलाई बाँधेर यरूशलेममा ल्याउन पाऊँ भनी दमस्कसका सभाघरहरूको नाउँमा पुर्जी मागे। 3 जब शाऊल यात्रा गर्दै दमस्कसको नजिक पुगे, अचानक स्वर्गबाट एउटा ज्योति तिनको वरिपरि चम्क्यो। 4 तिनी भूइँमा लोटे, र तिनले यसो भन्ने सोर सुने, “शाऊल, शाऊल, तिमी किन मलाई सताउँछौ?”  5 तिनले भने, “प्रभु, तपाईं को हुनुहुन्छ?” अनि उहाँले भन्नुभयो, “म येशू हुँ, जसलाई तिमी सताउँदैछौ। 6 तर उठेर सहरमा जाऊ, र तिमीले जे गर्नुपर्छ सो तिमीलाई बताइनेछ।”  7 तिनको साथमा जाने मानिसहरूले सोरचाहिँ सुने, तर कसैलाई नदेख्दा अवाक भई उभिरहे। 8 तब शाऊल भूइँबाट उठे र आँखा खोल्दा तिनले केही पनि देखेनन्, र तिनीहरूले तिनका हात समाती डोर्याएर तिनलाई दमस्कसमा ल्याए। 9 अनि तीन दिनसम्म तिनी नदेख्ने भए, र न त खाना खाए न पानी पिए।"  प्रेरित 9:1-9 साथै "जब हामी सबै जमिनमा लोटेका थियौं, तब हिब्रू भाषामा मलाई यसो भनिरहेको आवाज मैले सुनें, “शाऊल, शाऊल, तिमी किन मलाई सताउँदछौ? सुइरोमा लात हान्दा तिमीलाई नै दुख्छ।”   प्रेरित 26:14।`

जब पावल र उनका साथीहरू दमस्कसमा पुग्न लागेका थिए बाटोमा तिनीहरूले अपेक्षा नगरेको घट्ना भयो: मध्य दिनमा स्वर्गबाट अत्यन्त चम्किलो ज्योति तिनीहरूमाथि पर्यो र त्यहाँबाट आकासबाणी भयो। यो केवल भविष्यवक्ताहरूले देख्ने स्वप्न दर्शनमात्र थिएन तर परमेश्वरबाट प्रकट गर्नुभएको ईश्वरीय शक्ति थियो जुन पावललाई मात्र लक्षित गरिएको थियो। उनका साथीहरूले पनि चहकिलो ज्योति देखेका थिए तर पावलमात्र अन्धो बन्न पुगेका थिए। सबैले आवाज त सुने तर पावललेमात्र बुझ्न सकेका थिए। त्यो ज्योति पुनरुत्थान हुनुभएको येशूको ईश्वरीय महिमा थियो, त्यसबेला येशू नै पावलकहाँ व्यक्तिगत रूपमा देखा पर्नुभएको थियो (प्रेरित २२:१४)। अरू पदहरूमा पनि पावलले येशूलाई देखेको जिकिर गर्दछन्। त्यसले गर्दा उनी पनि अरू बाह्र जस्तै येशूको पुनरुत्थानको साक्षी भएको दावी गर्दछन् र त्यस हिसाबले उनी पनि प्रेरित हुने अधिकार पाएको दावी गर्दछन् (१ कोरन्थी ९:१,१५:८)। 

अत्यन्त चहकिलो ज्योति भन्दा पनि येशू र पावलको बीचमा जुन कुराकानी भयो त्यो पावलको निम्ति गहिरो छाप भएको थियो। येशूका अनुयायीहरूलाई खतम पार्ने कदम परमेश्वरकै चाहना अनुसार गरेको हो र त्यस कामले यहूदी धर्मलई सफा गर्नेछ र त्यसलाई बिटुलो पार्ने येशूका मतलाई खतम पारे हुन्छ भन्ने कुरामा पावल अत्यन्त विश्वस्त थिए। जब दमस्कसमा येशूसँग जुन जम्का भेट भयो त्यसले येशू जीवित मात्रै होइन उहाँका अनुयायीहरूलाई आक्रमण गर्नु भनेको उहाँलाई आक्रमण गर्नुसरह हो भन्ने आत्मज्ञान पाएर पावल आफूदेखि वाक्क भएका थिए।

जब येशूले पावलसँग कुरा गर्दै हुनुहुन्थ्यो उहाँले ग्रीक भाषाको आहान (उखान) जुन पावललाई थाहा थियो सो प्रयोग गर्नुभयो "शाऊल, शाऊल, तिमी किन मलाई सताउँदछौ? सुइरोमा लात हान्दा तिमीलाई नै दुख्छ।" (प्रेरित २६:१४)। जब गोरूलाई अगुवाई गर्न किसानले तिखो लठ्ठी प्रयोग गर्छ त्यसलाई पन्छाएर गोरु चल्न खोज्दा गोरुलाई नै चोट पर्दछ। त्यसले उसलाई झन दुखाउँदछ।

पावलको दिमागमा के संघर्ष चलिरहेको थियो भन्ने कुरा उक्त आहानले देखाउँदछ। त्योचाहिँ परमेश्वरको आत्माले काम गरिरहेको भनेर बाइबलले बताउँदछ (यूहन्ना १६:८-११)। आफ्नो नेतृत्वमा स्तिफनसको हत्या गरियो त्यसैबेलादेखि पावलको दिमागमा  संघर्ष चलिरहेको हुनुपर्छ।

"स्तिफनसको मुद्दामा पावलले उल्लेखनीय भूमिका खेलेका थिए। जुनरूपमा स्तिफनस सहीद भए त्यसले पावलको दिमागमा गहिरो छाप परेको थियो। येशूका भक्तहरूको नाश पार्ने काम धार्मिक वा असल काम हो कि होइन भनेर पावलको दिमागमा ठूलो संघर्ष चलिरहेको थियो। उनको दिमाग गहिरोरूपमा खलबलिएको थियो। आफ्नो अन्योलतामा आफूभन्दा जान्नेसँग र यहूदी धर्मको ज्ञानमा निपूर्ण भएकाहरूसँग आफूले जे गरिरहेका थिए सो ठीक वा बुद्धिमानी थियो कि भनेर सरसल्लाह दिन अनुरोध गरेका थिए। तर यहूदी धर्मका पण्डित र शासकहरूले अनेकौँ तर्क निकालेर स्तिफनसले परमेश्वरको खिलाफमा गएको र सहीद भएको चेलाले जुन येशूको बारेमा प्रचार गरेका थिए सो नक्कली वा झुठो भएको र पवित्र काममा लागेका पुजारीहरू ठीक थिए भन्ने कुरामा पावल विश्वस्त हुन पुगेका थिए।"-एलेन जी ह्वाइट, द आक्टस् अभ द आपोस्टल्स, पृ. ११२,११३बाट रूपान्तरित।

`अरूको बहकाउमा नलागी आफ्नै विवेकको कुरा सुन्न किन बुद्धिमानी हुनसक्छ?`