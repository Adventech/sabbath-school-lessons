---
title:  थप जानकारी
date:   03/08/2018
---

"जब कुनै सेनापति युद्धमा मारिन्छ तब सेनाहरूले आफ्नो अगुवा गुमाएको हुन्छ। तर सेनापति मर्यो भन्दैमा तिनका शत्रुहरूले थप बल पाउँदैनन्। तर कुनै उल्लेखनीय व्यक्ति शत्रुको सेनामा मिल्न जान्छ तब उसको सेनाले उसको सेवा गुमाएको हुन्छ र उसले गर्दा शत्रुहरूलाई थप बल मिल्दछ। जब इसाईहरूलाई सत्यानाश पार्न हिँडेका टार्ससका शाऊलले दमस्कसको बाटोमा येशूसँग जम्का भेट भयो तब उहाँले पावलको ज्यान त्यहीँ अन्त गर्न सक्नुहुन्थ्यो। त्यसले गर्दा इसाईहरूलाई सताउने अगुवाको अधिकारको अन्त्य हुन्थ्यो होला। तर परमेश्वरको अपार अनुग्रह र कृपाले पावलको जीवनमात्र बचाउनुभएन तर उनको आस्थामानै परिवर्तन गर्नुभयो। यसरी शत्रुको पक्षमा रहेको इसाईहरूलाई नाश गर्ने बहादुर नाइके योद्धालाई येशूको पक्षमा सारियो।"-एलेन जी ह्वाइट, द आक्टस् अभ आपोस्टल्स, पृ. १२४बाट रूपान्तरित।

"येशूले उहाँका चेलाहरूलाई सारा राष्ट्रहरूमा गएर सिकाऊ भनेर आदेश दिनुभएको थियो। तर यहूदी मतबाट आएका र यहूदी धर्ममा सिकेका विद्याले गर्दा तिनीहरूका प्रभुले भनेको आदेश पूरा बुझ्न चेलाहरूलाई गाह्रो भएको थियो। त्यसले गर्दा उनीहरुले गर्नुपर्ने काम ढिलो हुनपुगेको थियो। अरू यहूदीहरू जस्तै येशूका ती यहूदी चेलाहरूले पनि आफूहरू अब्राहमका सन्तान भनेर मान्दै आफ्नो जातलेमात्र परमेश्वरको प्रतिज्ञाको हक पाउने भनेर विश्वास गर्दथे। येशू स्वर्गमा उक्लनुभएको धेरै वर्षपछिमात्र उहाँले दिनुभएको वचनको आशय तिनीहरूले बुझ्न सके र तिनीहरूको दिमाग यहूदीहरूमामात्र सिमित नराखी अन्यजाति वा अयहूदीहरूलाई पनि सुसमाचार सुनाउनुपर्छ भनेर स्पष्टरूपमा फुलाउन सके।"-एलेन जी ह्वाइट, स्केचेस फ्रम द लाइफ अभ पावल, पृ. ३८बाट रूपान्तरित।

**चिन्तनमनन**

`अ. 	"मलाई किन सताएको" (प्रेरित ९:४ रूपान्तरित) भनेर येशूले पावललाई सम्बोधन गरेको बचनमा अझ धेरै ध्यान दिनुहोस्। नासरथको येशू पुनरुत्थान हुनुभयो भन्ने स्पष्ट भएको पावलको निम्ति त्यो वचनले जवाफ दिएको थियो। फेरि त्यो भन्दा बेसी त येशू र उहाँको चर्चको बीचमा के सम्बन्ध छ भनेर पनि त्यस प्रश्नले स्पष्ट पारेको थियो (मत्ती २५:३४-४५ हेर्नुहोस्)। येशूले भन्न खोज्नुभएको अर्थ स्पष्ट छ। कुनै खतरा वा हानी चर्चलाई कसैले पुर्याउँछ भने त्यो खतरा वा हानी येशूलाई नै गरेको ठहर्दछ। व्यवहारिक रूपमा हेर्ने हो भने आजको सन्दर्भमा पनि त्यसको अर्थ के हो?`

`आ. 	येशूको निम्ति साक्षी हुनुभनेको उहाँको निम्ति दु:ख पाउनुपनि हो। विटनेस (witness) वा गवाही हुनु भन्ने  ग्रीक शब्द मार्टिस  (martys)बाट आएको हो। यसैबाट मार्टिडम   (martyrdom) वा सहीद भन्ने शब्द निस्किएको हो। येशूको निम्ति दु:ख पाउनु भन्नुको अर्थ त्यसले कसरी बताउँछ?`

`इ. 	ल्याटिन भाषामा एउटा उखान छ "Credo ut intelligam" (क्रिदो उट इनटेलिगम)। त्यसको अर्थ, "मैले बुझ्नुपरेकोले म विश्वास गर्दछु"। टार्ससको सावलको मामिलामा त्यस भनाइले कसरी बुझाउँछ? येशूलाई विश्वास गर्नुभन्दा पहिले उहाँको बारेमा पावलले बुझेका थिएनन्। जुन अनुभव उनले गर्नुपर्यो त्यसले मात्र उनले येशूको बारेमा बुझ्न सकेका थिए। हामीलाई स्पष्ट भएको सत्य आत्मज्ञानहरू अरूले बुझ्न नसक्दा हामीलाई कतिपय समयमा दिक्क लाग्न सक्छ। तर पावलको अनुभवबाट हामीले कस्तो पाठ सिक्न सक्छौँ?`