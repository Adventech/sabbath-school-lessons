---
title:  'चर्च अर्थात् विश्वासीहरूलाई दु:खकष्ट दिएर आतङ्कित बनाउने व्यक्ति'
date:   29/07/2018
---

पावल यरुशलेमको स्थानीय यहूदी नभएर ग्रीक तथा रोमी सभ्यताको प्रभावमा परेको विदेशी आप्रवासी यहूदी थिए। उनको जन्मस्थल टारससमा थियो जुन कि सिसिलियाको राजधानी थियो (प्रेरित २१:३९)। पावललाई आफू विदेशी अर्थात् ग्रीक र रोमी सभ्यताको प्रभावमा हुर्केको भन्ने कुरोलाई केही हदसम्म बिर्सेको हुनसक्छ। उनलाई तत्कालिन प्रख्यात धर्मगुरु फरिसीमतको गमलियल (प्रेरित २२:३)को चेला भएर केही समय उनले बिताएका थिए। पावल फरिसी भएको कारणले उनी यहूदी धर्मको कट्टर विश्वासी थिए। यहूदी धर्मप्रति उनमा भएको जोशले उनी अतिवादी हुनपुगेका थिए (गलाती १:१४)। त्यही कारणले गर्दा स्तिफनसको हत्यामा उनले अग्रणी भूमिका खेल्न पुगेका थिए साथै येशूका भक्तहरूलाई सतावत दिनेहरूका नाइके पनि भएका थिए।

`येशूका भक्तजनहरू तथा चर्चको बिरोधमा उनले गरेको व्यवहारलाई पावलले कसरी व्याख्या गर्दछन्? हेर्नुहोस् प्रेरित २६:९-११ "9 “नासरतका येशूका नाउँको विरुद्धमा धेरै कारबाई गर्नुपर्छ भन्ने म आफैलाई पनि विश्वास थियो। 10 मैले यरूशलेममा त्यसै गरें, र मुख्य पूजाहारीहरूबाट अख्तियार पाएर धेरै सन्तहरूलाई मैले झ्यालखानमा हालेको मात्र होइन, तर तिनीहरूलाई मार्दा तिनीहरूकै विरुद्धमा मैले मेरो मत पनि दिएँ। 11 अनि सबै सभाघरहरूमा तिनीहरूलाई बारम्बार सजाय दिईकन तिनीहरूलाई विश्वास त्याग गराउने चेष्टा गर्थे। तिनीहरूका विरुद्धमा क्रोधले उन्मत्त भईकन बाहिरका सहरहरूमा पनि मैले तिनीहरूलाई सताएँ।" `

यहूदीहरूको निम्ति सुसमाचार ठेस खाने ढुङ्गा वा तगारो भनेर पावलले १ कोरन्थी १:२३मा उल्लेख गरेका छन्। यहूदीहरूले परम्परागतरुपमा अपेक्षा गरे अनुसार येशू राजकीय मसीह अर्थात् यरुशलेममा यहूदी धर्म राज्य स्थापना गर्ने चक्रवर्ती राजा हुनुभएको थिएन। त्यसकारण तिनीहरूको सोचमा येशू ठीक पर्नुभएको थिएन। त्यतिमात्र नभएर व्यवस्थाको नियम अनुसार जो रुखमा झुण्डिन्छ त्यो श्रापित होस् (व्यवस्था २१:२३) भनेको हुनाले क्रुसमा झु्ण्डिएका येशूलाई मसीह भनेर स्वीकार गर्ने पक्षमा ती यहूदीहरू थिएनन्। त्यसकारण यहूदीहरूको निम्ति क्रुसको सन्देश अत्यन्त घृणास्पद थियो किनकि क्रुस र तिनीहरूले अपेक्षा गरेको मसीहको बीचमा भारि अन्तर थियो। त्यसैकारण येशू नै मसीह हुन् भनेर दावी गर्ने चर्च ती यहूदीहरूको निम्ति झुठा ठहरिएको थियो।

टार्सस भन्ने देशमा जन्मिएका सावल येशूका विश्वासीहरूलाई खतम गर्ने अभियानको नाइके भएका थिए भनेर प्रेरित ९:१,२ले बताउँछ। दमस्कसमा गएर येशूका विश्वासीहरूलाई नाश पार्ने अनुमति पावलले पाएका थिए। दमस्कस यरुशलेम सहरको करिब एकसय पैँतिस माइल उत्तरमा पर्दछ। त्यो अत्यन्त महत्त्वपूर्ण सहर थियो।  त्यहाँ यहूदीहरूको ठूलो जनसंख्या थियो। यहूदिया वा इस्राएलभन्दा बाहिर रहेका यहूदीहरू एक किसिमको सञ्जालमा संगठित थिए। तिनीहरूको मुख्य कार्यालय यरुशलेममा थियो। तिनीहरू यहूदीहरूको सभासद वा सानहिद्रनसँग मिलेर काम गर्दथे। सानहिद्रन, स्थानीय सिनिगग अर्थात यहूदी सभास्थलको रेखदेख गर्ने र सहयोग गर्ने केन्द्रीय कार्यालय थियो। त्यस कार्यालयबाट पठाइएका यहूदी समाजका अगुवाहरू जसलाई हिब्रू भाषामा शालिएह shaliah भन्दछन् र यहूदी सभासद वा सानहिद्रणको बीचमा निरन्तरूपमा सम्पर्क भइरहन्थ्यो। (हिब्रू भाषाको शालिएह shaliah भन्ने शब्द शलाह  shalah। अर्थात पठाउनुबाट आएको हो)। पठाइएको व्यक्ति वा शालिएह भन्ने व्यक्ति सानहिद्रण वा यहूदी सभासदको आधिकारिक व्यक्ति हुन्थ्यो जसलाई विभिन्न धार्मिक काम गर्न नियुक्त गरिएको हुन्थ्यो।

इसाईहरूलाई खतम गर्ने जोशमा हिँडेको पावलले मुख्य पुजारी वा सानहिद्रनको अध्यक्षकहाँ गएर दमस्कसका सभाघरहरूलाई सम्बोधन गरिएको पत्रहरू उपलब्ध गरेका थिए। त्यस हिसाबले उनी शालिएह हुनुपुगेका थिए। अर्थात् दमस्कसमा भएका येशूका भक्तहरूलाई पक्रेर यरुशलेममा ल्याउने अधिकार उनले पाएका थिए (प्रेरित २६:१२)। ग्रीक भाषामा शालिएहलाई आपोस्टोलोस apostolos भनिन्छ जुन् आपोस्टल्स    apostle भन्ने शब्द आएको छ। त्यसको प्रेरित भन्ने अर्थ लाग्दछ। त्यसरी येशूको प्रेरित वा सुसमाचार सुनाउने आधिकारिक व्यक्ति हुनुभन्दा पहिले पावल यहूदी धर्म सभासद वा सानहिद्रनको प्रेरित वा आधिकारिक व्यक्ति थिए जसले येशूका अनुयायीहरूलाई पक्रिने अधिकार पाएका थिए।

`तपाईँ असल वा खराब कामको निम्ति जोशिलो हुनुभएको तर पछि त्यो जोशलाई परिवर्तन गर्नुभएको पछिल्लो समय कहिले थियो? त्यस अनुभवले तपाईँले कस्तो पाठ सिक्नुभएको थियो?`