---
title:  हननियासँगको भेट 
date:   31/07/2018
---

"1 शाऊल प्रभुका चेलाहरूका विरुद्धमा अझ पनि धम्की र हत्याको धुनमा प्रधान पूजाहारीकहाँ गए, 2 र तिनले त्यस मार्गका पुरुष होस् वा स्त्री, जसलाई फेला पारे पनि तिनीहरूलाई बाँधेर यरूशलेममा ल्याउन पाऊँ भनी दमस्कसका सभाघरहरूको नाउँमा पुर्जी मागे। 3 जब शाऊल यात्रा गर्दै दमस्कसको नजिक पुगे, अचानक स्वर्गबाट एउटा ज्योति तिनको वरिपरि चम्क्यो। 4 तिनी भूइँमा लोटे, र तिनले यसो भन्ने सोर सुने, “शाऊल, शाऊल, तिमी किन मलाई सताउँछौ?”  5 तिनले भने, “प्रभु, तपाईं को हुनुहुन्छ?” अनि उहाँले भन्नुभयो, “म येशू हुँ, जसलाई तिमी सताउँदैछौ। 6 तर उठेर सहरमा जाऊ, र तिमीले जे गर्नुपर्छ सो तिमीलाई बताइनेछ।”  7 तिनको साथमा जाने मानिसहरूले सोरचाहिँ सुने, तर कसैलाई नदेख्दा अवाक भई उभिरहे। 8 तब शाऊल भूइँबाट उठे र आँखा खोल्दा तिनले केही पनि देखेनन्, र तिनीहरूले तिनका हात समाती डोर्याएर तिनलाई दमस्कसमा ल्याए। 9 अनि तीन दिनसम्म तिनी नदेख्ने भए, र न त खाना खाए न पानी पिए। 10 दमस्कसमा हननिया नाउँ भएका एक जना चेला थिए। तिनलाई प्रभुले दर्शनमा भन्नुभयो, “ए हननिया।” तिनले भने, “प्रभु, हाजिर छु।”  11 तब प्रभुले तिनलाई भन्नुभयो, “उठ, र ‘सीधा’ नामक गल्लीमा जाऊ, र त्यहाँ यहूदाको घरमा शाऊल नाउँ भएका टार्सस-निवासीलाई खोज, किनकि तिनी प्रार्थना गरिरहेका छन्। 12 तिनले दर्शनमा हननिया नाउँ भएका एक जना मानिस भित्र आएर तिनले दृष्टि पाऊन् भनेर आफूमाथि उनका हात राखेका देखेका छन्।”  13 तर हननियाले भने, “प्रभु, यी मानिसले यरूशलेममा तपाईंका सन्तानहरूलाई कत्ति धेरै खराबी गरेका छन्, सो मैले धेरै जनाबाट सुनेको छु। 14 यहाँ पनि तपाईंको नाउँ लिने सबैलाई बाँध्ने अधिकार मुख्य पूजाहारीहरूबाट तिनले पाएका छन्।”  15 तर प्रभुले तिनलाई भन्नुभयो, “जाऊ, किनकि अन्यजातिहरू, राजाहरू र इस्राएलका सन्तानका सामुन्ने मेरो नाउँ प्रचार गर्न तिनी छानिएका मेरा एक पात्र हुन्, 16 किनकि मेरो नाउँको खातिर तिनले कति कष्ट भोग्नुपर्छ, सो म तिनलाई देखाउनेछु।”  17 तब हननिया गएर त्यस घरभित्र पसे, र तिनीमाथि आफ्ना हात राखेर भने, “भाइ शाऊल, जुन प्रभु येशू तिमी आइरहेको बाटोमा तिमीकहाँ देखा पर्नुभएको थियो, उहाँले नै तिमीले दृष्टि पाऊ र तिमी पवित्र आत्माले भरिपूर्ण होऊ भनी मलाई पठाउनुभएको छ।” 18 तुरुन्तै तिनका आँखाबाट पाप्राजस्ता केही खसे, र तिनले फेरि दृष्टि पाए। तब तिनी उठे र बप्तिस्मा लिए, 19 अनि भोजन खाएर तिनले बल पाए। शाऊल निकै दिनसम्म दमस्कसमा भएका चेलाहरूसँग रहे।" प्रेरित 9:1-19।

जब शाऊलले येशू आफैसँग कुरा गरिरहेको महसुस गरे तब उनले उहाँलाई प्रश्न गरे। शाऊलको प्रश्नले नै शाऊलले के चाहेका थिए सो थाहा दिने अवसर येशूले पाउनुभएको थियो। प्रेरित २२:१०मा शाऊलले सोध्छन्, "प्रभु म अब के गरूँ" (रूपान्तरित)। उनको प्रश्नले आफ्नो क्रियाकलापलाई पश्चाताप गरेको देखाइएको थियो। तर त्यो भन्दा अझ महत्त्वपूर्ण कुरोचाहिँ बिनाशर्त येशूलाई आफ्नो जीवन सुम्पेर उहाँको अगुवाईमा हिँड्ने चाहाना गरेको त्यस प्रश्नले स्पष्ट आभास् दिन्छ। दमस्कसमा शाऊललाई लगियो र तिन दिनसम्म अब उनलाई के होला भनेर उनी पर्खेर बसे।

टार्ससको शाऊलको नयाँ जीवनमा, शाऊलबाट पावल हुन परमेश्वरले कस्तो काम गर्न तयारी गरिरहनुभएको थियो भनेर प्रेरित ९:१०-१९ले देखाउँदछ। परमेश्वरले हननियालाई दर्शन दिनुहुन्छ र भन्नुहुन्छ शाऊललाई भेटेर उनको शिरमा हात राखेर पुनदृष्टि देऊ। परमेश्वरको आदेशप्रति हननिया एक छिन त झस्किन्छन् किनकि उनलाई यो थाहा थियो  कि शाऊलले गर्दा धेरै विश्वासी दाजुभाइहरूले दु:ख पाएका थिए र ज्यानसमेत गुमाएका थिए। कुन लक्ष्य लिएर शाऊल दमस्कसमा आएका थिए त्यो पनि उनलाई थाहा थियो। उनी शाऊलको प्रथम शिकारी हुन चाहेनन्। त्यसकारण परमेश्वरको आदेशमा उनी किन झस्किए र आनकानी गरे सो सजिलैसँग बुझ्न सकिने कुरो हो।

तर दमस्कसको बाटोमा शाऊलको येशूसँग जम्का भेट भएको जसले गर्दा उनको जीवन सदाको निम्ति परिवर्तन भएको हननियालाई तत्कालै थाहा थिएन। यहूदी धर्मसभासद वा धर्मगुरुहरूको लागि काम गरिरहेको शाऊल अब येशूको निम्ति काम गर्नेछ भन्ने कुरा थाहा पाएर हननिया अचम्म मानेका थिए। त्यसको अर्थ शाऊल अब सानहिद्रन वा यहूदी धर्मसभाको प्रेरित वा दूत नभएर यहूदी र अयहूदीहरूलाई सुसमाचार सुनाउने औजारको रूपमा येशूले उनलाई चुन्नुभएको थियो।

`आफू अरू प्रेरितहरूभन्दा कम नभएको वा प्रेरित वा येशूका बिशेष दूत हुने दावी गलाती १:१,११,१२मा पावलले कसरी सुनाउँछन्? हेर्नुहोस् " 1 पावल ख्रीष्टको एक प्रेरित, जो मानिसहरूबाट वा कुनै मानिसद्वारा पठाइएको होइन, तर येशू ख्रीष्ट र परमेश्वर पिता, जसले उहाँलाई मृत्युबाट जीवित पार्नुभयो, उहाँबाट पठाइएको हुँ, ... 11 भाइ हो, तिमीहरूले यो जान भन्ने म चाहन्छु, कि मैले प्रचार गरेको सुसमाचार मानिसको सुसमाचार होइन। 12 किनकि मैले यो कुनै मानिसबाट पाएको होइनँ, न मलाई यो सिकाइएको थियो, तर येशू ख्रीष्टको प्रकाशद्वारा मैले यो पाएको हुँ।"`

आफूले पाएको सन्देश र आफू येशूको प्रेरित वा बिशेष दूत भएको जिम्मेवारी कुनै मानवीय अधिकारबाट नभएर येशूबाट सिधै आफूले पाएको भनेर पावलले गलातीका विश्वासीहरूलाई जिकिर गर्दछन्। त्यसको अर्थ उनको बोलावट वा उनले गर्ने कामको अनुमोदन हननियाले गर्न पुगेका थिए भन्ने कुरा अमान्य छ भन्न खोजिएको होइन। जब हननिया पावल बसिरहेको घरमा पुगे र उनीमाथि हात राखेर प्रार्थना गरे तब दमस्कसको बाटोमा येशू आफैले पावललाई दिनुभएको जिम्मेवारीलाई अनुमोदन गरिरहेका थिए।

राक्षसी क्रोधले मात्तिएका पावलको जीवन यस्तो नाटकीय रूपमा परिवर्तन भयो कि कुनै पनि मानवीय कारणले हुन गएको थियो भनेर मानिसलाई जस दिने ठाउँ नै थिएन। येशूको ईश्वरीय हस्तक्षेपले मात्र उहाँको खुँखार विरोधी अचानक आत्मपरिवर्तन भएर उहाँलाई मुक्तिदाता र प्रभु भन्न पुगेका थिए। त्यसको अर्थ पावलले आफ्नो मान, इज्जत, यहूदी धर्मनै सत्य हो भन्ने प्रतिवद्धता सबै त्यागेर येशूको परमभक्त र अत्यन्त उल्लेखनीय प्रेरित हुने    अभिभारा अङ्गालेका थिए।

`परमेश्वरको अचम्मको अनुग्रह कसरी परिचालित हुने रहेछ भनेर पावलको आत्मपरिवर्तनको कथाले कसरी स्पष्टरूपमा चित्रण गर्दछ? तपाईँले आफ्नो जीवनमा कतिपय मानिसहरूलाई चिन्नुभएको होला वा भेट्नुभएको होला वा सुसमाचार नै सुनाउनुभएको होला र तपाईँले भन्नुहोला तिनीहरू कहिल्यै पनि सही सत्यको बाटोमा लाग्ने छैनन् भनेर शङ्का गर्नुहोला तर पावलको उदाहरणले त्यो शङ्का गलत हुनसक्छ भनेर तपाईँले कसरी सिक्ने?`