---
title:  लङ्गडो मानिस निको भएको 
date:   16/07/2018
---

एक दिन पत्रुस र यूहन्ना परमेश्वरको आराधना गर्न दिउँसो ३ बजे तिर मन्दिरमा गएका थिए भनेर प्रेरित ३:१ले बताउँछ।  सुरूको चर्चका विश्वासीहरू यहुदी भएको कारणले तिनीहरूले यहुदी परम्परालाई पालन गर्ने स्वभाव देखाएका देखाएका थिए भनेर त्यस विवरणले देखाउँछ। त्यसको अर्थ हामीले यो पनि बुझ्नुपर्छ कि प्रेरितहरू मन्दिरमा केवल शिक्षादीक्षा दिन वा नयाँ विश्वासीहरू बनाउनमात्र होइन तर यहुदीहरू भएको हैसियतले तिनीहरू यहुदी धार्मिक परम्पराप्रति अझै समर्पित भएकाले मन्दिर गइरहेका थिए (प्रेरित २०:१६,२१:१७-२६)। जब पत्रुस र यूहन्ना यस पटक मन्दिरमा गए तब त्यहाँ सबैलाई अचम्भित पार्ने आश्चर्य काम गरे जसले गर्दा पत्रुसले अर्को प्रवचन दिने अवसर पाए (प्रेरित ३:१-१०)।

`आश्चर्य काम सहित पत्रुसको प्रवचनको बारेमा प्रेरित ३:१-२६सम्म पढ्नुहोस्। उनको प्रवचनको मुख्य विषयबस्तुहरू के थिए? हेर्नुहोस्: "१ पत्रुस र यूहन्ना दिउँसो तीन बजे प्रार्थनाको समयमा मन्दिरमा जाँदैथिए। २ मन्दिरभित्र पस्नेहरूबाट भीख माग्न जन्मैदेखिको एक जना लङ्गड़ालाई मानिसहरू बोकेर ल्याउँथे र दिनहुँ मन्दिरको सुन्दर नामको ढोकामा राखिदिन्थे। ३ पत्रुस र यूहन्नालाई मन्दिरभित्र पस्न लागेका देखेर त्यसले भीख माग्यो। ४ यूहन्नासँगै पत्रुसले त्यसलाई एकटक लाएर हेरिकन भने, “हामीतिर हेर्!” ५ तिनीहरूबाट केही पाउने आशा गरेर त्यसले ध्यान दिएर तिनीहरूलाई हेर्यो। ६ तब पत्रुसले भने, “सुनचाँदी मसित छैन। तर जे मसित छ, त्यही म तँलाई दिन्छु। नासरतका येशू ख्रीष्टको नाउँमा हिँड्!” ७ तिनले त्यसको दाहिने हात समातेर त्यसलाई उठाए, र तुरुन्तै त्यसका खुट्टाहरू र गोलीगाँठामा ताकत आयो। ८ अनि जुरुक्कै उठेर त्यो खड़ा भयो र हिँड्न थाल्यो, र हिँड्दै र उफ्रँदै र परमेश्वरको स्तुति गर्दै तिनीहरूसँग मन्दिरमा पस्यो। ९ तब सबै मानिसहरूले त्यसलाई हिँड्दैगरेको र परमेश्वरको प्रशंसा गरिरहेको देखे। १० तिनीहरूले त्यसलाई मन्दिरको सुन्दर ढोकामा भीख माग्न बसिरहने यही नै हो भनेर चिने, र त्यसमाथि भएको कुरामा तिनीहरूले अचम्म माने र आश्चर्यचकित भए। ११ त्यो मानिस पत्रुस र यूहन्नाको पछिपछि लागेको देखेर सबै मानिसहरू अति अचम्म मान्दै सोलोमन नामको दलानमा एकसाथ तिनीहरूकहाँ दगुरी आए। १२ यो देखेर पत्रुसले मानिसहरूलाई भने, “इस्राएलका मानिस हो, यस कुरामा तपाईंहरू किन अचम्म मान्नुहुन्छ? अथवा हाम्रो आफ्नै शक्ति वा भक्तिद्वारा हामीले यसलाई हिँड्ने तुल्याएजस्तै किन वाल्ल परेर हामीलाई हेर्नुहुन्छ? १३ अब्राहाम, इसहाक र याकूबका परमेश्वर, हाम्रा पुर्खाका परमेश्वरले आफ्ना सेवक येशूलाई महिमित पार्नुभयो, जसलाई तपाईंहरूले चाहिँ पक्राइदिनुभयो, र पिलातसले उहाँलाई छोडिदिने विचार गर्दा पनि तपाईंहरूले उहाँलाई उनकै सामने अस्वीकार गर्नुभयो। १४ तर तपाईंहरूले पवित्र र धर्मी जनलाई अस्वीकार गरिकन एक जना ज्यानमारालाई छोडिदिने माग गर्नुभयो, १५ र जीवनका कर्तालाई तपाईंहरूले मार्नुभयो, जसलाई परमेश्वरले मृतकबाट बिउँताउनुभयो, हामी यसका साक्षी छौं। १६ उहाँको नाउँमाथि गरेको विश्वासले र उहाँकै नाउँले तपाईंहरूले देखेका र जानेका यस मानिसलाई बलियो तुल्यायो। येशूबाट पाएको विश्वासले यस मानिसलाई तपाईंहरू सबैका सामुन्ने पूरा निको पार्यो। १७ अब भाइ हो, मलाई थाहा छ, कि तपाईंहरूले अजानमा त्यसो गर्नुभयो, र तपाईंका शासकहरूले पनि त्यसै गरे। १८ उहाँका ख्रीष्टले दु:ख भोग्नुपर्छ भनी परमेश्वरले सबै अगमवक्ताका मुखबाट भन्नुभएको अगमवाणी उहाँले यसरी पूरा गर्नुभयो। १९ यसकारण पश्चात्ताप गर्नुहोस् र फर्कनुहोस्, कि तपाईंहरूका पाप मेटिऊन्, र परमप्रभुको उपस्थितिबाट आनन्दको समय आओस्, २० र उहाँले तपाईंहरूका निम्ति अघिबाटै नियुक्त गर्नुभएको ख्रीष्ट, अर्थात् येशूलाई पठाइदिनुहुन्छ। २१ परमेश्वरले प्राचीन कालदेखि आफ्ना पवित्र अगमवक्ताहरूका मुखबाट बोल्नुभएका सबै थोकको पुनर्स्थापना हुने समय नआउञ्जेल ख्रीष्ट स्वर्गमा अवश्य रहनुपर्छ। २२ मोशाले भनेका थिए, ‘परमप्रभु परमेश्वरले मलाई खड़ा गर्नुभएजस्तै तिमीहरूका दाजुभाइहरूका माझबाट एक जना अगमवक्ता तिमीहरूका निम्ति खड़ा गर्नुहुनेछ। उहाँले तिमीहरूलाई जे-जे भन्नुहुनेछ ती सबै कुरा तिमीहरूले सुन्नुपर्छ। २३ यसो हुनेछ, कि त्यस अगमवक्तालाई नसुन्ने जति हरेक प्राणी मानिसहरूका बीचबाट नष्ट हुनेछ। २४ “शमूएलदेखि लिएर त्यसपछिका सबै अगमवक्ताहरू जत्तिले बोलेका छन्, ती सबले यिनै दिनहरूको घोषणा गरेका छन्। २५ तपाईंहरू तिनै अगमवक्ताहरूका र त्यही करारका सन्तान हुनुहुन्छ, जुन करार परमेश्वरले तपाईंहरूका पुर्खा अब्राहामसँग यसो भनेर बाँध्नुभयो, ‘तिम्रा सन्तानमा पृथ्वीका सबै परिवारले आशिष् पाउनेछन्।’ २६ तपाईंहरू हरेकलाई आफ्नो दुष्टताबाट फर्काएर तपाईंहरूलाई आशिष् दिन भनी परमेश्वरले आफ्ना सेवकलाई खड़ा गर्नुभयो र सर्वप्रथम तपाईंहरूकहाँ पठाउनुभयो।”  `

सुरूका येशूका विश्वासीहरूले प्रवचन गर्दा वा सुसमाचार सुनाउँदा पाँचवटा मुख्य विषयहरूमा जोड दिएका थिए: येशू ख्रीष्ट महाकष्ट पाउने उद्धारकर्ता वा मसीह (प्रेरित ३:१८), येशूलाई परमेश्वरले बौरि उठाई दिनुभयो (प्रेरित ३:१५), येशूलाई स्वर्गमा उच्च सम्मान दिइएको थियो (प्रेरित ३:१३), उहाँ फेरि फर्केर आउनुहुनेछ (प्रेरित ३:२०) र पापको क्षमा पाउन पश्चाताप गर्नु आवश्यक छ (प्रेरित ३:१९)।

कुन सन्दर्भमा पत्रुसले प्रचार गरे भन्ने कुरामा पुरक भएतापनि सारा संसारलाई हामीले अहिले पनि त्यही सन्देश सुनाइरहेका छौँ। प्रेरितहरू अझै पनि यहुदी धार्मिक परम्परामै थिए वा तिनीहरूले धर्म परिवर्तन गरेका थिएनन् तर तिनीहरू पुरानो करारबाट केवल नयाँ करारमा सरेका थिए। अब तिनीहरू परमेश्वरका जनहरू भएकाले तिनीहरूले येशूलाई मसीह भनेर ग्रहण गर्नु आवश्यक थियो र सही रूपमा उहाँलाई ग्रहण गर्न नयाँ जन्म वा अहिले नै पुनर्जन्मको अनुभव गर्नु पर्दथ्यो। 

तर अहिले परिस्थिति बदलिएको भएतापनि हामीले पनि दिने सन्देश मूलभूतरूपमा त्यही हो: हाम्रो पापको निम्ति येशू मर्नुभयो, उहाँ पुनरुत्थान हुनुभयो र उहाँ फेरि फर्केर आउनुहुनेछ। यसको अर्थ यही हो कि हामीहरूको मुक्ति केवल येशूमा मात्र पाइन्छ। हामीहरूले प्रचार गर्ने प्रकाश १४को तीन स्वर्गदूतहरूको सन्देशमा पनि त्यही तत्वहरू मूल विषयबस्तुहरू भएको पाइनुपर्दछ: येशू क्रुसमा मर्नुभएको, येशू बौरि उठ्नुभएको र उहाँ फर्केर आउँदै हुनुहुन्छ। हामीले जे प्रचार गरेतापनि हामीहरूको सन्देशको केन्द्रविन्दु ती विषयहरू हुनुपर्दछ।

"हामी इसाई हौँ भनेर दावी गर्ने सबै इसाईहरूमा सेभेन्थ-डे एडभेन्टिस्टहरू यस्तो  अग्रपङक्तिमा हुनुपर्छ कि जसले संसारको सामु येशूलाई उच्चरूपमा उचाल्दछन्। तीन स्वर्गदूतहरूको सन्देश सुनाउने क्रममा सबाथको सत्य आत्मज्ञानलाई बुझाउन आह्वान गरिएको छ। हामीले सुनाउने सन्देशमा सावथ सत्यसँग अरू सन्देशहरू पनि समावेश हुनुपर्दछ। तर सबै सत्यहरूको केन्द्रविन्दु येशूलाई पन्छाउनुहुन्न। क्रुसमा नै सत्य र दया मिल्न गएको थियो र धार्मिकता र शान्तिले एक आपसमा म्वाई खाएको थियो। पापी कलबरीमा हेर्न लगाउनैपर्छ। येशूको धार्मिकतालाई स्वीकार गरेर र उहाँको दयालाई विश्वास गरेर पापी मानिसले सानो बालकले जस्तै उद्धारकर्ताको पुण्य काममा भरोसा राख्नै पर्छ।"-एलेन जी ह्वाइट, गस्पल वर्कर्स, पृ. १५६,१५७बाट रूपान्तरित।