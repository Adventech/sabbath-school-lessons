---
title:  कथा
date:   20/07/2018
---

#### एडभेन्टिस्ट विद्या अङ्गाल्नु

_की-जो मुन, ७१ दक्षिण कोरिया_

मेरो घरको ढोकामा एक जना एडभेन्टिस्टले पढ्ने सामग्री लिएर आउनुभन्दा धेरै पहिले नै सेभेन्थ-डे एडभेन्टिस्ट चर्चमा मेरो चासो सुरूभएको थियो।

कोरियाको एक मूख्य प्रोटेस्टेन्ट समूदायको पास्टर भएको हैसियतले परमेश्वरको बारेमा अरू चर्चहरूको धारणा कस्तो छ सो जान्न चाहेको थिएँ। प्रेसबेटिरियन, मेथोडिस्ट र एडभेन्टिस्ट चर्चले सिकाएका लिखित सामग्रीहरूलाई तुलना गरेर पढेको थिएँ। सबै एडभेन्टिस्ट पुस्तकहरू एलेन जी ह्वाइटले लेखेको थाहा पाएँ। धेरै वर्ष अघि देहान्त भएको महिलाप्रति एडभेन्टिस्टहरूले किन ध्यान दिए भन्ने कुरामा मलाई कौतुहल लागेको थियो।

फेरि त्यसै बखत हाम्रो चर्च जतिसुकै ठूलो र प्रख्यात भएतापनि हाम्रो चर्चमा केही न केही कमी भएको मैले महसुस गरेको थिएँ। मैले एक दिन एक जना प्रख्यात पास्टरलाई यो प्रश्न राखेँ, "हामीहरूको बाइबल कलेजमा दानिएल र प्रकाशको पुस्तकको बारेमा किन सिकाउँदैनौँ?" "ती पुस्तकहरूको बारेमा हामीलाई धेरै थाहा नभएकोले नसिकाएको" भनेर उनले उत्तर दिए।

त्यसकारण मेरो प्रश्नको जवाफ आफैले खोज्न थालेँ। हाम्रो देशमा रहेका विभिन्न आआफ्नै खालका धार्मिक समूहहरूसँग मेरो विवाद हुन थाल्यो। दक्षिण कोरियामा मुख्य गरेर तीन धार्मिक समूहहरू छन्: यहोवाको साक्षी, सेभेन्थ-डे एडभेन्टिस्ट र नयाँ स्वर्ग र नयाँ पृथ्वीमा विश्वास गर्नेहरू। नयाँ स्वर्ग र नयाँ पृथ्वीलाई विश्वास गर्ने समूहमा एक जना युवा संलग्न भएको मलाई थाहा थियो। ती युवा त्यसमा गएपछि त्यसबाट उसलाई अलग राख्न मैले कोशिश गरेँ तर सकिँन। त्यसकारण म तिनीहरूको मुख्य संस्थामा गएँ र त्यहाँ बाइबल बारेमा सिकाएँ। अनि मैले यहोवाका साक्षीलाई मान्ने एक समूहलाई त्यसबाट आफूतिर ल्याउने कोशिश गरेँ। त्यसपछि मैले एडभेन्टिस्टको बारेमा सिक्न निर्णय गरेँ। एडभेन्टिस्टको बारेमा सिकेर तिनीहरूको शिक्षासँग लड्ने मेरो आशय थियो।

यसै समय मैले ही-सुकिमलाई भेटेँ। उनी एडभेन्टिस्ट पुस्तकहरू बेच्दै थिइन्। जब उनलाई मैले भेटेँ मैले परमेश्वरलाई यसरी धन्यवाद दिएँ, "परमेश्वर म तपाईँलाई धन्यवाद दिन्छु किनभने मैले एडभेन्टिस्टहरूको बारेमा जान्न चाहेको थिएँ। तपाईँले एक जना एडभेन्टिस्टलाई मेरै ढोकामा ल्याउनुभयो।"

सुश्री किमले मलाई एउटा पर्चा दिइन्। प्रायजसो मैले पर्चाहरूलाई फ्याँकि दिन्थेँ। तर त्यसबेला मैले सोचेँ, " त्यसमा केही सत्यता हुनसक्छ। यदि छ भने मैले सिकेर म उनीसँग आत्मिकरूपमा सम्बन्ध राख्न सक्नेछु र मेरो चर्चमा ल्याउन कोशिश गर्नेछु।"

के एडभेन्टिस्ट झुटो हुन् त?

एडभेन्टिस्टको बारेमा केही जानकारी पाएपछि सुश्री किमको चर्चमा जान चाहेँ। त्यो चर्च हामीहरूको चर्चले सिकाएको अनुसार झुटा हुन् कि भन्ने जान्न चाहेँको थिएँ। केही समय कसैले थाहा नपाउने गरि म त्यस चर्चमा गएँ। तर एक दिन मेरी श्रीमतीले मेरो पुस्तक सामग्रीमा एडभेन्टिस्ट चर्चको सूचना पत्र भेट्टाइन्। अनि उनको र मेरो बीचमा कचकच चल्न थाल्यो। मेरी श्रीमतीलाई रिस नउठाइ एडभेन्टिस्ट चर्चमा कसरी जाने भनेर सोचिरहेको थिएँ। तब एक दिन सुश्री किमले मलाई उनको चर्चमा हुने स्वास्थ्य सम्बन्धी कार्यक्रममा भाग लिन निम्तो दिइन्। यस बारेमा मेरी श्रीमतीले पनि चासो राख्थिन् होला भनेर उनलाई पनि निम्तो दिन किमलाई अनुरोध गरेँ।

मलाई थाहा थियो कि मेरी श्रीमतीले एडभेन्टिस्ट चर्चमा दिइने प्रवचन कहिल्यै पनि सुन्ने छैन। तर स्वास्थ्य सम्बन्धी ज्ञानबाट एडभेन्टिस्ट चर्चसँग उनलाई परिचय गराउन सकिन्छ भन्ने मलाई थाहा थियो। एडभेन्टिस्टहरू जहिले पनि मित्रवत व्यवहार गर्दछन् र सबैलाई हेलो भन्ने चलन छ भनेर मेरी श्रीमतीलाई देखाउन चाहेको थिएँ। आराधनाको सेवाकार्यक्रमपछि एडभेन्टिस्टहरू कसरी मिलिजुली खाँदा रहेछन् भनेर मेरी श्रीमतीले देख्लिन् भन्ने मैले चाहेको थिएँ। हामीहरूको चर्चमा हामीहरूको चर्च पास्टर जहिले पनि टेबुलको सुरूमा बस्दथे र अरूहरूले उनलाई खाना ल्याउनुपर्थ्यो। तर एडभेन्टिस्ट चर्च पास्टरले आफैले आफ्नो खाना लिनुपर्थ्यो र बस्नको निम्ति ठाउँ खोज्नुपर्थ्यो।

स्वास्थ्य सम्बन्धी कार्यक्रमले मेरी श्रीमतीको मन एडभेन्टिस्ट चर्चप्रति नरम भयो। पछि हामी दुवै जना दानिएल र प्रकाशको बारेमा दिइने शिक्षा कार्यक्रममा सामेल भयौँ। त्यसबेलमा मैले सोचेँ, "यो त फरक शिक्षा रहेछ। हामीहरूको चर्चमा पो धेरै गल्ती कुराहरू रहेछन्। तर एडभेन्टिस्ट चर्चको पास्टरले त मलाई तातो तातो आत्मिक खाना पो खुवाई रहेका छन्।"

कार्यक्रमको समापणमा प्रचारकले मलाई बप्तिस्मा लिन सुझाव दिए। तर मेरी श्रीमतीले पर्खिन अनुरोध गरिन्। म मेरो चर्चको पास्टरमात्र होइन चर्चको वरिष्ठ अगुवा पनि हुँ भनेर मेरी श्रीमतीले सम्झाइन्। मैले मेरी श्रीमतीको कुरा सुनेँ। मेरो चर्चको स्थानीय युनियनको अध्यक्ष पद सम्हालेपछि एडभेन्टिस्ट चर्चमा बप्तिस्मा लिने निर्णय मैले गरेँ।

बप्तिस्मा नलिने निर्णय गरेको साबथ पछि मेरी श्रीमती चर्चमा गइनन् किनभने उनी बिरामी परेकी थिइन्। त्यस दिन दिउँसो एक जना एडभेन्टिस्ट मेरो घरमा मेरी श्रीमतीको निम्ति प्रार्थना गर्न आए। कुराकानी गरेपछि उनले हामीलाई भने, "तपाईँहरूले बप्तिस्मा लिनुपर्छ।" अनकनाउँदै मेरी श्रीमतीतिर आँखा लगाउँदै मैले भनेँ, "यस बारे म प्रार्थना गर्छु। यदि परमेश्वरको इच्छा छ भने म बप्तिस्मा लिन्छु।" मेरी श्रीमतीले भित्ते क्यालेन्डर हेरिरहेकी थिइन्। "फेब्रुअरी ४मा बप्तिस्मा लिने राम्रो समय जस्तो लाग्छ," मलाई छक्क पार्दै उनले भनिन्। एक हप्ता अघि सम्म मलाई बप्तिस्मा नलिन  सम्झाएकी श्रीमतीले त आफूले पनि बप्तिस्मा लिने चाहना व्यक्त गरिन्।

फेब्रुअरी २०१७मा बप्तिस्मा लिएपछि मेरो जीवन खुशी र आनन्दले भरिरहेको छ। प्रत्येक साबथ प्रवचन सुन्न मलाई मन पर्छ।

एडभेन्टिस्ट पुस्तक बेच्ने महिलालाई मेरो चर्चमा ल्याउन मैले चाहेको थिएँ, उनले पो मलाई उनको चर्चमा ल्याइन्।

(यो कथा कीजो मुनले आन्द्रुमकचेसिनेलाई भनेका थिए। किजो मुनले आइतबार पालन गर्ने चर्चमा ३७ वर्षसम्म चर्चको पास्टर भएर सेवा गरेका थिए। उनी ७१ वर्षको हुनुहुन्छ। अर्को अध्यायमा उनकी श्रीमतीले भनेकी कथा पढ्नेछौँ)।

**दक्षिण कोरियाबारे थप जानकारी**

- दक्षिण कोरियाको जनसंख्या ५ करोड दसलाख छ। त्यो देशको क्षेत्रफल ३८,००० वर्गमाइल अर्थात् १००,००० वर्ग किलोमिटर छ। देशको भौगोलिक दृष्टिकोणमा संसारको सबैभन्दा धेरै मानिसहरू बस्ने देश हो। प्रत्येक वर्गमाइलमा १३०० मानिसहरू छन् अर्थात् प्रत्येक वर्ग किलोमिटरमा ५०० जना मानिसहरू छन्। यस देशसँग अमेरिकालाई तुलना गर्दा अमेरिकामा प्रत्येक वर्गमाइलमा ८६ मानिसहरू बस्दछन् वा प्रत्येक वर्ग किलोमिटर मा ३३ जना मानिस रहन्छन्।
- कोरियामा कोही जन्मियो भने जन्मिने बित्तिक्कै एक वर्ष भएको मानिन्छ।
- कोरियामा रहेका चर्चका कर्मचारीहरूको शिक्षामा सुधार ल्याउन सन् १९०६मा एक जना अमेरिकन मिसिनेरीले सम्युक विश्वविद्यालय स्थापना गरेका थिए। सुरूमा त्यसलाई इयुम्युङ्ग कलेज भनिन्थ्यो। यो विद्यालय दुई पल्ट बन्द गर्नुपरेको थियो। एक फेरा कोरियामा जापानले शासन गरेको बेलामा र अर्को पल्ट कोरियाको गृहयुद्धमा। त्यस विश्वविद्यालयमा ५,७८७ विद्यार्थीहरू छन्। ८६ प्रतिशत विद्यार्थीहरू एडभेन्टिस्ट होइनन्।