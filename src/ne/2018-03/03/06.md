---
title:  दोस्रो पल्ट प्रेरितहरूलाई पक्रन्छन्
date:   19/07/2018
---

हननिया र सफिराको मामिलामा जस्तै प्रेरितहरूले सबै पापीहरूलाई तिनीहरूको सजाय ल्याउन नदिएतापनि पापीहरूको बीचमा परमेश्वरको अनुग्रह ल्याउन आफूहरूलाई प्रयोग गर्न दिएका थिए। प्रेरित ५:१२-१६मा लेखिएको छ "१२ अब प्रेरितहरूका हातबाट धेरै चिन्हहरू र आश्चर्यकर्महरू जनताका बीचमा हुन लागे, र तिनीहरू सबै सोलोमनको दलानमा एकसाथ जम्मा भएका थिए। १३ तर अरूहरूमध्ये कसैको पनि तिनीहरूसँग मिल्न आउने आँट भएन, तैपनि मानिसहरूले तिनीहरूलाई आदर गर्थे। १४ प्रभुमा विश्वास गर्ने पुरुष र स्त्रीहरू दुवैको भीड झन् बढ़ी थपिन लागे, १५ यहाँसम्म कि मानिसहरूले सड़क-सड़कमा बिरामीहरूलाई ल्याए, र पत्रुस आउँदा तिनको छाया मात्र भए पनि तिनीहरूमध्ये कोही-कोहीमाथि परोस् भनी ओछ्यान र खाटहरूमा तिनीहरूलाई सुताइराख्थे। १६ यरूशलेमका वरिपरिका सहरहरूबाट पनि धेरै मानिसहरूले बिरामीहरू र अशुद्ध आत्माले सताएकाहरूलाई लिएर आउँथे र ती सबै निको हुन्थे।" त्यो निको पार्ने क्रियाकलापले तिनीहरूद्वारा परमेश्वरको आत्माले काम गरिरहेका थिए भनेर प्रभावकारी ठोस प्रमाण दिइएको थियो। पत्रुसको छायाँले मात्र बिरामीहरू निको हुन्थे भन्ने कुरा अत्यन्त अचम्म लाग्ने कुरो थियो। चेलाहरूको निको पार्ने त्यस्तो खुबीको समान्तर विवरण रगत बग्ने व्यथाले ग्रष्त भएकी महिलालाई येशूले निको पार्नुभएकोले देखाउँछ जसमा येशूको पछ्यौँराको टुप्पो समात्दामात्रै ती महिला निको भएकी थिइन् (लूका ८:४३,४४)। पत्रुसको छायाँमा निको पार्ने शक्ति थियो भनेर लूकाले भनेका त छैनन् तर मानिसहरूलेचाहीँ विश्वास गरेका थिए। मानिसहरूमा अन्ध विश्वासले चलेतापनि परमेश्वरको अनुग्रहचाहीँ त्यसबेलका मानिसहरूलाई खन्याइएको थियो।

जति जति प्रेरितहरू पवित्र आत्माले भरिएर अत्यन्त अचम्मका काम र चिन्हरू गर्न थाले त्यति त्यति धर्मगुरू तथा पण्डितहरू तिनीहरूप्रति डाहा र ईर्ष्या जुरमुराउन थालेका थिए। त्यसले गर्दा तिनीहरूले प्रेरितहरूलाई फेरि दोस्रो पल्ट पक्रन पुगे (प्रेरित ५:१७,१८)। तिनीहरू झ्यालखानाबाट अचम्म तरिकाले छुटेका थिए "१७ प्रधान पूजाहारी र तिनीसँग हुने सबै (जो सदुकी पन्थका थिए) डाहले भरिएर प्रेरितहरूका विरुद्धमा खड़ा भए, १८ र तिनीहरूलाई पक्रेर सार्वजनिक झ्यालखानमा हालिदिए। १९ तर प्रभुका एउटा दूतले राती झ्यालखानका ढोकाहरू खोलिदिए, र तिनीहरूलाई बाहिर ल्याएर भने, २० “जाओ र मन्दिरमा खड़ा भएर यस जीवनका सारा सन्देश मानिसहरूलाई सुनाओ।”  प्रेरित ५:१७-२०। यो घटना र पत्रुसको सुरो वचनले "मानिसलाई भन्दा परमेश्वरको वचन सुन्नुपर्छ" (प्रेरित ५:२९) धार्मिक आधिकारिक व्यक्तिहरूले यो बुझ्न वाध्य हुन थालेका थिए कि ती प्रेरितहरूमा अपार शक्तिको प्रभावले काम गरिरहेका छन्।

`प्रचण्ड रिसले मात्तिएका अतिवादी धर्मगुरूहरूले प्रेरितहरूको हत्या गर्न खोजेका थिए तर तिनीहरूका आदरणीय धर्मगुरू गमलिएलले हस्तक्षेप गरे जसले गर्दा धार्मिक परिषद् वा सानहिद्रणका मानिसहरूलाई प्रेरितहरूलाई मार्न खोजेनन्। गमलिएलले कस्तो तर्क अघि सारेर धर्मगुरुको रिसलाई सेलाइ दिए? हेर्नुहोस्, "३३ तर जब उनीहरूले यो सुने तब उनीहरू साह्रै रिसाए, र तिनीहरूलाई मार्न खोजे। ३४ तर व्यवस्थाका पण्डित र जनतामा माननीय गमलिएल नाम भएका फरिसीले महासभामा उठेर तिनीहरूलाई केही बेर बाहिर जाने आदेश दिए, ३५ र उनले महासभाका मानिसहरूलाई भने, “इस्राएली हो, यी मानिसहरूलाई तपाईंहरूले जे गर्न आँट्नुभएको छ, त्यसमा होसियार हुनुहोस्। ३६ किनकि आजभन्दा अघि पनि थूदासले कोही हुँ भन्ने दाबी गर्यो र प्राय: चार सय मानिसहरू त्यसको पछि लागे। त्यो मारियो, र त्यसको पछि लाग्नेहरू सबै छरपष्ट भए र सब व्यर्थ भयो। ३७ यस मानिसपछि जनगणनाको समयमा गालीलको यहूदा भन्ने खड़ा भयो, र कतिपय मानिसहरूलाई आफूतिर खिँच्यो। त्यो पनि नष्ट भयो, र त्यसलाई मान्नेहरू यताउता छरिएर गए। ३८ अहिलेको यस मामिलामा म तपाईंहरूलाई भन्दछु, कि यी मानिसहरूबाट अलग्ग बस्नुहोस्, र यिनीहरूलाई छोडिदिनुहोस्, किनकि यिनीहरूको यो योजना अथवा यो काम मानिसहरूबाट रहेछ भने त्यो आफै मेटिनेछ। ३९ तर यदि यो परमेश्वरबाट हो भनेता तपाईंहरूले यसलाई रोक्न सक्नुहुन्न। नत्रता तपाईंहरू परमेश्वरको विरुद्धमा उठेका ठहरिनुहुनेछ।”  ४० तब उनीहरूले तिनका सल्लाह माने। अनि उनीहरूले प्रेरितहरूलाई भित्र बोलाएर पिटे, र “येशूको नाउँमा नबोल्नू” भन्ने आज्ञा दिई तिनीहरूलाई छोडिदिए। ४१ तब येशूको नाउँमा अपमान सहने योग्यका ठहरियौं भन्ने कुरामा आनन्द मनाउँदै तिनीहरू महासभाको उपस्थितिबाट निस्केर गए। ४२ अनि हरेक दिन तिनीहरूले मन्दिरमा र घर-घरमा गएर येशू नै ख्रीष्ट हुनुहुन्छ भनी सिकाउन र प्रचार गर्न छोड़ेनन्।" प्रेरित ५:३३-४२।`

यहूदीहरूको धार्मिक परिषद् सदुकीहरूको बाहुल्यताले नियन्त्रण गरेको थियो। तर तिनीहरूमा फरिसी मतका पण्डितहरू अल्पमत भएतापनि तिनीहरूको भूमिका प्रभावकारी थियो। गमिलिएल फरिसी थिए र परमेश्वरको व्यवस्थाको ज्ञानमा उच्च उपाधी हासिल गरेका थिए। यहूदीहरूको बीचमा उनी अति सम्माननीय र आदरणीय थिए र यहूदीहरूले उनलाई रबान अर्थात् हाम्रो गुरु भनेर सम्बोधन गर्थे। अरू धार्मिक गुरुहरूलाई केवल रबी वा मेरो गुरु भनेर सम्बोधन गर्थे। प्रेरित पावल पनि गमिलिएलको चेला थिए (प्रेरित २२:३)।

इस्राएलमा भर्खर घटेको दुई विद्रोही आन्दोलनको बारेमा गमलिएलले धार्मिक परिषद्मा सुनाए। ती आन्दोलनका नाइकेहरूले धेरै अनुयायीहरू बनाए इस्राएलमा धेरै खलबल ल्याएका थिए। जब तिनीहरूका नेताहरू मारिए तब तिनीहरूका अनुयायीहरू पूर्णरूपमा बिलाएर गए। गमलिएलले यो भन्न खोजेका थिए कि यदी इसाई आन्दोलनको सुरूवाट मानिसबाट भएको हो भने त्यो बिलाएर जानेछ। तर यदि प्रेरितहरूले दावी गरे अनुसार परमेश्वरबाट नै आन्दोलन मच्चिएको हो भने ती धार्मिक गुरुहरूले त्यसको बिरुद्धमा जित्ने आशा कसरी राख्न सक्छन् र? गमलिएलको सल्लाहलाई सबैले माने। प्रेरितहरूलाई पिटे र फेरि पनि येशूको नाउँमा नबोल्नु भनेर आदेश दिए।

`कसैको सल्लाह लिनु कतिको आवश्यक र सहायोगी हुनसक्छ भनेर उक्त कथाले हामीलाई बताउँछ? हामीले सुन्नै नचाहेतापनि कतिबेला अरूहरूको सरसल्लाह लिन किन जरुरी हुन्छ?`