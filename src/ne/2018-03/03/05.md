---
title:  अनानियास र सफिरा
date:   18/07/2018
---

सुरूका विश्वासीहरूमा चर्चमा आउन आफ्ना सामानहरू बेचबिखन गरेर  त्यहाँबाट आएको पैसा चर्चलाई सुम्पेरमात्र आउनुपर्छ भन्ने नीति थिएन। त्यसको अर्थ चर्चको औपचारिक सदस्य हुन आफ्नो भौतिक सम्पत्ति चर्चलाई दिन आवश्यक थिएन। तैपनि स्वइच्छाले उदारवादी भएर विश्वासीहरूको समूहलाई सहयोग गर्न प्रेरणा भएको धेरै उदाहरणहरू प्रेरितहरूको कथामा पाइन्छ। उदाहरणको लागि बर्नावासको बारेमा लिन सकिन्छ। पछि गएर प्रेरितहरूको बीचमा उनले उल्लेखनीय भूमिका खेलेका थिए। हेर्नुहोस् उनको र अरूको बारेमा: "३२ विश्वास गर्नेहरूको समूह सबै एकै हृदय र एकै आत्माका भएका थिए, र तिनीहरूमध्ये एउटाले पनि आफ्नो धन-सम्पत्तिको केही थोक यो मेरो आफ्नो हो भनी भन्दैन थियो, तर तिनीहरूका सबै थोक साझा थिए। ३३ ती प्रेरितहरूले बड़ो शक्तिसाथ प्रभु येशूको पुनरुत्थानको गवाही दिन्थे, र तिनीहरू सबैमाथि ठूलो अनुग्रह रहेको थियो। ३४ तिनीहरूमध्ये कसैलाई केही कुराको खाँचो पर्दैनथ्यो, किनकि जति जना जग्गाजमिन कि घरका मालिक थिए, तिनीहरूले ती बेचेर त्यसको मोल ल्याउँथे, ३५ र प्रेरितहरूका चरणमा राखिदिन्थे, र जस-जसलाई जे-जे कुराको खाँचो पर्थ्यो, सो हरेकलाई बाँड़िदिन्थे। ३६ अब साइप्रस देशको लेवी कुलका योसेफ, जसलाई प्रेरितहरूले बारनाबास भनी नाउँ राखेका थिए (जसको अर्थ उत्साहको पुत्र हो), ३७ उनले आफ्नो जमिन बेचे र त्यो रकम ल्याएर प्रेरितहरूका चरणमा राखिदिए।" प्रेरित ४:३२-३७।

येशूमा सबै जना एकै मन, एकै लक्ष्य र एकै प्यार भएर चल्दै एकताको सुत्रमा बाँधिरहेको बेलामा बाहिरबाटमात्र होइन भित्रैबाट पनि केही नकारात्मक तत्वहरू देखा पर्न थाले जसले गर्दा चर्चको एकतामा खलबल हुन थालेको थियो।

`प्रेरित ५:१-११मा एक यस्तो घट्ना दिइएको छ जसबाट बर्तमान समयमा इसाई हौँ भनेर दावी गर्ने हामीले पनि महत्त्वपूर्ण पाठ सिक्नु जरुरी छ। हेर्नुहोस्: "१ तर हननिया नाउँका कोही एक जना र तिनकी पत्नी सफीराले एक टुक्रा जमिन बेचे, २ र त्यसको मोलबाट तिनकी पत्नीकै जानकारीमा केही हिस्सा आफूसँग राखे, र केही हिस्सा ल्याएर प्रेरितहरूका चरणमा राखिदिए। ३ तर पत्रुसले भने, “ए हननिया, पवित्र आत्मासँग झूट बोल्ने र जमिनको बिक्रीको मोलबाट केही हिस्सा आफूसँग राख्ने कुरा शैतानले कसरी तिम्रो मनमा भरिदियो? ४ त्यो बिक्री नभइञ्जेल के त्यो तिम्रो आफ्नै थिएन? र त्यो बिक्री भएपछि पनि त्यो तिम्रै अधिकारमा थिएन र? यस्तो काम गर्ने विचार तिम्रो हृदयमा कसरी आयो? तिमीले मानिसहरूलाई त होइन, तर परमेश्वरलाई नै ढाँटेका छौ।”  ५ यो कुरा सुनेर हननिया भूइँमा लड़े र तिनले प्राण त्यागे। यो सुन्नेहरू सबैमाथि ठूलो डर छायो। ६ तब जवानहरूले उठेर तिनलाई लुगाले बेह्रे र बाहिर बोकी लगे, र गाडिदिए। ७ जे भइसकेको थियो सो थाहा नपाई प्राय: तीन घण्टापछि तिनकी पत्नी पनि भित्र आई। ८ पत्रुसले त्यसलाई सोधे, “मलाई भन, तिमीहरूले जमिन त्यत्तिमै बेचेका हौ?” अनि त्यसले भनी, “ज्यू, त्यत्तिमै।”  ९ तर पत्रुसले त्यसलाई भने, “तिमीहरूले प्रभुका आत्माको परीक्षा गर्न कसरी मिलेर मतो गर्यौ? हेर, तिम्रा पतिलाई गाड्नेहरू ढोकामै छन् र तिनीहरूले तिमीलाई बोकेर बाहिर लैजानेछन्।”  १० अनि तुरुन्तै त्यो उनका पाउनेर लड़ी र प्राण त्याग गरी। जब जवानहरू भित्र आए, त्यसलाई मरिसकेकी देखेर बाहिर बोकेर लगे, र त्यसको पतिको नजिकमा गाडिदिए। ११ सारा मण्डलीमाथि र यी कुरा सुन्ने सबैमाथि ठूलो डर छायो।"  `

प्रेरितको पुस्तक लेख्ने लूकाले हननिया र सफिराको बारेमा सबै कुराहरू लेखेका त छैनन्। तर तिनीहरूको मौलिक समस्याचाहिँ देखाइएको छ। आफूले बेचेको जग्गाको पैसा आफूमा राख्न खोज्नु तिनीहरूको समस्या त थिएन तर तिनीहरूले विश्वासीहरूको समाजलाई दुई मुखे भएर धोका दिने प्रयास गर्न खोज्नु तिनीहरूको निम्ति घातक बनेको थियो। तिनीहरूको पाप आवेगमा आएर गर्ने निर्णय नभएर योजनावद्ध तरिकाले जानाजानी परमेश्वरको आत्मालाई जाँच्न खोज्नु थियो (प्रेरित ५:९)। आफ्नो सम्पत्ति बेचेर चर्चलाई सुम्पन तिनीहरूलाई वाध्य गराइएको थिएन। तर जुन तरिका अपनाएर तिनीहरूले आफूले बेचेको सम्पत्ति केही भाग राखेर चर्चमा ल्याएर सुम्पे त्यसले तिनीहरूको नियतमा खराबी देखाइएको थियो। तिनीहरू कति उदार र माया गर्ने मानिसहरु भन्ने देखिन चर्चका अगुवाहरूलाई प्रभाव पारेर र भ्रममा पारेर जस वा स्यावासी लिन खोज्ने प्रयास तिनीहरूले गर्न खोजेका थिए।

त्यही सम्भाव्यताले गर्दा नै परमेश्वरले तिनीहरूलाई कडा सजाय किन दिनुभयो भनेर व्याख्या गर्न सकिन्छ। येशूको आगमन छिट्टै हुन्छ भनेर विश्वास गर्दै चर्चमा सबै जना एक भएर चलेका थिए। तर हननिया र सफिराको त्यस्तो देखावटी काम परमेश्वरप्रतिको बफादारीतामा धक्का पुर्याउने खालको थियो र तिनीहरूको कामले विश्वासीहरूको बीचमा नराम्रो उदाहरण तथा प्रभाव पार्न सक्थ्यो। हननिया र सफिरालाई पश्चाताप गर्ने अवसर दिएको वा नदिएको विवरण उल्लेख नगरिएकोले (प्रेरित ५:८) लेखकले तिनीहरूको बारेमा छोटो जानकारीमात्र दिन चाहेको देखाउँछ।

हननिया र सफिरामा घटेको तितो सत्य त यो थियो कि तिनीहरू सुरूदेखि अन्तसम्म तिनीहरूले पापलाई पोषाएर चलेका थिए। परमेश्वरको आँखाको सामु पाप अत्यन्त गम्भीर मामिला हो (इजकिएल १८:२०, रोमी ६:२३)। पापको मामिलालाई लिएर परमेश्वरले मानिसलाई सधैँ तुरन्तै दण्ड दिनुहुन्छ भन्ने छैन। तर विभिन्न मानिसहरूलाई तिनीहरूको पापको सजाय भिन्नै तरिकाले तिनीहरूलाई पश्चाताप गर्ने अवसर दिएर मात्र दिइन्छ भन्ने ज्ञानले परमेश्वर कतिको अनुग्रही हुनुहुन्छ भनेर निरन्तररूपमा हामीले सम्झिरहनु आवश्यक छ। (२ पत्रुस ३:९मा यसरी लेखिएको छ "आफ्नो प्रतिज्ञाको बारेमा प्रभु ढिलो गर्नुहुन्छ भन्ने कसै-कसैको भनाइ भए तापनि उहाँ ढिलो गर्नुहुन्न, तर कोही पनि नष्ट नहोस्, तर सबै जनाले पश्चात्ताप गरून् भन्ने इच्छा गरेर प्रभु तिमीहरूप्रति धैर्यवान् हुनुभएको हो।"

`परमेश्वरबाट अनुग्रह पायौँ भन्दैमा त्यसालाई असिमित रूपमा प्रयोग नगर्न हामी कसरी सतर्क हुने? परमेश्वरको अनुग्रहले हननिया र सफिरा इसाई त भए तर त्यो अनुग्रहलाई तिनीहरूले कसरी दुरुपयोग गरे जसले गर्दा हुनसक्छ तिनीहरूले मुक्ति नै गुमाए?`