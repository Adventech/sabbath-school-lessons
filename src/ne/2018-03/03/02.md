---
title:  सिकाउँदै र सङ्गति गर्दै
date:   15/07/2018
---

पेन्टिकोस्टको विवरण पछि लेखक लूकाले आफ्नो ध्यान यरुशलेममा रहेका विश्वासीहरूको भित्री जीवनको बारेमा चर्चा गर्छन्। "तिनीहरू प्रेरितहरूका शिक्षा, सङ्गति र रोटी भाँच्न र प्रार्थनामा भक्तिसाथ लागिरहन्थे" प्रेरित २:४२। शिक्षा, सङ्गति, रोटी भाँच्नु र प्रार्थना येशूका विश्वासीहरू एक हुने तत्वहरू हुन्। तर ती चार तत्वहरूको मूल आधारचाहिँ शिक्षा दिनु र सङ्गति दिनु थिए। शिक्षाचाहिँ मन्दिरमा दिएका थिए भने सङ्गतिचाहिँ व्यक्तिगत घरहरूमा हुन्थे। पद ४६ अनुसार शिक्षादीक्षाचाहिँ मन्दिरमा दिन्थे तर सङ्गतिचाहिँ व्यक्तिगत घरहरूमा हुन्थे।

मन्दिरको वरिपरि सत्तलहरू हुन्थे। त्यहाँ रबी वा धर्मगुरूहरूले मन्दिरमा आउनेहरूलाई प्रायजसो शिक्षादीक्षा दिन्थे वा धार्मिक वचनहरू सिकाउँथे। येशूका विश्वासीहरूले प्रेरितहरूले सिकाएका वचनहरूमा ध्यान दिएर सुन्थे। त्यसको अर्थ सिक्नको निम्ति पवित्र आत्माको बरदान पाउनु भनेको ध्यानमग्न हुनु होइन तर चेलाहरूको शिक्षामा एकाग्र वा ध्यान लगाएर सिक्ने प्रक्रिया हो। चेलाहरूको शिक्षादीक्षा आधिकारिक हो भनेर देखाउन तिनीहरूले गरेका आश्चर्य काम र अरू चिन्हहरू थिए (प्रेरित २:४३)।

सुरूको इसाईहरूले देखाएका विशेष गुण वा आत्मियता भनेकै एकै मनका भएर सङ्गति गर्नु थियो। इसाई आस्था वा धर्मको मूल पहिचान नै एक आपसमा एकै परिवारका सदस्य हुन् भनेर समाजलाई देखाउन सकिएको थियो। विश्वासीहरू मन्दिरमामात्रै निरन्तररूपमा सँगसँगै थिएनन् तर घर घरमा सङ्गति हुन्थ्यो, एक आपसमा खाना बाँडेर खान्थे, प्रभुभोज मनाउँथे र प्रार्थनामा तल्लीन हुन्थे (प्रेरित २:४२,४६)। यसरी दिनदिनै उत्सब मनाएर सुरूका विश्वासीहरू भेला हुन्थे तिनीहरूले येशूको छिटो आगमनमा आशा राखिरहेका थिए भनेर देखाएका हुन्थे। येशू फर्केर आउनुभएर मसीहको राज्य स्थापना गर्नुहुनेछ र उहाँसँग फेरि सङ्गति गर्न पाउनेछौँ भनेर तिनीहरू विश्वस्त थिए (मत्ती २६:२९)।

सुरूको चर्चको जीवनमा विश्वासीहरूका व्यक्तिगत घरहरूले विशेष भूमिका खेलेका थिए। मन्दिरमा हुने दैनिक धार्मिक क्रियाकलापहरूमा तिनीहरूले भाग लिइ नै रहेका थिए (प्रेरित ३:१) र सबाथ दिनहरूमा तिनीहरू तिनीहरूका यहूदी उपासकहरूसँग सिनिगग अर्थात् यहूदीहरूको आराधना गर्ने सभा घरहरूमा थिए (याकूब २:२)। तर घर घरमा चाहिँ येशूका विश्वासीहरू हुन् भनेर विशेष पहिचान दिने खालका क्रियाकलापहरू हुन्थे।

`सुरूका इसाईहरूमा हुने सङ्गतिमा के के महत्त्वपूर्ण पक्षहरू समेटिएका थिए? हेर्नुहोस् देहायका केही पदहरू: प्रेरित २:४४,४५ "४४ विश्वास गर्नेहरू जति सबै एकसाथ बस्थे, र तिनीहरूका सबै थोक साझा थिए। ४५ तिनीहरूले आफ्ना सम्पत्ति र मालसामान बेचिकन जस-जसलाई जे-जे कुराको खाँचो पर्थ्यो सबैलाई ती बाँड़िदिन्थे।" र प्रेरित ४:३४,३५ "३४ तिनीहरूमध्ये कसैलाई केही कुराको खाँचो पर्दैनथ्यो, किनकि जति जना जग्गाजमिन कि घरका मालिक थिए, तिनीहरूले ती बेचेर त्यसको मोल ल्याउँथे, ३५ र प्रेरितहरूका चरणमा राखिदिन्थे, र जस-जसलाई जे-जे कुराको खाँचो पर्थ्यो, सो हरेकलाई बाँड़िदिन्थे।"`

येशूको आगमन छिटो भइ हाल्छ नि अब हामीहरूलाई भौतिक सुविधाहरूलाई किन सम्हालि राख्ने भनेर सुरूका ती विश्वासीहरूले आफ्ना व्यक्तिगत सम्पत्ति वा जग्गा जमिनहरूलाई थामी राख्ने आवश्यकता देखेका थिएनन्। तिनीहरूसँग जे स्रोतहरू थिए ती सबै साझा वा सबैको भनेर तिनीहरूले मान्दथे। मसीह आफैले तिनीहरूको  सबै आवश्यकताहरू जुटाउनुहुने भएकोले भोलिको चिन्ता गर्नु तिनीहरूले आवश्यक ठानेका थिएनन् (लूका २२:२९,३०)। एक आपसमा भएका श्रीसम्पत्तिहरू एक आपसमा बाँड्दा तिनीहरूले एक किसिमको गहिरो एकताको अनुभव गरेका थिए। तिनीहरूले इसाई उदारताको असाधारणरूप वा उच्च कोटीको अनुकरणीय उदाहरण देखाएका थिए।

`परमेश्वरले तपाईँलाई जे दिनुभयो त्यसलाई तपाईँले कस्तो उदारता देखाएर परिचालन गरिरहनुभएको छ?`