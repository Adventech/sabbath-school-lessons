---
title:  वैवाहिक जीवनको निम्ति परमेश्वरको योजना
date:   18/08/2024
---

`येशूलाई धरापमा पार्न यहूदी धर्मका धुरन्धर पण्डित फरिसीहरूले पारपाचुकेको बारेमा उहाँसँग विवाद गर्न खोजेका थिए। तिनीहरूको प्रश्‍न वा विवादलाई येशूले कसरी प्रत्युत्तर दिनुभयो? हेर्नुहोस्, मर्कूस १०:१÷१२ साथै उत्पत्ति १:२७ र २:४४।`

के आफ्नी पत्‍नीलाई त्याग्न बाइबलको नीति अनुसार न्यायसङ्गत छ कि भनेर धर्मगुरू फरिसीहरूले येशूलाई सोधेका थिए। ती फरिसीहरूको बिचमा पारपाचुके न्यायपूर्ण नै छ भनेर विश्‍वास गर्दथे। तर प्रश्‍नमा कुन आधारमा पारपाचुके गर्न ठिक छ भनेर सोधिएको थियो। यहूदी धर्ममा विभिन्न सम्प्रदायहरू थिए। तिनीहरूमा पारपाचुकेको विषयमा शमै सम्प्रदाय बढि कठोर थियो। यदि पत्‍नी बाँझी भइन्, घर व्यवहारमा बेवास्ता गरे, घरपरिवारप्रति संवेदनशील भएन र तिनीहरूको आवश्यकतामा ध्यान दिएन र पतीब्रत नभइ अरूहरूसँग लागे त्यस पत्‍नीलाई त्याग्नुपर्छ भनेर त्यस सम्प्रदायको शिक्षा थियो। हिलेल सम्प्रदायका मानिसहरूको धार्मिक शिक्षा धेरै लचिलो थियो। जे कारणले पनि पारपाचुके गर्न सकिन्छ भन्ने तिनीहरूको विद्या थियो। तर तिनीहरूमा पारपाचुके गर्ने प्रक्रिया धेरै जटिल थियो जसले गर्दा पारपाचुकेको फैसला ढिलो हुन्थ्यो।

त्यसकारण, ती फरिसी पण्डितहरूले येशूलाई पारपाचुकेको सम्बन्धमा सोधेको प्रश्‍न घुमाउरो पारा भएतापनि यहूदीहरूको बिचमा पारपाचुके हुनु स्वीकार्य छ कि छैन भनेर उहाँको धारणा जान्न चाहेका थिए। येशूले यो प्रश्‍नलाई अनौठोको रूपमा लिनुभएको थियो। त्यस प्रश्नले येशूलाई धरापमा पारेर राजा हेरोद आन्टिपासबाट दण्ड पाऊन् भन्ने ती पण्डितहरूले चाहेका थिए। पूर्वी यर्दनको क्षेत्रमा त्यसबेला येशू हुनुहुन्थ्यो। त्यस क्षेत्रमा राजा हेरोदले शासन गर्थे। त्यस हेरोदले आफ्नी श्रीमतीसँग पारपाचुके गरेर आफ्नो भाइबुहारीसँग विवाह गरेका थिए। त्यो सम्बन्ध गलत थियो भनेर बप्‍तिस्मा दिने यूहन्नाले आपत्ति जनाउँदा उनले आफ्नो शिर गुमाउनु परेको थियो (मत्ती १४:१÷१२)।

येशूले तिनीहरूको प्रश्‍नको जवाफबाट हेरोदको रिस छल्न उहाँले ती फरिसीहरूलाई प्रश्‍नै गरेर जवाफ दिनुभएको थियो। सर्वमान्य मोशाले पारपाचुकेको मामिलामा के आदेश दिएका थिए भनेर उहाँले तिनीहरूलाई सोध्नुभएको थियो। जुन जवाफ फरिसीहरूले दिए त्यो व्यवस्था २४:१÷४को आधारमा थियो। यसमा पारपाचुके पछि त्यही पत्‍नीलाई विशेष कारणले विवाह गर्नुहुन्छ कि हुँदैन भनेर सम्बोधन गरिएको छ। मोशाकै समयमा इस्राएलीहरू पारपाचुके गर्ने चलन चलिरहेको थियो। व्यवस्था २४मा उल्लेखित कानुनले महिलाहरूको हित र सुरक्षा गर्थ्यो। तर येशूको समयमा हिलेल पन्थी यहूदीहरूले त्यस व्यवस्थामा भएको नीतिलाई बँग्याएर जुनसुकै कारणले भएतापनि पारपाचुके गर्न सजिलो बनाएको थियो। यसरी महिलालाई सुरक्षा गर्न दिएको कानुन वा व्यवस्था दुरुपयोग गरी पुरुषको हितमा कार्यान्वयन गरिएको थियो। महिलाको हक र अधिकारलाई दवाएको थियो।

व्यवस्था २४ को नियमको बारेमा वादविवाद येशूले तिनीहरूसँग आदर्श विवाहको मामिलामा परमेश्वरो सुरुको योजना के थियो भनेर तिनीहरूलाई सोध्नुभएको थियो। तिनीहूको जवाफ उत्पत्ति १ र २को आधारमा हुनुपर्ने अपेक्षा गरिएको थियो। सुरुमा परमेश्वरले नर र नारी सृष्टि गर्नुभयो भनेर उहाँले भन्नुभएको थियो (उत्पत्ति १:२७)। तिनीहरू दुई व्यक्तित्व भएका जीवहरू थिए। अनि यस सत्यलाई उत्पत्ति २:२४सँग गाँस्नुहुन्छ। यसमा पुरुषले आफ्ना बाबुआमालाई छोडेर उसको स्त्रीसँग एक हुन जान्छ र ती दुई, दुई फरक व्यक्तित्व नभएर एकै व्यक्तित्व वा शरीर हुन्छ भनेर उहाँले जिकिर गर्नुभएको थियो। श्रीमान् र श्रीमती एक हुने धारणाले वैवाहिक सम्बन्धमा हुनुपर्ने आधारलाई येशूले समर्थन गर्नुभएको थियो। परमेश्वरले नै एक बनाउनुभएको सम्बन्धलाई कसैले अलग गर्ने अधिकार छैन भनेर येशूल अडान लिनुभएको थियो।

`वैवाहिक जीवन बलियो पार्न तपाईँको चर्चले के गर्न सक्छ? वैवाहिक जीवन असफल भइरहेको विश्‍वासीहरूलाई तपाईँले कसरी सहयोग गर्न सक्नुहुन्छ?`