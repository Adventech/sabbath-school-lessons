---
title:  के मेरो कचौरा पिउन सक्छौ?
date:   21/08/2024
---

`यस संसारमा आउनुभएको येशूको लक्ष र उहाँको पछि लाग्नु भनेको केहो सो चेलाहरूले बुझ्न सकेका थिएनन्। यो मर्कूस १०:३२÷४५मा प्रकट गरिएको छ।`

आफ्नो यात्रामा येशू यरुशलेमको नजिक आउँदै हुनुहुन्थ्यो। अनि, उहाँले चेलाहरूलाई त्यहाँ के हुनेछ भनेर खुला रूपमा सुनाउनुभएको थियो। येशूलाई त्यो बिपद् आउने खबर तिनीहरूले सुन्न पनि चाहेका थिएनन् न त विश्‍वास गर्न। आफूलाई दिने कष्ट, मृत्यु दण्ड र उहाँको पुनरुत्थानको भविष्यवाणीको रुपरेखा चेलाहरूलाई प्रस्तुत गर्नुभएको उल्लेखनीय छ। तर कसैले सुन्न नचाहेको खबर केही छ त्यसलाई बेवास्ता गर्नु सजिलो नै हुन्छ।

यही स्थिति याकूब र यूहन्नाको थियो जब उहाँले येशूकहाँ व्यक्तिगत अनुरोध गर्दै आएका थिए। खास के अनुरोध थियो भनेर येशूले तिनीहरूलाई सोध्नु भएको थियो। उहाँको महिमामा वा राज्यमा उहाँको दायाँ र बायाँ बस्ने चाहना गरेका थिए। तिनीहरूको अनुरोधमा तिनीहरूले भाउ खोजेको भनेर तिनीहरूको आलोचना गर्न सजिलो छ। तर ती दुई चेलाहरूले येशूको सेवाकार्यमा आफूहरूलाई सुम्पेका थिए र उहाँसँग आउने युगमा पनि बस्ने चाहनामा पूरै स्वार्थ छ भन्न मिल्दैन।

तिनीहरूको अनुरोधको गहिरो अर्थ के हो भनेर तिनीहरूले बुझून् भन्ने येशूले चाहनुभएको थियो। तिनीहरूले उहाँको कचौरा (कष्ट) पिउन सक्छ कि र उहाँको बप्‍तिस्मामा (मृत्यु)मा बप्‍तिस्मा लिन सक्छन् कि भनेर उहाँले तिनीहरूलाई सोध्नुभएको थियो। खास गरेर उहाँले पिउने कचौरा गेतसमनीमा र क्रूसमा उहाँले पाउने कष्ट थियो (मर्कूस १५:३३÷४७सँग तुलना गर्नुहोस्), र उहाँको बप्‍तिस्मा भनेको उहाँको मृत्यु र चिहानमा गाडिने थियो (मर्कूस १५:३३÷४७)। यो प्रसङ्ग मर्कूस १मा वर्णन गरिएको येशूको बप्तिस्मासँग तुलना गर्न सकिन्छ।

तर याकूब र यूहन्नाले बुझ्न सकेनन्। तिनीहरूले येशूको स्थितिमा आफूहरू पनि सहभागी हुन सक्छन् भनेर नबुझिकनै जवाफ दिएका थिए। तिनीहरूले कचौरा पिउनेछन् र उहाँको बप्‍तिस्मामा भाग लिनेछन् भनेर येशूले भविष्यवाणी गर्नुभएको थियो। चेलाहरूमा याकूब पहिला शहीद भएका थिए (प्रेरित १२:२)। यूहन्ना लामो समयसम्म बाँचेका थिए र उनलाई पाटमोसको टापुमा निर्वासनमा पठाइएको थियो (प्रकाश १:९)। तर महिमामा पाउने स्थानहरू परमेश्वर पिताले नै निर्धारण गर्नुहुन्छ भनेर येशूले तिनीहरूलाई सुनाउनुभएको थियो।

येशूको जवाफ प्रति अरू चेलाहरूले कसरी प्रतिक्रिया देखाए त? त्यो राम्रो थिएन। तिनीहरू रिसाएको र चिढिएको शब्द ग्रीकमा आगनाक्ट्यो aganakteo हो। यही शब्द मर्कूस १०:४१ र मर्कूस १०:१४मा प्रयोग गरिएको छ। बालबालिकाहरूलाई उहाँबाट टाढा राखेकोले उहाँ चेलाहरूसँग रिसाउनुभएको थियो। अनि सबै चेलाहरूलाई भेला गराएर येशूले दिनुभएको शिक्षामा एउटा अत्यन्तै उल्लेखनीय शिक्षा दिनुभएको थियो। अन्य जाति अर्थात् परमेश्वरलाई विश्‍वास नगर्ने शासकहरूले आफ्ना व्यक्तिगत फाइदाको निम्ति अरूलाई दवाएर अख्‍तियार वा शक्ति प्रयोग गर्छन्।तर परमेश्वरको राज्यमा अरूलाई उचाल्न र आशिष दिन शक्ति वा अधिकार प्रयोग गरिन्छ। परमेश्वरको राज्यमा आफू राजा हुँदै उहाँका भक्तहरूलाई अगुवाइ गर्नुहुन्छ। तर कसरी? धेरैको फिरौती तिर्न उहाँले आफ्नो ज्यान दिएर। यो उहाँका चेलाहरूले सुन्न अपेक्षा गरेका थिएनन्।

`येशूभक्त भएर अरूको सेवक हुनुको अर्थ के हो? तपाईँले आफ्नो दैनिक जीवनमा अरूसँग कारोबार गर्ने मामिलाबाट तपाईँ तिनीहरूको सेवक हो भन्ने नीति कसरी प्रकट गर्न सक्नुहुन्छ?`