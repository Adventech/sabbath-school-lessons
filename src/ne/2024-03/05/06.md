---
title:  लोकले चाहेको भन्दा फरक मसीह
date:   01/08/2024
---

`मर्कूस ६:३४÷५२ पढ्नुहोस्। येशू र उहाँका चेलाहरूले के समस्याको सामना गरेका थिए र त्यसलाई कसरी सुल्झाइएको थियो?`

चेलाहरू सुसमाचार प्रचार गरेर फर्कन्छन्। येशूले तिनीहरूलाई गलिलको समुद्रको पूर्विय क्षेत्रको दुर्गम ठाउँमा लानुहुन्छ। त्यहाँ थकाइ मार्न गएका थिए। तर तिनीहरूको सामु स्त्री र बालबालिकाहरू बाहेक ५,००० पुरुषहरूको विशाल भीड देखा पर्छ। तिनीहरू गोठालाबिनाका भेँडाहरू जस्तै भएको येशूले देख्‍नुभएको थियो। उहाँले दिनभरि तिनीहरूलाई सिकाउनुहुन्छ।

बेलुका भयो, तब चेलाहरूले ती भीडलाई आआफ्नो घरमा जाऊ भनेर येशूले भनोस् भनेर अनुरोध गर्छन्। तिनीहरू भोकाएका पनि थिए। तर येशूले ती अथाह जनसमूहलाई ख्वाउन चेलाहरूलाई अर्‍हाउनु हुन्छ। भीडको भोकलाई तार्ने समस्यालाई मानव तरिकाले सुल्झाउने कुराकानी चेलाहरूले येशूसँग गर्नुभएको थियो (मर्कूस ६:३५÷३८)। तर केवल पाँच रोटी र दुई माछाले अचम्म तरिकाले त्यस भीडलाई ख्वाउनुभएर येशूले त्यो भोकको समस्यालाई सुल्झाउनुभएको थियो।

येशूको समयमा मानिसहरूले कस्तो खालको मसीह चाहेका थिए भन्ने लोकप्रिय धारणा यस कथाले खुलाउँदछ। मसीह स्वतन्त्र सेनानी भएर शत्रुहरूको नियन्त्रणबाट इस्राएललाई मुक्त पार्नुहुनेछ भन्ने लोकले अपेक्षा गरेको थियो र अनि उहाँले धार्मिकता र शान्तिको धार्मिक राज्य खडा गर्नुहुनेछ भन्ने शिक्षा पनि त्यसबेलाका मानिसहरूलाई सिकाइएको थियो। कतिपय समयमा मरुभूमीमा सैनिकहरू खडा गरेर रोमी सरकारको विरुद्धमा संघर्ष छेडेको थियो (यूहन्ना ६:१४,१५, प्रेरित २१:३८)।

मानिसहरू गोठाला नभएका भेँडाहरू जस्तै थिए भनेर येशूले भन्नुहुँदा उहाँ नै गोठाला हुनुहुन्छ कि भनेर तिनीहरूले बुझ्न प्रयास गरेका थिए। आफूपछि अगुवा नियुक्त गर्न मोशाले परमेश्वरसँग अनुरोध गरेका थिए। तिनीहरू गोठाला बिनाका भेँडाहरू नहून् भन्ने उनको चाहाना गन्ती २७:१७मा उल्लेख गरिएको छ। येशूले त्यसै अंश उद्‍धृत गर्नुभएको थियो। परमेश्वरका जनहरूको गोठाला भन्ने वाक्यांश पुरानो करारमा उल्लेख गरिएको छ। इस्राएलीहरूलाई अगुवाइ गर्ने अगुवा वा राजाको अभाव देखिएको थियो (१ राजा २२:१७, २ इतिहास १८:१६, इजकिएल ३४:५,६)।

तर जनमानसको अपेक्षालाई येशूले पूरा गर्नुहुन्न। उहाँले चेला र भीडलाई फर्काउनुहुन्छ। येशूले रोमको विरुद्धमा विद्रोह गर्नुको सट्टा उहाँ चुपचाप पहाडको शान्त ठाउँमा प्रार्थना गर्न जानुहुन्छ। प्रार्थना गर्ने मसीहलाई मानिसहरूले अपेक्षा गरेका थिएनन्।

येशू लोकप्रिय धारणा अनुसार कुनै राजनैतिक, सामाजिक र बैचारिक बन्धनबाट मानिसहरूलाई मुक्त गर्न आउनुभएको थिएन। तर उहाँ मानिसहरूलाई पापको बन्धनबाट मुक्त गर्न आउनुभएको थियो। पानीमाथि येशू हिँड्नुभएको स्वभावले उहाँ प्रकृतिको मालिक हुनुहुन्छ भनेर चेलाहरूलाई देखाउनुभएको थियो। तर त्यसबेला उहाँ शासन गर्न होइन तर धेरैको मोल तिर्न आफ्नो ज्यान दिन आउनुभएको थियो (मर्कूस १०:४५)।

`भविष्यवाणीलाई उचित रूपमा व्याख्या गर्न किन जरुरी छ भनेर त्यस कथाले हामीलाई कसरी सिकाउँदछ? येशूको पहिलो आगमनको बारेमा कतिपयले गलत धारणा राख्‍दा तिनीहरूमा विपद् आएको थियो। उहाँको दोस्रो आगमनको भविष्यवाणीलाई पनि गलत धारणाले हामी व्याख्या नगरून् भनेर हामी कसरी सचेत हुने?`