---
title:  तिमी को हौ?
date:   12/09/2024
---

`मर्कूस १४:६०÷७२ पढ्नुहोस्। पत्रुसले जवाफ दिएको विपरित येशूको जवाफ कस्तो थियो सो तुलना गर्नुहोस्। यस भिन्नताबाट हामीले के पाठहरू सिक्न सक्छौँ?`

सानहिड्रन धार्मिक सभासदमा पहिलो मुद्धा चलाउन येशूलाई ल्याएका थिए भनेर मर्कूस १४:५३÷५९ मा लेखिएको छ। येशूमाथि लागेको आरोपबाट केही जवाफ नपाउँदा उहाँलाई केरकार गर्नेहरूलाई दिक्‍क बनाएको थियो। बारम्बार धर्मगुरुहरूले येशूलाई अनेकौँ झुठा आरोपहरू लगाएका थिए तर उहाँले केही नभनी ठाडै उभिनु भयो। येशूलाई आरोप लगाउने आरोपहरू र उहाँको बारेमा झुठो साक्षी दिनेहरू एक आपसमा नमिलेको मर्कूसले उल्लेख गर्दछन्।

आखिरमा केही गर्न नसकेर मूल पुजारी जुरुक्‍क उठ्छन् र येशूलाई सिधै सोध्छन्। पहिलो आरोपमा येशूले जवाफ दिन्नुहुन्न। तर परमेश्वरको अगाडि मूल पुजारीले कसम खाएर येशूलाई प्रश्‍न गर्दा उहाँले वाध्य भएर जवाफ दिनुहुन्छ (मत्ती २६:६३)। यदि उहाँ परमेश्वरको पुत्र मसीह हो कि भनेर सिधै त्यस पुजारीले सोध्छन्। येशूले आफू मसीह हुँ भनेर उहाँले ठाडै जवाफ दिनुहुन्छ। अनि उहाँले दानिएल ७:१३,१४मा बताएको अनुसार मानिसको पुत्र परमेश्वरको दायाँ हातमा बसेको र आकाशको बादलबाट आइरहेको तिनीहरूले देख्‍नेछन् भनेर जिकिर गर्नुभयो। यो त मूल पुजारीको निम्ति अचाक्ली नै भएको थियो। उनले येशूको त्यो पहिचानलाई पचाउनै सकेनन्। उनले आफ्नो वस्त्र च्याट्छन् र येशूलाई दोष लगाउँछन्। धार्मिक सभासदले उनको फैसलालाई तुरन्तै अनुमोदन गर्दछ। अगुवाहरूले येशूलाई थुकेर बेइज्जत गर्छन्। उहाँको अनुहार ढाक्छन् र पिट्छन्। ल त भविष्यवाणी बोल भनेर तिनीहरूले उहाँको खिसी गर्छन्।

जब धार्मिक परिषदमा येशूले मुद्दा खपेर आफ्नो सत्य गवाही दिइरहनुभएको समयमा पत्रुस बाहिर बसेर उहाँलाई चिनेकै छैन भनेर झुठ बोल्छन्। यो छैठौँ र अन्तिम सान्डबिच कथा मर्कूसले लेख्‍दछन्। एउटा घट्ना भइरहेको बेलामा अर्को घट्ना लेख्छन् र फेरि पहिलेकै घट्ना आएर कथालाई अन्त्य गर्छन्। यहाँ जे भइरहेको छ त्यो व्यङ्गात्मक छ। दुई समान पात्रहरू, येशू र पत्रुस, विपरित भूमिका खेलिरहेका थिए। येशूले आफ्नो बफादारी साक्षी दिनुहुन्छ भने पत्रुसले झुठो। पत्रुसलाई ती पटक नोकर र बटुवाहरूले उनी पनि येशूसँग थिए भनेर केरेका थिए। तीनै पटक आफू येशूसँग सरिक नभएको सुनाउँछन्। यसो गर्दा उनले किरिया पनि खान्छन् र मुख पनि छोड्छन्।

यसै समय भाले बास्छ। दोस्रो पल्ट भाले बास्दा येशूले भविष्यवाणी गर्नुभएको उनले अचानक सम्झन्छन्। दुई पल्ट भाले बास्नुभन्दा अघि उनले त्यही रात तीनपल्ट येशूलाई चिनेको छैन भनेर बताउनेछ भनेर येशूले भविष्यवाणी गर्नुभएको थियो। अनि यो सम्झेर उनी डाँको छोडेर धुरुधुरु रुँछन्। यहाँ त व्यङ्गात्मक छ। येशूको विरुद्धमा मुद्दा चलाउँदा उहाँका आँखाहरूमा पट्टी बाँधेर "भविष्यवाणी बोल" भनेर आरोपितहरूले उहाँलाई धम्कि दिइरहेका थिए।कसले उहाँलाई पिटेर गिल्ला गर्दै थिए भनेर उहाँलाई थाहा थिएन। तर यसै समय धर्मसभासदको परिसरमा रहेर येशूलाई चिनैकै छैन भनेर किरिया खाइरहेका थिए। येशूले गर्नुभएको भविष्यवाणी त्यहीँ पूरा भइरहेको थियो। येशूलाई अस्वीकार गरिरहेकै बेलामा उहाँ मसीह हुनुहुन्छ भनेर पत्रुसले स्वीकार्न वाध्य भएको देखाइएको छ।

`येशूलाई पछ्याउने क्रममा कतिपय गलत काम गर्न पुग्दा निराश भएकोले तपाईँले के आशा दिलाउन सक्नुहुन्छ? हामीमा कतिले येशूको चाहना अनुसार काम गर्न नसकेको अनुभव गरिरहेका हुन्छौँ?`