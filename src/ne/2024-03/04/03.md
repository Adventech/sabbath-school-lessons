---
title:  येशूको व्याख्या वा खुलाउनुभएको अर्थ
date:   22/07/2024
---

येशूले अर्थ नै नखुलाइकन अर्तिकथा भन्नुभएको थियो। मर्कूस ४:१ अनुसार येशूले ठुलो भीड सामु सम्बोधन गर्नुभएको थियो। मर्कूस ४:१० अनुसार केवल सानो समूहलाई मात्र त्यस अर्तिकथाको अर्थ खुलाउनुभएको थियो।

`बीउ छर्नेको अर्तिकथाको अर्थ येशूले कसरी खोल्नुभएको थियो भनेर मर्कूस ४:१३÷२०मा उल्लेख गरिएको हेर्नुहोस्, मर्कूस 4:13-20।`

चार थरीका वास्तविक जमिनमा छरेको बीउको अध्यात्मिक अर्थ येशूले खुलाउनुहुन्छ। बीउको अर्तिकथाको विस्तृत विवरण त येशूले दिनुहुन्न तर त्यस कथाको उपादेयिताको बारेमा उहाँले सुनाउनुहुन्छ।

बीउ परमेश्वरको वचन हो भनेर उहाँले किटानी गर्नुहुन्छ। जब येशूले बीउ भनेर सिकाउनुहुन्छ त्यो प्रायजसो परमेश्वरको वचन भनेर बुझ्नुपर्दछ। याकूब १:२१मा उल्लेख गरिएको छ, "यसैकारण सबै फोहोर कुरा र समस्‍त दुष्‍टतालाई हटाओ, र तिमीहरूका हृदयमा रोपिराखेको वचन नम्रतापूर्वक धारण गर, जसले तिमीहरूका प्राणलाई उद्धार गर्न सक्‍छ।"

बीउ छरिएको चार थरिका फरक जमिनको अर्थ परमेश्वरको वचन सुन्ने चार थरिका मानिसहरूलाई जनाउँछ। संसारका सबै मानिसहरूले परमेश्वरको वचन त सुन्दछ भनेर येशूले स्वीकार गर्नुहुन्छ, अर्थात् सबै खालका जमिनमा बीउ छरिन्छ। येशूले व्याख्या गर्नुभएको अर्थलाई हामीले बुझ्नु जरुरी छ। बीउ वा वचनलाई ग्रहण गर्नेहरू फरक फरक हुन्छ। सबैको दिमाग एकै नाशको हुँदैन वा सबैले परमेश्‍वरले उपलब्ध गराउनु भएको मुक्तिको मार्ग स्वीकार गर्नुपर्छ भन्ने छैन। बाटोको माटो कडा हुन्छ, बीउ गाडिन सक्दैन र त्यो उम्रिन नसक्दा चराहरूले टिप्दछन्। सत्यलाई सैतानले खोसेर लान्छ भनेर येशूले भन्न खोज्नुभएको हो। ढुँगेनी जमिनमा ढुँगाहरूको बिचमा अलिअलि माटो त हुन्छ। बीउ त उम्रन्छ तर गहिरो माटो नहुँदा त्यो सुकेर जान्छ। कतिपय मानिसहरू आवेश, भावना वा तरङ्गको भरमा परमेश्वरको वचनलाई स्वीकार गर्दछन्। प्रचारकको प्रचार प्रति प्रभावित भएर झट्ट सुसमाचार ग्रहण गर्छन् र बप्‍तिस्मा पनि लिन्छन् र चर्चमा सरिक हुन्छन्। तर बाइबलीय ज्ञानमा नलाग्दा र येशूभक्त हुनुको मोल थाहा नपाउँदा बप्‍तिस्माको समयमा प्रभु र चर्चसँग एकमत हुने भनेर किरिया खाए पनि विश्‍वासीले सजिलैसँग आफ्नो आस्था त्याग्छ र चर्च पनि त्याग्छ। काँढा वा झाङ्गमा खसेको बीउ उम्रन त उम्रिन्छन् त्यो पनि राम्रैसँग तर संसारको लालच, माया, मोह, आफ्नो भाउ खोज्ने प्रवृत्ति र सांसारिक प्रतिस्पर्धामा लाग्दा परमेश्वर प्रतिको विश्‍वासलाई ओझेलो पार्दछ र एक फेरा विश्‍वासमा जोशिलो भएको व्यक्तिलाई संसारको रवाफले निसासिदिन्छ। तर असल वा मलिलो माटो वा परमेश्वरको वचनलाई गहिरो चासो दिएर सुन्नेले खुशीसाथ वचनलाई ग्रहण गर्छ। परमेश्वरको वचन पढ्ने र सुन्ने भएकोले त्यस व्यक्तिको आत्मिक जीवनको प्रगति हुन्छ र उसले धेरै फल फलाउँछ अर्थात् उसको कारणले धेरै मानिसहरू येशूलाई विश्‍वास गर्न पुग्छन्।

ढुँगेनी र काँढा वा झाङ्गमा खसेको बीउको बारेमा येशूले अलिकति विस्तृत रूपमा व्याख्या गर्नुहुन्छ। ढुँगेनी जमिनमा परेको बीउ वा पत्थरी हृदय भएको मानिसले क्षणिक मन पग्लेको भरमा परमेश्वरको वचन खुशीसाथ ग्रहण गर्छ त र त्यो व्यक्ति केवल औपचारिक वा अस्थायी चेला हुन्छ। जब दु:खकष्ट आउँछ, आफूले चाहेको कुरा पूरा हुँदैन र आफ्नो भाउ खोज्छ तर भाउ नपाउँदा त्यो मानिस विश्‍वासलाई त्याग्दछ। काँढा वा झाङ्गमा रूपि मानिसले वचन त सुन्छ र ग्रहण पनि गर्छ। कठिन परिस्थितिको सामना गर्नुपर्दा त्यो मानिसले विश्‍वास त्याग गरेको हुँदैन तर परमेश्वरको राज्य भन्दा पनि यस संसारको थोकहरूमा फस्न पुग्दा उसको विश्‍वास बिलाएर जान्छ वा आत्मिक कुराहरूतिर बेवास्ता गर्न पुग्छ। तिनीहरूको ध्यान संसारकै रमझममा लगाउने भएकोले न त बाइबल पढ्न फुर्सद हुन्छ न त प्रार्थना गर्न नै।

(चार थरिका जमिनको अर्थ वचन सुन्ने चार जनामा केवल एक जना मात्र त्यसलाई ग्रहण गर्छ भन्ने तथ्यलाई हामीले अस्वीकार गर्नुहुन्न÷अनुवादक)।

`तपाईँको आफ्नै जीवनको बारेमा सोच्नुहोस्। तपाईँमा बाटो, ढुँगेनी र झाङ्गको चरित्र तपाईँको जीवनमा घुसिरहेको छ कि? यो थाहा नै नपाइकन हुन्छ। त्यसलाई परिवर्तन गर्न तपाईँले के गर्न सक्नुहुन्छ?`