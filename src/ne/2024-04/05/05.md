---
title:  आफू को हो भनेर येशूले खुलासा गर्नुहुन्छ
date:   30/10/2024
---

`त्यस स्त्रीभित्र लुकिरहेको गहिरो भन्दा गहिरो रहस्य वा बेचैन र अशान्ति हृदय येशूलाई थाहा छ भनेर उहाँले कसरी देखाउनुभयो र उनको प्रतिक्रिया कस्तो थियो? हेर्नुहोस् यूहन्ना 4:16-24।`

सूर्यमा सिधै हेरियो भने आँखा नै तिर्मिराउँछ। येशूलाई अगमवक्ता भनेर विश्‍वासगरेर उहाँलाई हेर्दा त्यस स्त्रीका आँखाहरू तिरमिराएको जस्तै हुन्छ र उहाँका प्रश्‍नलाई अर्कै विषयवस्तुमा लगाएर उनले पन्छाउन खोज्छिन्। यहूदी र सामरीहरूको बिचमा भइरहेको द्वन्द्व र परमेश्वरको आराधना गर्ने स्थलको बारेमा येशूसँग समासामयीक र महत्त्वपूर्ण प्रश्‍न उनले राख्छिन्।

उनको प्रश्‍नको जवाफमा सामरितनहरूले कसलाई आराधना वा पूजा गरिरहेको छ सो तिनीहरूलाई थाहा छैन भनेर उहाँले खुलासा गर्नुहुन्छ। तिनीहरूको आराधना वा धार्मिक विधीहरू यहूदी धर्म र मूर्तिपूजाको मिश्रण थियो। यहूदीहरूले आफू नै प्रकट गर्नुभएको परमेश्वरको आराधना गर्थे। यो सामरीहरूको निम्ति महत्त्वपूर्ण जानकारी थियो।

एक मात्र सत्य सनातन सृष्टिकर्ताको आराधना वा उपासना कुनै ठाउँसँग जोडिएको हुँदैन भनेर येशूले त्यस स्त्रीलाई मात्र होइन सबै मानिसलाई बताउनुभएको स्वीकार गर्नुपर्छ। त्यसकारण, परमेश्वरलाई कुन ठाउँमा वा कहाँ पुज्ने वा उहाँको आराधना गर्ने भन्ने विषयको छलफलमा ठाउँलाई औँल्याउनु अप्रासांगिक, बेकार र उपयुक्त नै छैन भन्ने येशूको मनशाय हो। परमेश्वर अहिलेको भौतिक आँखाले नदेख्‍ने परमात्मा हुनुहुन्छ। जसले उहाँको उपासना वा आराधना गर्छ त्यसले सत्य र आत्मामा आराधना गर्नुपर्छ। येशूले सरल रूपमा प्रस्तुत गर्नुभएको सत्यलाई त्यस स्त्रीले स्वीकार्छिन् र अझ बढी जान्न चाहिन्।

आफू को हो भन्ने पहिचान येशूले त्यस स्त्रीलाई कसरी प्रकट गर्नुभयो? हेर्नुहोस्, " 25 त्‍यस स्‍त्रीले उहाँलाई भनी, “म जान्‍दछु, कि मसीह आउनुहुन्‍छ (जसलाई ख्रीष्‍ट भनिन्‍छ), र जब उहाँ आउनुहुन्‍छ, तब उहाँले नै हामीलाई सबै कुरा बताउनुहुनेछ।” 26 येशूले तिनलाई भन्‍नुभयो, “तिमीसँग बोल्‍ने, म उही हुँ।” यूहन्ना 4:25-26।

सुसमाचारका चारै पुस्तकहरूमा यहाँ मात्रै हो कसैको अगाडि आफू मसीह हुँ भनेर खुलेआम घोषणा गर्नुभएको थियो। उहाँको विरुद्धमा मुद्दा चलाउँदा मुल पुजारीले उहाँलाई मसीह हौ कि भनेर सोधेको बेलामा "तपाईँले नै भन्नुभयो" भनेर जवाफ दिनुभएको थियो। मत्ती २६:६२÷६४। त्यस स्त्रीलाई आफ्नो असली परिचान दिनुभएको थियो कुनै जमात वा धर्मगुरु अर्थात् प्रतिष्ठित मानिसहरूलाई दिनुभएन। त्यो पनि अनामिका बदनाम भएकी सामरी स्त्री जो याकूबको इनारनेर एक्लै थिइन्। कोही मानिस आफू एक्लिएको छु वा सबैबाट अलग भएको छु वा कसैले वास्ता गर्दैन भनेर उदासिन हुन्छ भने उसको सामु येशू हुनुहुन्छ भन्ने आभास उसले पाउनु पर्दछ।

येशूले त्यस स्त्री जो विदेशी थिइन् अर्थात् यहूदी जातिकी थिइनन्, अर्कै संस्कार र धर्मका थिइन् र नैतिक चरित्रमा खोट लागेकी थिइन्, सबैबाट तिरस्कृत र बहिष्कारमा परेकी थिइन्, त्यस अबला नारीलाई येशूले आफू को हुनुहुन्छ भनेर घोषणा गर्नुहुन्छ। उनमा भएको अन्धकार भित्रका रहस्यका ज्ञानहरू येशूलाई थाहा छ भनेर मात्र प्रकट गर्नुभएन उनले कसलाई विश्‍वास गर्नुपर्छ भन्ने महान् कारण पनि उहाँले उपलब्ध गराउनुभएको थियो।

`मानिसहरूले धर्म, जातभात, पुरुषमहिला, देशविदेश, संस्कार, चालचलन, संस्कृति, ज्ञानी अज्ञानी, धनी गरिबका अगाडि ठुलो पर्खाल खडा गराएर एक आपसबाट अलग गरिरहेका थिए र गरि पनि रहेका छन्। यस कथाले येशूले मानिस मानिसको बिचमा बिभाजन ल्याउने पर्खाललाई भत्काउनुभएको सन्दर्भलाई तपाईँ के भन्नुहुन्छ?`