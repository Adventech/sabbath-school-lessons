---
title:  मिसन कथा
date:   18/10/2024
---

### साबथमा रोपेको बिउ

एक दिन एक जना अमेरिकन आदिवासी एउटा भवन निर्माण गरिरहेको ठाउँमा निर्माणकर्ताहरूलाई सोधे, "तपाईँहरूले यहाँ के बनाउँदै हुनुहुन्छ?" अमेरिकाको वाशिङ्गटन राज्यको वापाटो सहरमा केही स्वयंम सेवकहरूले अल नेशनस् सेन्टर भवनको जग बसाल्दै थिए। त्यस आगन्तुकले त्यहाँ चर्च बनिरहेको थाहा पाएर भने, "अर्को चर्च? तपाईँहरूलाई कुन दिन पवित्र मान्नुपर्छ भन्ने नै थाहा छैन।"

भवन निर्माणकर्ताको नाइके जेफ वेयोनले यस आगन्तुकसँग कुराकानी गर्न थाले। यस मानिसलाई सेभेन्थ÷डे एडभेन्टिस्टको बारेमा केही थाहा थिएन। नयाँ चर्च आइतबारमा आराधना गर्न निर्माण गर्न लागेको भनेर त्यस आगन्तुकले सोचेको थियो। तर त्यस आगन्तुकले विश्‍वास गरेको थियो कि सृष्टिकर्ताको आराधना शनिबार गर्नुपर्छ।

जेफ छक्‍क परे। अन्तर्वार्ताको क्रममा उनले बताए, "आदिवासी अमेरिकनलाई साबथ पालन गर्ने इतिहास थाहा भएको मैले पहिलो पल्ट सुनेँ।"

पछि जेफले आदिवासी अमेरिकनको इतिहास थाहा पाउने इतिहासविदसँग सोधपूछ गरे। वापोटो क्षेत्रमा रहेको आदिवासी याकिमा इन्डियन रिजर्भेशन अर्थात् आरक्षित ठाउँका एक वा दुई जातिहरूले परम्परा अनुसार सातौँ दिन सृष्टिकर्ताको दिन भनेर विश्‍वास गरेकोले त्यस दिनमा उहाँको आराधना गर्दछन् भनेर त्यस इतिहासकारले जेफलाई बताए।

आदिवासीकै हृदयमा परमेश्वरले साबथको सन्देश रोप्नुभएको थियो भनेर थाहा पाएपछि जेफ र उनकी श्रीमती टेरी उत्साहित भए। तिनीहरू आदिवासी अमेरिकनहरूको बिचमा सुसमाचार सुनाउने टोली वा मिसन आउटरिचका थिए।

सन् १९९० मा उब्रिएको तेर्‍हौ साबथको भेटीले आउट रिच कार्यक्रम सुरु भएको थियो। त्यस कार्यक्रमको मुख्य योजना अल नेशनस सेन्टर भवन बनाउने थियो। त्यो भवन २००१मा निर्माण भएको थियो। त्यहाँ विभिन्न कार्यक्रमहरू गर्न बहुउद्देश्य विभागहरू थिए। यहाँ आराधना गर्ने ठाउँ थियो जहाँ साबथ विहान आराधना गरिन्छ, त्यहाँ भान्सा घर थियो जहाँ खाजाहरू दिइन्छन्, मातृ दिवसमा ३००÷खाना ४०० मानिसहरूलाई दिउँसो खाजा ख्वाउँछन्। त्यस भवनमा भलीबल र बास्केटबल खेल्ने रङ्गशाला पनि छ जहाँ बेलुका कमसेकम २०० बालबालिकाहरू र बाबुआमाहरू खेल खेल्छन्। त्यस बहुउद्देश्य भवनमा दिउँसो शिविर गर्ने, भ्याकेशन बाइबल स्कुल सञ्‍चालन गर्न र स्कुलपछि ट्युशन सिकाउन कोठाहरू छन्।

आदिवासी र अरूहरूले पनि त्यस भवन भाडामा लिएर आफ्ना कार्यक्रमहरू चलाउन सक्छन्। "स्थानीय समूदाय भेला हुने ठाउँ नभएकोले हामीले यो भवन बनाएका थियौँ," जेफले भने।

एक जना आदिवासी अमेरिकन अगुवाले त्यस भवनलाई स्वास्थ्य कार्यक्रम सञ्‍चालन गर्ने ठाउँ रोजेका थिए। उनका मानिसहरू क्यासिनो वा जुवा तास खेलेर आफ्नो जीवन बरवाद गरिरहेका थिए। "यस बहुउद्देश्य भवनसँग क्यासिनोको केही सम्बन्ध नभएकोले यो भवन गवाहीको रूपमा रहेको छ," भनेर जेफले सुनाए।

त्यो भवन सांस्कृतिक रूपमा संवेदनशील भएकोले यस भवनको अवधारणाले सफलता पाएको थियो। क्यानाडा समेट अरू ठाउँहरूमा यही भवनलाई नमुना बनाएर भवनहरू बनाएका छन्।