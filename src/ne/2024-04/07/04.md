---
title:  अनयाशमा गरिएको पिलातसको गवाही
date:   12/11/2024
---

येशूलाई सोधपुछ गरि मार्ने षडयन्त्र गरेका धार्मिक नेताहरूले उहाँलाई बराबर पक्रन खोजेका थिए भनेर यूहन्नाले आफ्नो विवरणमा प्रस्तुत गर्दछन्। आफ्नो समय आएको छैन भन्ने येशूले व्यक्त गर्नुभएको धारणा यूहन्नाले प्रायजसो उल्लेख गरेका छन्। त्यसको अर्थ उहाँलाई क्रूसमा टाँग्ने समय आएको छैन भन्न खोज्नुभएको थियो (यूहन्ना २:४, यूहन्ना ७:६,८,३०, यूहन्ना १२:७,२३,२७, यूहन्ना १३:१, यूहन्ना १७:१)।

अब त्यो क्षण आइपुगेको थियो। गेतसमनीको बगैँचामा येशूलाई पक्रेको थियो। उहाँलाई आनास, अनि त्यस समयको महापुजारी कैयाफाकहाँ र दुई पल्ट पिलातसकहाँ ल्याइएको थियो।

येशू नै ख्रीष्ट वा मसीह हुनुहुन्छ भनेर स्वीकार्न यूहन्नाले समाजका विभिन्न वर्गहरूलाई ल्याएका थिए। अब बडा हाकिम पिलातसले नै येशूको बारेमा भन्न यूहन्नाले उनलाई ठाउँ दिन्छन्। उहाँको बारेमा पिलातसले जे भने त्यो अत्यन्तै महत्त्वपूर्ण साक्षी थियो। पिलातस रोमी सरकारको प्रतिनिधित्व गर्ने बडा हाकिम र न्यायधिस थिए। अहिलेसम्म येशूको बारेमा गवाही दिने प्रायजसो यहूदी र सर्वसाधारणहरू थिए।

अब पिलातसले येशूको बारेमा आफ्नो फैसला सुनाउँछन् जुन यूहन्नाको सुसमाचारको विषयसँग मिल्दछ। हेर्नुहोस्, " पिलातसले उहाँलाई सोधे, “सत्‍य के हो?” यति भनेर उनी यहूदीहरूकहाँ बाहिर निस्‍केर गए, र तिनीहरूलाई भने, “म यिनमा केही दोष भेट्टाउँदिनँ।" यूहन्ना 18:38 र " 1 तब पिलातसले येशूलाई लगेर कोर्रा लाउन लाए। 2 अनि सिपाहीहरूले काँढ़ाको मुकुट गाँथेर उहाँको शिरमा लगाइदिए, र उहाँलाई बैजनी रङ्गको वस्‍त्र पहिराइदिए, 3 र उहाँको नजिक आएर भने, “प्रणाम, यहूदीहरूका राजा!” अनि तिनीहरूले उहाँलाई थप्‍पड़ लाए। 4 फेरि बाहिर निस्‍केर पिलातसले तिनीहरूलाई भने, “हेर, म यिनलाई तिमीहरूकहाँ बाहिर ल्‍याइरहेछु, र तिमीहरूलाई जनाउन चाहन्‍छु, म यिनमा केही दोष पाउँदिनँ।” 5 तब काँढ़ाको मुकुट र बैजनी रङ्गको वस्‍त्र पहिरिएका येशू बाहिर आउनुभयो, र पिलातसले तिनीहरूलाई भने, “हेर, यो मानिस!” 6 जब मुख्‍य पूजाहारीहरू र पहरेदारहरूले उहाँलाई देखे, तिनीहरू यसो भन्‍दै चिच्‍च्‍याउन लागे, “त्‍यसलाई क्रूसमा टाँग्‍नुहोस्‌, त्‍यसलाई क्रूसमा टाँग्‍नुहोस्‌!” पिलातसले तिनीहरूलाई भने, “तिमीहरूले नै यिनलाई लगेर क्रूसमा टाँग, किनभने म यिनमा केही दोष पाउँदिनँ!” 7 यहूदीहरूले उनलाई जवाफ दिए, “हाम्रो एउटा व्‍यवस्‍था छ, र त्‍यस व्‍यवस्‍थाअनुसार यो मर्नैपर्छ, किनकि यसले आफैलाई परमेश्‍वरको पुत्र तुल्‍याएको छ।” 8 यो कुरो सुनेर पिलातस झन्‌ डराए। 9 उनी फेरि महलभित्र पसे र येशूलाई सोधे, “तिमी कहाँका हौ?” तर येशूले उनलाई केही जवाफ दिनुभएन। 10 यसकारण पिलातसले उहाँलाई भने, “के तिमी मसँग बोल्‍दैनौ? तिमीलाई छोडिदिने अधिकार मसँग छ, र तिमीलाई क्रूसमा टाँग्‍ने अधिकार पनि मसँग छ भन्‍ने तिमीलाई थाहा छैन?” 11 येशूले जवाफ दिनुभयो, “तपाईंलाई माथिबाट नदिइएको भए ममाथि तपाईंको केही अधिकार हुनेथिएन। यसकारण मलाई तपाईंका हातमा सुम्‍पिदिने अझ बढ़ी पापको दोषी छ।” 12 त्‍यसपछि पिलातसले उहाँलाई छोडिदिन बढ़ी प्रयत्‍न गरे। तर यहूदीहरू यसो भन्‍दै कराए, “यदि तपाईंले यस मानिसलाई छोडिदिनुभयो भने तपाईं कैसरका मित्र हुनुहुन्‍न। आफैलाई राजा हुँ भनी दाबी गर्ने प्रत्‍येक कैसरको विरुद्धमा खड़ा हुन्‍छ।” 13 पिलातसले यी कुरा सुनेर येशूलाई बाहिर ल्‍याए, र उनी “ढुङ्गाका पाटी” भनिने ठाउँमा (जसलाई हिब्रूमा गब्‍बथा भनिन्‍छ) न्‍याय आसनमा बसे। 14 त्‍यस समय निस्‍तार-चाड़का तयारीको दिन थियो। दिउँसोको करीब बाह्र बजेको थियो। पिलातसले यहूदीहरूलाई भने, “हेर, तिमीहरूका राजा!” 15 तर तिनीहरू यसो भन्‍दै चिच्‍च्‍याए, “लैजानुहोस्‌, लैजानुहोस्‌, त्‍यसलाई क्रूसमा टाँग्‍नुहोस्‌!” पिलातसले तिनीहरूलाई सोधे, “के म तिमीहरूका राजालाई क्रूसमा टाँगूँ?” मुख्‍य पूजाहारीहरूले जवाफ दिए, “कैसरबाहेक हाम्रो अरू राजा छैन।” 16 तब उनले उहाँलाई क्रूसमा टाँग्‍न तिनीहरूका हातमा सुम्‍पिदिए। यसकारण सिपाहीहरूले येशूलाई जिम्‍मा लिए। 17 उहाँ आफ्‍नो क्रूस आफै बोकेर खप्‍परे भनिने ठाउँमा जानुभयो, जसलाई हिब्रूमा गलगथा भनिन्‍छ। 18 त्‍यहाँ तिनीहरूले उहाँलाई क्रूसमा टाँगे र उहाँसँग अरू दुई जनालाई टाँगे, एक जनालाई एकापट्टि र अर्कालाई अर्कोपट्टि, अनि माझमा येशूलाई। 19 पिलातसले एउटा दोष-पत्र पनि लेखे, अनि क्रूसमाथि टाँसिदिए। त्‍यसमा यही लेखिएको थियो, “नासरतको येशू, यहूदीहरूको राजा। “ 20 अब धेरै यहूदीहरूले यो दोष-पत्र पढ़े, किनभने येशू क्रूसमा टाँगिनुभएको ठाउँ सहरको नजिकै थियो। यो हिब्रू, ल्‍याटिन र ग्रीक भाषामा लेखिएको थियो। 21 यहूदीहरूका मुख्‍य पूजाहारीहरूले पिलातसलाई भने, “ ‘यहूदीहरूका राजा’ भन्‍ने होइन, तर ‘यसले म यहूदीहरूका राजा हुँ भन्‍यो’ भनी लेख्‍नुहोस्‌।” 22 पिलातसले जवाफ दिए, “मैले जे लेखें, लेखें।” यूहन्ना 19:1-22।

येशूलाई पिलातसकहाँ शुक्रबार बिहानै लगिएको थियो (यूहन्ना १८:२८)। बन्धक बनाइएका येशूलाई रिहा गर्ने पिलातसको योजना थियो। तर येशूका विद्रोहीहरूले बुलन्द आवाज निकालेर पिलातसको ध्यान खिँचे। बडाहाकिमले येशूलाई नजिकैबाट प्रश्‍न गरे र उहाँकै ओठबाट यो सुने, " 37 पिलातसले उहाँलाई सोधे, “के तिमी राजा नै हौ त?” येशूले जवाफ दिनुभयो, “म राजा हुँ भनी तपाईं नै भन्‍नुहुन्‍छ। यसैको निम्‍ति म जन्‍मेको हुँ, र यसैको निम्‍ति सत्‍यको गवाही दिन म यस संसारमा आएको हुँ। प्रत्‍येक जो सत्‍यको पक्षमा छ, त्‍यसले मेरो सोर सुन्‍छ।” यूहन्ना 18:37।

आखिरमा पिलातसले येशूलाई मृत्युदण्डको सजायँ सुनाएतापनि उनले तीन पल्ट उहाँ निर्दोष हुनुहुन्छ भनेर भिडलाई सुनाएका थिए (यूहन्ना १८:३८, १९:४,६)। अनि क्रूसमाथि यो सूचना टाँसिदिए, "नाजरथका येशू, यहूदीहरूका राजा।" (यूहन्ना १९:१९)। येशू को हुनुहुन्छ भन्ने उनको अन्तिम फैसला वा गवाही थियो। उहाँ निर्दोष त हुनुहुन्छ तैपनि आफ्नो पदको सुरक्षा गर्न येशूलाई मृत्युदण्डको फैसला सुनाए।

पिलातसकै सामु सत्य आफै उभिरहनुभएको थियो, तैपनि विद्रोही भिडले उनको आत्मनिर्णयलाई थिचे। त्यसकारण, येशूलाई मृत्युदण्ड दिन यहूदी धर्मका गुरुहरूले नै उनलाई वाध्य पारे। यो कस्तो दु:खलाग्दो छ कि आफ्नो विवेक र हृदयले देखाएका ठिक कुरालाई मान्न नसक्ने मानिसको आत्मनिर्णय!

`लोकप्रिय र बहुमतको भावनालाई नमान्नु कतिको खतरा छ भनेर पिलातसको उदाहरणले हामीलाई के सिकाउँछ? ठिक भनेर थाहा पाउँदा पाउँदै पनि समाज, बहुमत, साथी र आफन्तहरूको दवावलाई मानेर गलत दिशामा हामी नलाग्न कसरी सजग हुने?`