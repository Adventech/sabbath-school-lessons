---
title:  मसीहको बारेमा नयाँ आत्मज्ञान
date:   04/11/2024
---

`यूहन्ना १:३२÷३६ पढ्नुहोस्। मानिसहरूले राजनैतिक मसीह वा स्वतन्त्र सेनानी जसले तिनीहरूलाई रोमको शासनबाट मुक्त गर्नेछन् आउनुहुनेछ भनेर धेरै समयदेखि अपेक्षा गरिरहेका थिए। तर येशू तिनीहरूले अपेक्षा गरेका मसीह होइन भनेर बप्‍तिस्मा दिने यूहन्नाले के खुलासा गरे?`

इस्राएल देशलाई यहूदी धर्म लाद्‍ने र विदेशी निरङ्कुस शासक रोमबाट छुट्कारा दिने मसीह आउनुहुनेछ भनेर यहूदीहरू लामो समयदेखि हेरिरहेका थिए। आफूहरूलाई दमन गर्ने क्रुर रोमको शक्तिलाई फ्याँकेर महान् र शक्तिशाली यहूदी राष्ट्र स्थापना गर्ने बहादुर स्वतन्त्र सेनानी मसीह आउनु हुनेछ भनेर यहूदीहरूको विश्‍वास गरेका थिए। तर तिनीहरूको भावना वा अपेक्षा बिपरित यूहन्नाले "परमेश्वरको थुमा," भनेर येशूलाई सिधै औँल्याएका थिए। अधिकाँश मानिसहरूले त्यो सम्बोधनलाई गलत ठानेको हुनुपर्दछ। अझ उनले के भनिरहेका छन् कतिपयलाई थाहा पनि नभएको हुन सक्छ।

सुसमाचारका लेखक यूहन्नाले मसीहको बारेमा मानिसहरूले आफ्नो धारणा परिवर्तन गरुन् भन्ने चाहना गरेका थिए। यदि तिनीहरूले तिनीहरूको धारणामा परिवर्तन ल्याउन सके येशू पुरानो करारले भविष्यवाणीहरू पूरा गर्न आउने राजा र उहाँले के गर्नुहुनेछ भनेर उहाँलाई चिन्ने थिए। उहाँ देशमा राजनैतिक परिवर्तन गर्ने राजनेता होइन न त सैनिक नेता हुनुहुन्छ बरु सारा संसारको निम्ति पापको बलि हुन आउनुभएको थुमा रूपि येशू हुनुहुन्थ्यो। उहाँ आउनुको लक्ष नै मानिसहरूको निम्ति बलि हुनुभएर तिनीहरूलाई पापको राज्यबाट मुक्ति दिनु थियो। जब सारा संसार पापबाट मुक्त हुन्छ वा सैतानको आधिपत्यबाट छुट्कारा पाउँछ तब मात्र यस संसारमा अन्तिम अवस्थामा परमेश्वरको राज्य स्थापना हुनेछ भनेर अगमवक्ता दानिएलले यसरी व्यक्त गरेका थिए,"सर्वोच्‍चका पवित्र जनहरूले यो राज्‍य पाउनेछन्‌ र सदासर्वदाको लागि अधिकार गर्नेछन्‌– हो, सदासर्वदाको लागि’।" दानिएल 7:18।

"जब बप्‍तिस्माको समयमा यूहन्नाले येशूलाई परमेश्वरको थुमा भनेर औँल्याए तब मसीहको बारेमा नयाँ आत्मज्ञान चम्केको थियो। अगमवक्ताको दिमाम यशैयाको भविष्यवाणीतिर गएको थियो, 'उहाँ मानिसहरूको सामु मारिने थुमा जस्तै भएर आउनुभएको थियो।' यशैया ५३:७।"÷द डिजाएर अभ एजेज, पृ॰ १३६।

"मैले त सुरुमा उहाँलाई चिनेको थिइँन," भनेर बप्‍तिस्मा दिने यूहन्नाले भनेका थिए। यूहन्ना १:३१। तर येशू नै मसीह हुनुहुन्छ भनेर यूहन्नाले कसरी ठोकुवा गर्न सके त? त्यसको जवाफ यो छ कि जुन प्रभुले बप्‍तिस्मा दिने यूहन्नालाई मसीहको बाटो तयार पार्न पठाउनुभएको थियो उहाँले अघिबाट यो चिन्ह दिनुभएको थियो, " 33 मैले उहाँलाई चिनेको थिइनँ, तर जसले मलाई पानीले बप्‍तिस्‍मा दिनू भनी पठाउनुभयो, उहाँले नै मलाई भन्‍नुभयो, ‘जसमाथि तिमी पवित्र आत्‍मालाई ओर्लंदै र बस्‍दैगर्नुभएको देख्‍छौ, पवित्र आत्‍माले बप्‍तिस्‍मा दिनुहुने उहाँ नै हुनुहुन्‍छ।’ 34 मैले देखेको छु, र गवाही दिएको छु, कि परमेश्‍वरका पुत्र उहाँ नै हुनुहुन्‍छ।” यूहन्ना 1:33-34। त्यसको अर्थ येशू नै मसीह हुनुहुन्छ भनेर प्रभुले यूहन्नालाई प्रकट गर्नुभएको थियो।

"ख्रीष्ट नै परमेश्वरको शक्ति र परमेश्वरको ज्ञानबुद्धिको भण्डार हुनुहुन्छ" (१ कोरन्थी १:२४ रूपान्तरित)। परमेश्वरबाटै येशू आउनुभएको ख्रीष्ट हुनुपर्छ भन्ने आत्मज्ञान उहाँकै पवित्र आत्माको शक्तिले यूहन्नालाई विश्‍वस्त गराउनुभएको थियो। यूहन्नाको सुसमाचारमा यो विषयवस्तु प्रायजसो देखापर्दछ। मुक्ति भनेको कुनै मानवीय दर्शन, धर्म, विज्ञान, उच्च शिक्षा, तार्किक मनस्थिति, त्याग वा तपस्याबाट उपलब्ध हुँदैन। तर जसले विश्‍वास वा आस्थाबाट आफ्नो हृदय परमेश्वरमा सुम्पुन्छ र येशूका आज्ञा वा विद्याको पालन गर्छ त्यसबाट मात्र मुक्ति पाइन्छ।

`यदि हामीलाई प्रकट नभएको भए येशूको पश्‍चात्तापको बलि हुनुहुन्छ भन्ने सत्यलाई कसरी हामीले थाहा पाउने? त्यसकारण, बाइबलको ज्ञान हुनु र यसले के सिकाउँछ त्यो नै येशूलाई विश्‍वास गर्ने वा गराउने निर्णायक कदम हो भनेर हामीले किन यकिन गर्नुपर्छ?`