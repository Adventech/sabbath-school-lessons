---
title:  'Ježíš je hoden'
date:  27/04/2023
---

> <p></p>
> 8A když tu knihu uchopil, čtyři bytosti a čtyřiadvacet starců padlo na kolena před Beránkem; každý měl loutnu a zlatou nádobu naplněnou vůní kadidla, což jsou modlitby Božího lidu. 9A zpívali novou píseň: „Jsi hoden přijmout tu knihu a rozlomit její pečetě, protože jsi byl obětován, svou krví jsi Bohu vykoupil lidi ze všech kmenů, jazyků, národů a ras 10a učinil je královským kněžstvem našeho Boha; a ujmou se vlády nad zemí.“ 11A viděl jsem, jak kolem trůnu a těch bytostí i starců stojí množství andělů – bylo jich na tisíce a na statisí ce; 12slyšel jsem je mocným hlasem volat: „Hoden jest Beránek, ten obětovaný, přijmout moc, bohatství, moudrost, sílu, poctu, slávu i dobrořečení.“ (Zj 5,8–12)

**Osobní studium**

V textu Zj 5,1–5 opět vidíme trůn. Poprvé vidíme popsanou knihu. Je zapečetěna sedmi pečetěmi a nikdo na nebi ani na zemi ji nemůže otevřít. Nebeské bytosti se chvějí. Problém je vážný. U konečného soudu nemůže zastupovat lidstvo žádná andělská bytost. Jan pláče, protože nikdo nemůže knihu otevřít. Potom jeden ze starších, jeden z těch, kdo byli vykoupeni ze země, říká slova, která Jana povzbudí. Ježíš, Beránek Boží, je hoden knihu otevřít.

Jan vidí konečné řešení problému hříchu (Zj 5,5). Zde zestárlý apoštol poznává jediný způsob, jak někdo může vynést soud před Božím trůnem.

„Ale jeden ze starců mi řekl: ‚Neplač. Hle, zvítězil lev z pokolení Judova, potomek Davidův; on otevře tu knihu sedmkrát zapečetěnou.‘ Vtom jsem spatřil, že uprostřed mezi trůnem a těmi čtyřmi bytostmi a starci stojí Beránek, ten obětovaný; měl sedm rohů a sedm očí, což je sedmero duchů Božích vyslaných do celého světa“ (Zj 5,5.6).

`Jak podle úvodních veršů (Zj 5,8–12) reaguje celé nebe na oznámení, že Ježíš je hoden knihu u soudu otevřít, rozlomit pečetě a vykoupit nás?`

Ježíš, Beránek Boží, který obětoval svůj život za spásu celého lidstva, bere u soudu knihu a otevírá ji. Celé nebe propukne v nadšené chvále. Ježíšovo vítězství nad satanovými pokušeními, smrt na kříži Golgoty, vzkříšení a velekněžská služba dává spasení všem, kteří se vírou rozhodnou přijmout nabízenou milost. Soud je pro Boží lid neuvěřitelně dobrou zprávou. Mluví o konci vlády hříchu a vysvobození Božího lidu.

Může být něco povzbudivějšího? Ježíš stojí u soudu na našem místě. Jeho dokonalý a spravedlivý život nás přikrývá. Jeho spravedlnost působí v nás, aby nás učinila novými. Jeho milost nám odpouští, proměňuje nás a dává nám sílu žít zbožný život.

Nemusíme se bát. Ježíš místo nás stojí u soudu a mocnosti zla jsou poraženy. Soud „byl předán svatým Nejvyššího“ (Da 7,22). Cílem soudu není zjistit, jak jsme špatní, ale ukázat, jak dobrý je Bůh.

**Aplikace**

`Znovu uvažuj o velké naději, která pro nás vyplývá z nebeského soudu: Ježíš je náš Zástupce. Proč je to naše jediná naděje?`

---

#### Dodatečné otázky k diskuzi

`Už jsi někdy luštil nějakou složitou šifru? Co sis v takové chvíli přál?`

`O jakém svitku se píše v 5. kapitole Zjevení?`

`Jaký problém měli obyvatelé vesmíru s tímto svitkem?`

`Proč se všichni tak těšili, až uvidí, co je v něm napsáno?`

`Co napovídá skutečnost, že byl svitek zajištěn sedmi pečetěmi?`

`Proč může tento svitek odpečetit a otevřít jen Beránek?`

`Co se stalo, když Ježíš rozlomil pečeti a otevřel svitek?`

`Na co se „v nebi“ nejvíc těšíš? Proč?`