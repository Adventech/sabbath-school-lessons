---
title:  'Záblesk nebe'
date:  26/04/2023
---

> <p></p>
> 2Ihned jsem se ocitl ve vytržení ducha: A hle, trůn v nebi a na tom trůnu někdo, 3kdo byl na pohled jako jaspis a karneol; a kolem trůnu duha jako smaragdová. 4Okolo toho trůnu čtyřiadvacet jiných trůnů a na nich sedělo čtyřiadvacet starců, oděných bělostným rouchem, na hlavách koruny ze zlata. (Zj 4,2–4)

**Osobní studium**

Ve Zjevení 4. kapitole Jan vidí otevřené „dveře do nebe“ a dostává pozvání: „Pojď sem, a ukážu ti, co se má stát potom“ (Zj 4,1). Ježíš pozval apoštola, aby nahlédl do nebeské svatyně a viděl scény velkého sporu mezi dobrem a zlem. S Janem se můžeme i my podívat těmi otevřenými dveřmi a spatřit věčný plán spásy. Před našima očima se odvíjejí ty nejdůležitější události velkého sporu mezi dobrem a zlem.

`Jaké podobnosti s popisem soudu v Da 7 najdeme v úvodním textu (Zj 4,2–4)?`

Zjevně jde o scénu z trůnního sálu. Bůh Otec sedí na trůnu obklopen nebeskými bytostmi. Hromy a blesky symbolizují Boží soudy. Ve Zj 4,4 si všimněme, že kolem Božího trůnu je přítomno čtyřiadvacet starců neboli starších (ČSP).

Kdo je těchto dvacet čtyři starších? Ve starověkém Izraeli bylo v levitském kněžství čtyřiadvacet oddělení. Tito kněží zastupovali lid před Bohem. V 1Pt 2,9 apoštol prohlašuje, že novozákonní věřící jsou „rod vyvolený“, „královské kněžstvo“ a „národ svatý“. Těchto čtyřiadvacet starších by tak mohlo představovat všechny vykoupené, kteří se jednoho dne budou radovat kolem Božího trůnu. Mohou také představovat ty, kdo byli vzkříšeni při Kristově vzkříšení a spolu s ním vystoupili do nebe (Mt 27,52, Ef 4,7.8).

Tak či onak, je to dobrá zpráva. Kolem Božího trůnu jsou někteří vykoupení ze země. Čelili pokušením stejně jako my. Díky Kristově milosti a moci Ducha svatého zvítězili. Jsou oblečeni v „bílém rouchu“, které představuje Kristovu spravedlnost, přikrývající jejich hříchy. Na hlavě mají zlatou korunu, která symbolizuje jejich vítězství v boji se zlem. Jsou součástí nebeské královské rodiny věřících.

Vidíme trůn v nebi, na kterém sedí Bůh. Kolem trůnu jsou nebeské bytosti a brzy celé nebe začne zpívat a chvála mohutní stále více: „Jsi hoden, Pane a Bože náš, přijmout slávu, čest i moc, neboť ty jsi stvořil všechno a tvou vůlí všechno povstalo a jest“ (Zj 4,11).

**Aplikace**

`Co cítíš, když čteš obrazy popsané v dnešních verších? V čem posilují tvou víru?`