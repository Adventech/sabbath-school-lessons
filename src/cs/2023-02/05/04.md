---
title:  'Velkolepá scéna'
date:  25/04/2023
---

> <p></p>
> 9Viděl jsem, že byly postaveny stolce a že usedl Věkovitý. Jeho oblek byl bílý jako sníh, vlasy jeho hlavy jako čistá vlna, jeho stolec – plameny ohně, jeho kola – hořící oheň. 10Řeka ohnivá proudila a vycházela od něho, tisíce tisíců sloužily jemu a desetitisíce desetitisíců stály před ním. Zasedl soud a byly otevřeny knihy. [...] 13Viděl jsem v nočním vidění, hle, s nebeskými oblaky přicházel jakoby Syn člověka; došel až k Věkovitému, přivedli ho k němu. 14A byla mu dána vladařská moc, sláva a království, aby ho uctívali všichni lidé různých národností a jazyků. Jeho vladařská moc je moc věčná, která nepomine, a jeho království nebude zničeno.“ [...] 26avšak zasedne soud a vladařskou moc mu odejmou, a bude úplně vyhlazen a zahuben. 27Království, vladařská moc a velikost všech království pod celým nebem budou dány lidu svatých Nejvyššího. Jeho království bude království věčné a všechny vladařské moci ho budou uctívat a poslouchat.“ (Da 7,9.10.13.14.26.27)

**Osobní studium**

Prorocké knihy Daniel a Zjevení společně ukazují události odehrávající se v posledních dnech dějin země. Kniha Zjevení oznamuje, že přišla hodina Božího soudu. Kniha Daniel odhaluje, kdy soud začal.

V Da 7 Bůh zjevil prorokovi dějiny světa. Království přicházejí a odcházejí. Mocnosti utlačují Boží lid. Po popisu Babylóna, Médo-Persie, Řecka, Říma, rozpadu Římské říše a pronásledování církve během 1260 let (Da 7,25; viz také Zj 12,6.14) Bůh zaměřuje Danielovu pozornost na slavnou nebeskou událost, která dá zase vše do pořádku. Prorok přechází od pozorování vzestupů a pádů království a mocností země utiskujících věrné až k trůnnímu sálu vesmíru a k Božímu soudu, kdy Bůh napraví každou křivdu a nastolí své věčné království spravedlnosti.

V prorockém vidění Bůh vzal Daniela z chaosu a nepřátelství na zemi do slávy nebeské svatyně a na zasedání nejvyššího soudu vesmíru. Tam Kristus, právoplatný vládce tohoto světa, převezme od svého Otce království, které mu právem náleží.

`Prostuduj si znovu úvodní text. Co Daniel popisuje ve verších Da 7,9.10.13? Jaký je konečný výsledek soudu podle Da 7,14.26.27?`

V nebeské soudní síni se rozhoduje o osudu celého lidstva. Právo a pravda zvítězí. Zavládne spravedlnost. Toto je jedna z nejúžasnějších a nejúchvatnějších scén v celém Písmu. A dobrou zprávou je, že vše končí velmi dobře i pro věrný Boží lid, který je zahalený v Kristově spravedlnosti.

Ježíš v přítomnosti celého vesmíru přichází ke svému nebeskému Otci. Nebeské bytosti jsou rozestavěny kolem Božího trůnu. Celý vesmír nepadlých bytostí stojí v úžasu před touto soudní scénou. Konflikt, který probíhal během dlouhého a bolestného období, brzy skončí. Zápas o trůn vesmíru je rozhodnutý.

**Aplikace**

`Daniel měl pravdu o říších, které povstávaly a upadaly, přesně jak předpovídalo jeho proroctví. Proč nám tato skutečnost pomáhá důvěřovat Božímu slovu v tom, co říká o posledním, „věčném království“, které nikdy „nepomine“?`