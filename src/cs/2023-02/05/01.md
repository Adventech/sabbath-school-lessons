---
title:  'Dobrá zpráva o soudu'
date:  22/04/2023
---

### Texty na tento týden
Zj 14,7; Ž 51,3–6; Zj 20,12; Da 7,9.14.26; Zj 4,2–4; Zj 5,1–12

> <p>Základní verš</p>
> „Volal [anděl] mocným hlasem: ‚Bojte se Boha a vzdejte mu čest, neboť nastala hodina jeho soudu; poklekněte před tím, kdo učinil nebe, zemi, moře i prameny vod.‘“ (Zj 14,7)

Mluví-li Bible o něčem velmi jasně, je to skutečnost, že Bůh je Bohem soudu a že dříve nebo později Bůh přijde a jako „soudce vší země“ (Gn 18,25; viz také Ž 58,12; 94,2 a 98,9) v té či oné formě vykoná soud – ten soud, který zde a nyní tak velmi chybí. Jak napsal apoštol Pavel: „Každý z nás tedy sám za sebe vydá počet Bohu“ (Ř 14,12).

Pro mnohé je to děsivá představa. Musíme se sami za sebe zodpovídat před Bohem, který zná nejhlubší tajemství: „Veškeré dílo Bůh postaví před soud, i vše, co je utajeno, ať dobré či zlé“ (Kaz 12,14).

Soud však nakonec odhaluje Boží dobrotu a milost. Ukazuje, že Bůh je spravedlivý a milosrdný v tom, jak zachází s celým svým stvořením – nejen se spasenými, ale i s těmi, kdo se rozhodli proti němu.

Tento týden se budeme věnovat hlubším tématům soudu v souvislosti s velkým sporem zuřícím ve vesmíru. Zaměříme se zejména na to, co se stane, když samotný Boží věrný lid bude čelit nevyhnutelnému „budoucímu soudu“ (Sk 24,25).

**Osnova lekce**

První anděl vyzývá svět, aby se „bál“ Boha a „vzdal mu čest“, protože přišla hodina jeho soudu. V této lekci se blíže podíváme na to, o jaký soud jde, jak zapadá do poselství „věčného evangelia“ a co nám říká o Boží lásce a milosti.

- Zj 14,7; Ž 51,3–6: Soud jako součást poselství evangelia (neděle)

- Zj 20,12; Ř 6,23: Soud a nezasloužená milost (pondělí)

- Da 7: Soud a Boží vítězství nad zlem (úterý)

- Zj 4,2–4: Soud a ujištění o naší záchraně (středa)

- Zj 5,1–3: Soud a náš zachránce Ježíš (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Jaké emoce v tobě vyvolává termín „soud“? Proč?`

`Proč je pro většinu dnešních lidí soud něčím, čeho se bojí?`

`Je pro tebe biblické poselství o soudu dobrou zprávou? Proč?`

`Jaký smysl má soud nad „Božím lidem“?`

`Proč se křesťan, který následuje Ježíše, nemusí bát Božího soudu?`

`Proč je biblická zpráva o soudu zprávou dobrou?`

`Autor lekce tvrdí, že „soud nakonec odhaluje Boží dobrotu a milost“. Co si o tomto výroku myslíš?`