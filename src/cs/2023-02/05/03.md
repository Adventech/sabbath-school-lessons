---
title:  'Boží milosrdenství a soud'
date:  24/04/2023
---

> <p></p>
> Viděl jsem mrtvé, mocné i prosté, jak stojí před trůnem, a byly otevřeny knihy. Ještě jedna kniha byla otevřena, kniha života. A mrtví byli souzeni podle svých činů zapsaných v těch knihách. (Zj 20,12)

**Osobní studium**

Kříž i soud odhalují Boží milosrdenství a Boží spravedlnost. Přestoupení zákona vyžaduje smrt hříšníka. Spravedlnost prohlašuje: „Mzdou hříchu je smrt.“ Milosrdenství odpovídá: „Darem Boží milosti je život věčný v Kristu Ježíši, našem Pánu“ (Ř 6,23). Pokud by se Boží zákon mohl změnit nebo zrušit, bylo by zcela zbytečné, aby Ježíš zemřel. Kristova smrt potvrzuje věčnou povahu zákona, na němž je založen soud.

`Co nám úvodní text (Zj 20,12) říká o tom, jak jsme souzeni? Jak souvisí naše dobré skutky s naším spasením?`

Naše skutky projevují, jak se rozhodujeme a zda věříme Bohu. Apoštol Pavel píše: „Milostí tedy jste spaseni skrze víru. Spasení není z vás, je to Boží dar; není z vašich skutků, takže se nikdo nemůže chlubit“ (Ef 2,8.9). Ale když nás Kristus zachrání, změní nás. „Jsme přece jeho dílo, v Kristu Ježíši stvořeni k tomu, abychom konali dobré skutky, které nám Bůh připravil“ (Ef 2,10).

Dobré skutky, které konáme v moci Ducha svatého, nás nespasí. Jsou však svědectvím o opravdovosti naší víry. Boží soud odhaluje veškerou přetvářku, pokrytectví, lež a proniká až do samotné hloubky našeho bytí. Když Ellen G. Whiteová popisuje, jaké postavení máme před Bohem u soudu, vyjadřuje tento působivý pohled na propojení evangelia a soudu.

„Boží lid je představen tak, že stojí před Pánem ve špinavém rouchu. Tato skutečnost by měla vést k pokoře a hlubokému zkoumání srdce všech, kteří vyznávají jeho jméno. Ti, kteří svou duši skutečně očišťují životem v pravdě, budou pokorní. Čím důkladněji budou zkoumat neposkvrněný charakter Krista, tím silnější bude jejich touha podobat se jeho obrazu a tím méně čistoty a svatosti budou vidět v sobě. Ano, máme si uvědomovat svůj hříšný stav. Zároveň však máme v otázce spásy důvěřovat Kristu jako naší spravedlnosti, našemu posvěcení a našemu vykoupení. Sami nemáme jak odpovědět na satanova obvinění proti nám. Pouze Kristus může být naším účinným Obhájcem. On je schopen umlčet žalobce argumenty, které nejsou založeny na našich zásluhách, ale na jeho vlastních.“ (5T 471.472)

**Aplikace**

`Jak předchozí citát popisuje skutečnost, že nelze oddělovat evangelium a soud? Jakou naději si můžeš vzít z tohoto spojení?`

---

#### Dodatečné otázky k diskuzi

`O jakých knihách hovoří Zjevení? Co je v nich zaznamenáno?`

`K čemu nejspíš slouží kniha života?`

`V jakém vztahu jsou „kříž“ a „Boží soud“?`

`Proč je důsledkem přestoupení zákona (druhá) smrt?`

`Mohl Bůh „změnit nebo zrušit zákon“? Proč si to myslíš?`

`K čemu jsou dobré skutky, když nás nemohou spasit?`

`Na co nesmíme zapomínat, když přemýšlíme o svých hříších?`

`Proč může „žalobce“ umlčet argumenty jen Kristus?`