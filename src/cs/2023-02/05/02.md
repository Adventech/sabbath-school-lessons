---
title:  'Význam hodiny soudu'
date:  23/04/2023
---

> <p></p>
> 3Smiluj se nade mnou, Bože, pro milosrdenství svoje, pro své velké slitování zahlaď moje nevěrnosti, 4moji nepravost smyj ze mne dokonale, očisť mě od mého hříchu! 5Doznávám se ke svým nevěrnostem, svůj hřích mám před sebou stále. 6Proti tobě samému jsem zhřešil, spáchal jsem, co je zlé ve tvých očích. A tak se ukážeš spravedlivý v tom, co vyřkneš, ryzí ve svém soudu. (Ž 51,3–6)

**Osobní studium**

Poslední kniha Bible, Zjevení Jana, se zaměřuje na vyvrcholení odvěkého sporu mezi dobrem a zlem. Lucifer, vzbouřený anděl, zpochybnil Boží spravedlnost, čestnost a moudrost. Tvrdil, že Bůh nespravedlivě a nečestně spravuje vesmír. O závěrečném soudu se mluví v knize Zjevení způsobem, který ukazuje, že soud stojí v samotném centru konfliktu o Boží charakter.

`Zjevení 14,7 zní: „Bojte se Boha a vzdejte mu čest, neboť nastala hodina jeho soudu; poklekněte před tím, kdo učinil nebe, zemi, moře i prameny vod.“ Proč je důležité, že hned po zaznění zprávy o „věčném evangeliu“ mluví poselství prvního anděla i o Božím soudu? Co mají společného „věčné evangelium“ a Boží soud?`

Obě části poselství prvního anděla – evan­gelium a soud – jsou neoddělitelně propojeny. Kdyby nebylo „věčného evangelia“, neměli bychom žádnou naději obstát u soudu. Jak uvidíme, je „věčné evangelium“ naší jedinou nadějí. Není pochyb o tom, že oznámení soudu je součástí evangelia.

Během tohoto soudu nepadlé světy uvidí, že Bůh udělal všechno pro to, aby zachránil každého člověka. Tento soud odhaluje Boží spravedlnost a milosrdenství. Podává svědectví o jeho lásce a zákonu. Mluví o Boží milosti zachraňovat a jeho moci vysvobozovat.

Soud je součástí konečného Božího řešení problému hříchu. Ve velkém sporu mezi dobrem a zlem ve vesmíru odpověděl Bůh na satanova obvinění na kříži. U soudu však objasňuje, že udělal vše, co bylo v jeho moci, aby nás přivedl ke kříži a zachránil.

Budou otevřeny nebeské detailní, přesné a podrobné záznamy (viz Da 7,10). Jsme Bohu tak vzácní, že se celý vesmír zastaví, aby posoudil rozhodnutí, která jsme učinili jako odpověď na působení Ducha svatého a vykoupení, které nám nabídl zdarma Kristus na kříži Golgoty.

**Aplikace**

`Pozorně si prostuduj text Ž 51,3–6 a soustřeď se zejména na verš 6. Jak ti tento text pomáhá objasnit význam a cíl soudu? V čem je tento pohled důležitý?`

---

#### Dodatečné otázky k diskuzi

`Co nám David v tomto žalmu prozrazuje o svém přístupu k hříchu?`

`Co podle tohoto žalmu musíme udělat, aby se nad námi mohl Bůh slitovat a udělit nám milost?`

`Co bys poradil člověku, který se bojí toho, že už mu Bůh nemůže odpustit, protože jeho hřích přesáhl meze Boží milosti?`

`Jak může David už předem tvrdit, že Bůh rozhodne spravedlivě?`

`Satan „tvrdil, že Bůh nespravedlivě a nečestně spravuje vesmír“. Čím Bůh dokázal, dokazuje a ještě dokáže, že je to lež?`

`Proč je oznámení soudu součástí evangelia – dobré zprávy?`