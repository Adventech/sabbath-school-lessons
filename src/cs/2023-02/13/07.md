---
title:  'Podněty k zamyšlení'
date:  23/06/2023
---

„Kristovi následovníci budou radostně zvěstovat Boží poselství – po celém světě budou varování šířit tisíce lidí. Budou se dít zázraky, nemocní budou uzdravováni; věřící budou provázet znamení a zázraky. Také satan bude působit lživé zázraky, dokonce nechá před zraky lidí sestoupit oheň z nebe na zem (Zj 13,13). Obyvatelé země se budou muset rozhodnout, na kterou stranu se přidají.

Poselství nebude šířeno ani tak pomocí argumentů jako hlubokým přesvědčováním Božího Ducha. Důkazy už byly předloženy, semeno bylo zaseto. A nyní klíčí a přináší plody. Tiskoviny rozšířené evangelisty zapůsobily svým vlivem. Mnozí lidé, na které měly vliv, však nemohli všemu správně rozumět nebo se evangeliem řídit. Nyní však pronikají paprsky ‚světla‘ všude, evangelium lze vidět v celé jeho kráse a upřímní věřící lámou pouta, která je svazovala. Rodinné svazky a církevní vztahy je už nemohou zadržet. Pravda evangelia má pro ně větší cenu než všechno ostatní. Navzdory silám, které se spojí proti pravdě, se velký počet lidí postaví na Boží stranu.“ (GC 612; VDV 396)

**Otázky k rozhovoru**

`1. Ellen G. Whiteová uvádí, že „poselství ospravedlnění z víry je poselstvím třetího anděla“. (Ev 190) Co to znamená? Jak souvisí ospravedlnění z víry s poselstvím tří andělů?`

`2. Přečtěte si ještě jednou Zj 14,12. Jaký je rozdíl mezi zachováváním Božích přikázání a zákonictvím? Kdy se poslušnost stává zákonictvím? Jak může být zákoníkem i někdo, kdo nezachovává Boží přikázání?`

`3. Jakou odpověď můžeme dát těm, kteří nás kritizují, že mluvíme o dravých šelmách a přísném varování, které se nachází v knize Zjevení? Kromě jasné odpovědi, že o nich mluvíme, protože jsou součástí Písma, jaké další odpovědi můžete dát?`

`4. Diskutujte ve třídě o aktuálním dění ve světě. Co se momentálně odehrává a mohlo by vést k eskalaci závěrečných událostí? Jak najít rovnováhu mezi tím, abychom si uvědomili dobu, ve které žijeme, a zároveň se nenechali vtáhnout do neplodných spekulací o tom, co nám ještě nebylo odhaleno?`

---

#### Dodatečné otázky k diskuzi

`Co zajímavého jsi objevil při svém osobním studiu v týdnu? Poděl se s námi.`

`Jak můžeme svým jednáním a kázáním „ozářit zemi“?`

`Proč je třeba, abychom byli nejprve my sami ozáření Boží slávou (láskou)?`

`Co tě v tomto čtvrtletí během našeho studia „tří andělů“ nejvíce oslovilo?`