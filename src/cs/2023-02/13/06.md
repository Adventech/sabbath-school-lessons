---
title:  'ZABITÝ A VZKŘÍŠENÝ BERÁNEK'
date:  22/06/2023
---

> <p></p>
> 22Avšak chrám jsem v něm nespatřil: Jeho chrámem je Pán Bůh všemohoucí a Beránek. 23To město nepotřebuje ani slunce ani měsíc, aby mělo světlo: září nad ním sláva Boží a jeho světlem je Beránek. (Zj 21,22.23)

> <p></p>
> 1A ukázal mi řeku živé vody, čiré jako křišťál, která vyvěrala u trůnu Božího a Beránkova. 2Uprostřed města na náměstí, z obou stran řeky, bylo stromoví života nesoucí ovoce dvanáctkrát do roka; každý měsíc dozrává na něm ovoce a jeho listí má léčivou moc pro všechny národy. 3A nebude tam nic proklatého. Bude tam trůn Boží a Beránkův; jeho služebníci mu budou sloužit... (Zj 22,1–3)

**Osobní studium**

Ve Zjevení najdeme mnoho důležitých biblických symbolů: například drak v nebi (Zj 12,3.4.7), andělé letící středem nebeské klenby (Zj 14,6), žena jezdící na nachové šelmě (Zj 17,3). Píše se o nich v Božím slově. Duch svatý inspiroval Jana, aby je tam zaznamenal. Symboly hrají důležitou roli při odhalování pravdy těmi, kteří čtou knihu Zjevení a žijí podle ní: „Blaze tomu, kdo předčítá slova tohoto proroctví, a blaze těm, kdo slyší a zachovávají, co je tu napsáno, neboť čas je blízko“ (Zj 1,3).

`Existuje však další obraz, který se opakovaně objevuje v celé knize Zjevení. O jaký obraz jde a co představuje?`

**O čem mluví následující texty knihy Zjevení. Jaký je význam symboliky Beránka a proč se tolikrát objevuje v knize Zjevení?**

`Zj 5,6.8.12`

`Zj 7,17`

`Zj 14,1`

`Zj 15,3`

`Zj 19,7`

`Zj 21,22.23`

`Zj 22,1–3`

Samozřejmě, jak říkají úvodní slova knihy, toto je zjevení „Ježíše Krista“ (ČSP). A Beránka „zabitého“ (Zj 5,6.12; Zj 13,8), tedy Ježíše Krista ukřižovaného. Zde se nachází srdce a duše nejen poselství tří andělů a knihy Zjevení, ale celé Bible. Nemůžeme být věrni svému povolání, nemůžeme dělat práci, k níž Bůh povolal tuto církev, pokud ústředním bodem našeho poselství není Beránek, zabitý Beránek, ukřižovaný Ježíš, oběť za naše hříchy.

„Musíme záměrně umístit Beránka, který byl zabit, do samého středu našich doktrín a poselství a do ‚srdce‘ každého kázání, které kážeme, každého článku, který napíšeme, každé modlitby, kterou vyslovíme, každé písně, kterou zpíváme, do každého biblického studia, do všeho, co děláme. Ať láska, kterou zjevil Beránek na kříži, promění způsob, jakým se k sobě navzájem chováme, a podnítí nás, abychom se také starali o svět.“ (Ángel Manuel Rodriguez, The Closing of the Cosmic Conflict: Role of the Three Angels’ Messages. Nepublikovaný rukopis, s. 70)

To znamená, že uprostřed obrazů nebezpečných šelem, draka, který vede válku, ran, pronásledování a znamení šelmy zůstává v popředí a uprostřed všeho právě Beránek, zabitý Beránek. On jediný – a to, co pro nás udělal, dělá a udělá, dokud to všechno neskončí. On je nakonec tím, o čem mluví poselství tří andělů.

**Aplikace**

`Proč je klíčové, aby byl „zabitý Beránek“ v centru našeho poselství? Důležité je, abychom se nejen druhým snažili zvěstovat Beránka, ale aby i náš vlastní život byl naplněn Beránkem.`