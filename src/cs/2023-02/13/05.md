---
title:  'Boží sláva naplňuje zemi'
date:  21/06/2023
---

> <p></p>
> Jsi hoden, Pane a Bože náš, přijmout slávu, čest i moc, neboť ty jsi stvořil všechno a tvou vůlí všechno povstalo a jest. (Zj 4,11)

> <p></p>
> Slyšel jsem je mocným hlasem volat: „Hoden jest Beránek, ten obětovaný, přijmout moc, bohatství, moudrost, sílu, poctu, slávu i dobrořečení.“ (Zj 5,12)

> <p></p>
> Potom jsem slyšel mocný hlas jakoby obrovského zástupu na nebi: „Haleluja! Spasení, sláva i moc patří Bohu našemu...“ (Zj 19,1)

> <p></p>
> 25Jeho brány zůstanou otevřeny, protože stále trvá den, a noci tam už nebude. 26V něm se shromáždí sláva i čest národů. (Zj 21,25.26)

**Osobní studium**

`Prostuduj si úvodní texty (Zj 4,11; Zj 5,12; Zj 19,1). Jaká slova se spojují s Boží slávou, která ozařuje zemi, jak je popsáno ve Zj 18,1?`

Velký spor mezi dobrem a zlem ve vesmíru souvisí také s úctou k Bohu a s Božím charakterem. Satan jako vzbouřený anděl prohlásil, že Bůh je nespravedlivý, že vyžaduje uctívání, ale na oplátku dává málo, že Boží zákon omezuje naši svobodu a naši radost.

Ježíšův život, smrt a vzkříšení tento mýtus rozbily. Ten, který nás stvořil, vstoupil na zem ovládanou mocnostmi zla, aby nás vykoupil. Na kříži dal odpověď na satanova obvinění a ukázal, že Bůh je milující a spravedlivý.

Lidé oddaní Kristu jsou naplněni jeho láskou a uchváceni jeho ctí zjevují jeho slávu – jeho milující, obětavý charakter světu, který je sobecký, bezbožný a zahleděný do sebe. Takto je země ozářena Božím charakterem.

`Přečti si text Ex 33,18.19. Jak Bůh zjevuje svou slávu Mojžíšovi? Jak rozumíš výrazu „Boží sláva“?`

Boží sláva je vyjádřením Božího svatého charakteru. Země bude naplněna jeho slávou, až budeme naplněni Boží láskou a náš charakter se změní láskou, která nás vykoupí.

Projevení Kristovy lásky v našem osobním životě zjevuje světu jeho slávu a charakter. Poselství, které nesou tři andělé a které má být zvěstováno světu pohlcenému duchovní temnotou, zní: „Bojte se Boha a vzdejte mu čest...“ (Zj 14,70).

Nám nenáleží žádná sláva ani žádné uznání našich dobrých skutků, naší spravedlnosti ani naší dobroty. „Poselství o Kristově spravedlnosti má znít z jednoho konce země na druhý. [...] Toto je Boží sláva, která završuje dílo třetího anděla.“ (6T 19) Ellen G. Whiteová také píše: „Co je ospravedlnění z víry? Je to Boží dílo, které odsouvá lidskou slávu do prachu a pro člověka dělá to, co on nemá moc udělat sám pro sebe.“ (TM 456)

Nám nepřísluší žádná sláva, všechna sláva patří jen a jen Bohu.

**Aplikace**

`Jak se může stát tvůj život oslavou Boha a představením jeho charakteru?`

---

#### Dodatečné otázky k diskuzi

`Jaké lži o Bohu šíří satan ve vesmíru i na naší zemi? Proč to dělá?`

`Jakým způsobem se Bůh rozhodl jednou provždy odhalit satanovy lži?`

`Co nám o Bohu a jeho vztahu k nám odhalil „kříž“?`

`Autor lekce píše, že „Boží sláva je vyjádřením Božího svatého charakteru“. Jak tomu rozumíš?`

`Autor lekce píše, že „Země bude naplněna jeho slávou, až budeme naplněni Boží láskou a náš charakter se změní láskou, která nás vykoupí“. Co si o tom myslíš?`

`Jak EGW definuje, co je to ospravedlnění?`