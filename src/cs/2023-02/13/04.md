---
title:  'Pokračující reformace'
date:  20/06/2023
---

> <p></p>
> Potom jsem viděl jiného anděla, jak s velikou mocí sestupuje z nebe; a země byla ozářena jeho slávou. (Zj 18,1)

> <p></p>
> Země bude naplněna poznáním Hospodinovy slávy, jako vody pokrývají moře. (Ab 2,14)

**Osobní studium**

Bůh vyzval věrné v posledních dnech, aby stavěli na základech velkých reformátorů minulosti, pro které byla Bible jediným vyznáním, Kristus jediným zdrojem spásy, Duch svatý jediným zdrojem síly a návrat našeho Pána završením všech jejich nadějí. Pravda dlouho zakrytá temnotou omylů a tradic, včetně pravé biblické soboty, bude oznámena světu těsně před návratem našeho Pána.

Z poselství tří andělů se zrodilo hnutí pro poslední dny světa s cílem dokončit reformaci a spolupracovat s Kristem na zakončení jeho díla na zemi. Velká proroctví z poslední knihy Bible odhalují velké hnutí, vycházející ze zklamání, které světu oznamuje poslední Boží poselství. Zjevení 14 popisuje celosvětovou církev, oslovující každého člověka poselstvím o věčném evangeliu.

Tři andělé ze Zj 14 jsou spojeni se čtvrtým andělem ve Zj 18. Tento anděl dává moc volání tří andělů a „země byla ozářena jeho slávou“ (Zj 18,1). Kapitola 18 se zaměřuje na hlavní události směřující k vyvrcholení lidských dějin a ke konečnému, závěrečnému triumfu evangelia.

Jak Jan ve Zj 18,1 charakterizuje tohoto anděla? (Viz také Ab 2,14.)

Anděl, který sestupuje z nebe, ze slávy Boží přítomnosti v trůnním sále svatyně, dostal pověření zvěstovat poslední Boží poselství milosrdenství a varovat obyvatele země před událostmi, které přicházejí na planetu Zemi.

Text říká, že přicházející anděl měl „velikou moc“ (Zj 18,1). Novozákonní řecké slovo pro „moc“ nebo „pravomoc“ je exúsia. V evangeliu podle Matouše Ježíš vyslovuje toto slovo v souvislosti s vysláním svých učedníků. Ve verši Mt 10,1 dává Ježíš svým učedníkům „moc“, „autoritu“ nad nečistými duchy. Posílá je s božskou mocí, aby zvítězili v boji mezi dobrem a zlem. V Mt 28,18.19 je opět vysílá s „veškerou mocí“, kterou má „na nebi i na zemi“, aby šli a získávali mu učedníky „ze všech národů“.

**Aplikace**

`Jak se problémy v době konce týkají uznání moci? Čí autoritu následujeme dnes: Boží, naši vlastní, moc šelmy nebo někoho jiného?`