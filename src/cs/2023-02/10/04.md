---
title:  'Babylón: Centrum uctívání slunce'
date:  30/05/2023
---

> <p></p>
> 16Uvedl mě do vnitřního nádvoří Hospodinova domu, a hle, při vchodu do Hospodinova chrámu, mezi předsíní a oltářem, bylo asi dvacet pět mužů, zády ke chrámu Hospodinovu a tváří k východu; klaněli se východním směrem slunci. 17Řekl mi: „Viděl jsi, lidský synu? Domu Judovu nestačí tyto ohavnosti, které zde páchají; navíc naplnili celou zemi násilím. Stále znovu mě urážejí, a hle, jak si k nosu pozvedají ratolest. 18Také já budu jednat v rozhořčení, nebude mi jich líto a nebudu znát soucit. Pak budou ke mně volat mocným hlasem, ale já je nevyslyším.“ (Ez 8,16–18)

**Osobní studium**

Uctívání slunce sehrávalo důležitou roli v Egyptě, Asýrii, Persii a samozřejmě i v Babylóně. James G. Frazer ve své knize The Worship of Nature (Uctívání přírody) uvádí toto pozorování: „Ve starověkém Babylóně bylo slunce uctíváno odnepaměti.“ (James G. Frazer, The Worship of Nature. London: Macmillan and Co., 1926, sv. 1, s. 529) Ve Starém zákoně je popisováno, že uctívání slunce v Babyloně ovlivnilo i Boží lid.

`Přečti si Ez 8,16–18 a 2Kr 23,5.11. Co se z těchto textů dozvídáme o vlivu uctívání slunce na Izrael a Judsko? (Viz také Ř 1,25.)`

Prorok Ezechiel, Danielův současník, hovoří o Izraelcích, kteří stojí zády k Božímu chrámu a uctívají slunce směrem na východ. Místo toho, aby uctívali Stvořitele, uctívali to, co bylo stvořeno.

Ve Zjevení 17 Jan popisuje čas, kdy babylónské principy, včetně uctívání slunce, vstoupily do křesťanské církve. Bylo to v období hledání kompromisů. Neočekávané obrácení Konstantina na začátku čtvrtého století způsobilo v Římské říši velkou radost. Konstantin měl silný vztah k uctívání slunce. Edward Gibbon, renomovaný historik, píše: „Slunce bylo obecně slaveno jako nepřemožitelný vůdce a ochránce Konstantina.“ (Edward Gibbon, The History of the Decline and Fall of the Roman Empire. London: J. O. Robinson & Co, Ltd., 1830, s. 12)

V roce 321 císař Konstantin zavedl první „nedělní zákon“. Dekret z 3. března uváděl: „V úctyhodný den slunce ať magistráty a obyvatelé měst odpočívají a všechny dílny jsou zavřené.“ Zákon sice nevynucoval zachovávání neděle pro všechny Konstantinovy poddané, ale posiloval povědomí o dodržování neděle v myslích římského obyvatelstva.

V následujících desetiletích císaři a papežové pokračovali prostřednictvím státních dekretů a církevních koncilů v procesu, který nakonec stanovil neděli jako hlavní a jedinečný den bohoslužeb. Tím zůstává pro většinu křesťanů dodnes. Je to příklad situace, že ani to, že něco dělá nebo tomu věří většina lidí, neznamená, že je to správné

**Aplikace**

`Všude kolem nás považují křesťané za svůj bohoslužebný den neděli. Je to podobné jako v otázce stavu mrtvých po smrti. Ani když něco dělá většina, neznamená to, že je to pravda. Satanovy podvody jsou všudypřítomné. Co je pro nás jedinou ochranou před svody a podvody, kterými na nás útočí Boží nepřítel?`