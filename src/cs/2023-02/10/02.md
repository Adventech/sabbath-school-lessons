---
title:  'Cesta, která člověku připadá správná...'
date:  28/05/2023
---

> <p></p>
> A veliký drak, ten dávný had, zvaný ďábel a satan, který sváděl celý svět, byl svržen na zem a s ním i jeho andělé. (Zj 12,9)

> <p></p>
> Některá cesta připadá člověku správná, avšak nakonec je cestou smrti. (Př 14,12; ČSP)

**Osobní studium**

V kontextu závěrečných událostí Ježíš vyslovil důrazné varování: „Vyvstanou lžimesiášové a lžiproroci a budou předvádět znamení a zázraky, aby svedli vyvolené, kdyby to bylo možné“ (Mk 13,22). Kdo jsou tito „vyvolení“? Ježíš později říká: „On vyšle své anděly s mohutným zvukem polnice a ti shromáždí jeho vyvolené od čtyř úhlů světa, od jedněch konců nebe ke druhým“ (Mt 24,31). Je děsivé, že podvod bude v posledních dnech tak silný, že i věrní budou v ohrožení, že podlehnou lži.

`Uvažuj o prvním úvodním textu (Zj 12,9). Kdo byl oklamán satanem? Jak těmto slovům rozumíš?`

Je zřejmé, že stejně jako v minulosti, bude mít Bůh i v posledních dnech své věrné. Avšak zde uvedená formulace naznačuje, jak široce je ve skutečnosti satanův podvod rozšířený.

`Před čím nás varuje verš Př 14,12? Jak může člověk předem vědět, že na konci cesty hrozí smrt?`

Dnes je populární vést lidi k tomu, aby se řídili vlastním svědomím, aby si sami určili, co je pro ně správné nebo nesprávné, dobré nebo špatné, a pak podle toho žili. Ale Písmo říká, že všichni jsme pod mocí hříchu, nikdo není dobrý (Jr 17,9; Ř 3,9–18). Důvěřovat vlastním pocitům je téměř zaručeným způsobem, jak se dříve či později nejen zmýlit, ale začít podle nesprávného přesvědčení i špatně jednat. Lidé, kteří byli skálopevně přesvědčeni o své pravdě, se v minulosti často dopustili tragických omylů a spáchali mnoho zla. A to navzdory tomu, že se na začátku vydali po cestě, „která jim připadala správná“.

Chceme-li takovému omylu předejít, musíme nejen poslouchat své svědomí, ale potřebujeme se také hluboce ponořit do poselství Písma. Pod vlivem Božího slova a vedeni Duchem svatým se můžeme naučit rozlišovat pravdu od bludu, správné od nesprávného, dobro od zla. Pokud bychom spoléhali jen sami na sebe a své vlastní pocity a smysly, mohli bychom se stát lehkou kořistí satanových podvodů.

**Aplikace**

`Zamysli se nad příklady lidí, kteří jednali na základě svého nejlepšího přesvědčení, nebo si dokonce byli jistí, že jednají podle Boží vůle, ale výsledkem jejich jednání bylo zlo a způsobili mnoho bolesti a utrpení. Co se můžeš naučit z těchto tragických příběhů?`