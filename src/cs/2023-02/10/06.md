---
title:  'Milost vedoucí k poslušnosti'
date:  01/06/2023
---

> <p></p>
> 4A slyšel jsem jiný hlas z nebe: „Vyjdi, lide můj, z toho města, nemějte účast na jeho hříších, aby vás nestihly jeho pohromy. 5Neboť jeho hříchy se navršily až k nebi a Bůh nezapomněl na jeho viny.“ (Zj 18,4.5)

**Osobní studium**

Žena v šarlatu a purpuru, jezdící na nachové šelmě, opila svět svým vínem falešného učení Babylón. Když mluvíme o „víně Babylónu“, Ellen G. Whiteová říká jasně: „Co je tím vínem? Falešné doktríny Babylónu. Dal světu falešnou sobotu místo soboty čtvrtého přikázání a zopakoval lež, kterou satan poprvé řekl Evě v Edenu – lež o přirozené nesmrtelnosti duše.“ (RH; 6. prosince 1892) Tato falešná učení oklamala miliony lidí. Bůh však dává svému lidu, který ještě zůstává v omylu, poslední možnost.

`S jakou výzvou se podle úvodních veršů Bůh obrací na ty, kteří jsou stále součástí odpadlických náboženských organizací?`

Jak jsme již poznali, velká část Božího lidu zůstává v náboženských organizacích, které se zpronevěřily biblickému učení. Nerozumí důležitým pravdám Písma. Boží laskavá výzva zní jednoznačně: „Vyjdi, lide můj, z toho města, nemějte účast na jeho hříších, aby vás nestihly jeho pohromy“ (Zj 18,4).

`Přečti si text 1J 3,4 a porovnej s veršem Ř 14,23. Jak Bible definuje hřích? Jak se tyto biblické pasáže doplňují?`

Hřích je přestoupení nebo porušení Božího zákona. Jediný způsob, jak může někdo poslouchat zákon, je vírou v moc živého Krista. Jsme slabé, křehké, váhající a hříšné lidské bytosti. Když vírou přijímáme Krista, jeho milost usmiřuje naši minulost a posiluje naši přítomnost. Dává nám „milost a apoštolské poslání k poslušnosti víry“ (Ř 1,5; ČSP). Nebeská výzva k jeho lidu v církvích, které nerespektují a neposlouchají Boží zákon, vede ke kroku víry. Jeho výzva adventistům ve sborech zachovávajících sobotu nabádá, aby se vzdali všech na sebe zaměřených lidských pokusů o poslušnost a žili zbožný život ve víře v Kristovu milost, která nás osvobozuje od odsouzení a nadvlády hříchu. A tak jako věrnost Izraele zákonu (Dt 4,6) by byla mocným svědectvím pro okolní svět, i naše věrnost může být mocným svědectvím a může pomoci vyvést lidi z Babylónu.

**Aplikace**

`Jak může být tvůj sbor svědectvím o Boží moci?`

---

#### Dodatečné otázky k diskuzi

`Kde se bude krátce před návratem Ježíše nacházet spousta věřících, které Bůh oslovuje „lide můj“?`

`Proč tolik lidí, upřímně milujících Boha, ještě zůstává „v náboženských organizacích, které se zpronevěřily Bohu“?`

`Jaká výzva zazní „z nebe“ pro tyto lidi? Co obnáší ono „vyjití“ z Babylónu?`

`Jakou roli hraje milost v našem spasení?`

`Proč vede milost k poslušnosti a ne poslušnost k milosti?`

`Čím můžeme pozitivně ovlivnit ty, kdo ještě nevyšli z Babylónu?`

`Může se i adventista stát součástí Babylónu? Pokud ano, jak?`