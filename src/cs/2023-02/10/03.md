---
title:  'Stará lež o nesmrtelnosti'
date:  29/05/2023
---

> <p></p>
> 13A hle, z úst draka i z úst dravé šelmy a z úst lživého proroka vystoupili tři nečistí duchové, podobní ropuchám. 14Jsou to duchové ďábelští, kteří činí zázračná znamení. Vyšli ke králům celého světa, aby je shromáždili k boji v rozhodující den všemohoucího Boha. (Zj 16,13.14)

> <p></p>
> A slyšel jsem hlas z nebe: „Piš: Od této chvíle jsou blahoslaveni mrtví, kteří umírají v Pánu. Ano, praví Duch, ať odpočinou od svých prací, neboť jejich skutky jdou s nimi.“ (Zj 14,13)

**Osobní studium**

`Uvažuj o verších Zj 16,13.14 a Zj 18,2.23. Jak je v nich naznačen spiritismus a jak se k němu staví Písmo?`

Výrazy jako „doupě démonů“ nebo „duchové ďábelští“ a „zázračná znamení“ naznačují démonickou činnost. Právě proto jsme byli varováni, že mezi dva největší podvody bude v posledních dnech patřit i učení o „nesmrtelnosti duše“ (viz GC 588; VDV 380).

Dnes se s těmito věcmi setkáváme. Dokonce i v křesťanském světě je myšlenka nesmrtelnosti duše téměř základní křesťanskou doktrínou. Mnoho křesťanů věří, že po smrti spasení vzlétnou do nebe a zatracení sestoupí do pekla. Jak často jsme například po smrti velkého evangelisty Billyho Grahama slyšeli, že „Billy Graham je nyní v bezpečí v nebi, v milující náruči Ježíše“ nebo podobně. Taková vyjádření zaznívají velmi často, zejména při úmrtí populárních osobností.

**Jaké jasné pokyny dal Bůh svému lidu o životě po smrti? Z čeho má vycházet naše naděje tváří v tvář smrti?**

`Kaz 9,5`

`Jb 19,25–27`

`1Te 4,16.17`

`Zj 14,13`

Jedním z pilířů babylónského podvodu je falešné chápání smrti. Zaměření se na myšlenku nesmrtelnosti duše připravuje cestu klamnému vlivu spiritismu. Přesvědčení, že mrtví v nějaké formě žijí dál, a dokonce mohou s námi komunikovat, vede ke ztrátě ochrany před jakýmkoli z nesčetných satanských podvodů. Pokud by se pak najednou objevil někdo, kdo by se podobal někomu z našich milovaných zesnulých, a mluvil by s námi, bylo by poměrně snadné nechat se oklamat vlastními smysly. Stalo se to v minulosti, děje se to teď a určitě se to stane znovu, když se blížíme k posledním dnům. Naší jedinou ochranou je stát pevně zakořeněni v tom, co říká Bible, a držet se biblického učení o smrti jako spánku až do druhého příchodu Ježíše.

**Aplikace**

`Jaké příklady moderního spiritismu dnes existují ve vaší kultuře? Proč je naší jedinou ochranou pevné zakořenění v Božím slově?`

---

#### Dodatečné otázky k diskuzi

`Koho představují ve Zj 16 drak, dravá šelma a falešný prorok?`

`Čím vším se tato „trojice zla“ snaží svést svět k poslednímu boji s Beránkem a těmi, kdo zůstanou na jeho straně?`

`Jak rozumíš slovům ZJ, že „jsou blahoslavení mrtví, kteří umírají v Pánu“?`

`V čem je nebezpečná víra „v nesmrtelnou duši“?`

`Proč je spiritismus tak rozšířen i mezi členy křesťanských církví?`

`Co bys řekl člověku, kterému se zjevuje někdo z jeho blízkých, který zemřel?`

`Jak je možné, že i lidé, kteří se považují za ateisty, věří tomu, že se na nás „mrtví dívají shora“?`