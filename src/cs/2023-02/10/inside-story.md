---
title:  Misijní příběh
date:   02/06/2023
---

#### Kolo a Bible: 2. část

_Kathie Lichtenwalter podle vyprávění M. B._

Velmi mnoho měsíců jsme s manželkou šetřili peníze, abychom Husajnovi, strážci budovy, kde jako misionáři na Blízkém východě bydlíme, koupili kolo. Bůh vyslyšel naše modlitby a pomohl nám kolo koupit. Když jsme přemýšleli nad odpovědí na naše modlitby, nahlas jsme si řekli: "Co kdybychom Husajnovi k tomu kolu dali i Bibli?"

Napsali jsme vzkaz na kartičku a zabalili Bibli, kterou jsme před několika měsíci koupili. Modlili jsme se za nejvhodnější okamžik, kdy mu dárky předat. Pečlivě jsem plánoval, co řeknu. Věděl jsem, že kolo bude mít smysl. A doufal jsem, že Bible bude citlivým krokem ke sdílení pravdy.

Když jsme s kolem dorazili k jeho dveřím, Husajna přemohly emoce. Kolo vypadalo impozantně! Nikdy jsem však nečekal, jaký výraz bude mít ve tváři, když jemně uchopí Bibli a opatrně obrátí její stránky. Byl v úžasu. Byl nadšený. Ale nevím, kdo byl šťastnější - jestli on nebo já. Po dvou letech přátelství jsem svému příteli a bratrovi konečně předával Bibli - dárek, za který jsem se nejvíce modlil! Moje radost byla nepopsatelná.

O několik dní později mě Husajn pozval k sobě domů na čaj. Když jsem přišel, našel jsem ho, jak si čte z knihy Genesis. Oči mu zářili. Vysvětlil mi, že příběh o stvoření nikdy předtím nečetl. Věděl jsem, že toho máme hodně, o čem si můžeme povídat, a modlil jsem se, aby mi Duch svatý dal ta správná slova. Ten večer jsme mluvili o nebi a smrti. Ukázal jsem Husajnovi několik krásných veršů v jeho nové Bibli. Zatímco jsme si povídali, Husajn tiše listoval stránkami Bible. Zdálo se, že je Biblí tak zaujat, že jsem cítil, jak mě Bůh vybízí, abych mu nabídl, že s ním budu Bibli studovat. Slyšel jsem sám sebe, jak dávám to úžasné pozvání: "Chtěl bys společně studovat Bibli?" K mému úžasu tuto nabídku přijal - a to s velkou dychtivostí. Ten týden jsme začali studovat Bibli. Ten týden Bůh pokračoval ve svém úžasném díle a stále působí. Husajn i já se přibližujeme k Bohu i k sobě navzájem.

Mé srdce je naplněno vděčností Bohu. Jsem naplněn úctou z výsady, že mohu sdílet Boha s Husajnem. Jsem vděčný své ženě za její laskavou a vírou naplněnou podporu. Jsem vděčný příbuzným ve své vlasti, kteří se s námi za Husajna modlili. Jsem vděčný za věřící přátele, kteří se za nás během této zkušenosti modlili. Děkuji Bohu za to, že nám poslal peníze na koupi kola a že nám dal odvahu sdílet Jeho Slovo s někým, kdo je nadšený, že se může o Bohu učit z nové perspektivy.

_Děkujeme vám za vaše misijní dary, které pomáhají šířit evangelium na Blízkém východě a po celém světě._
