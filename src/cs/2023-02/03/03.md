---
title:  'Věčné evangelium'
date:  10/04/2023
---

> <p></p>
> Tu jsem viděl jiného anděla, jak letí středem nebeské klenby, aby zvěstoval věčné evangelium obyvatelům země, každé rase, kmeni, jazyku i národu. (Zj 14,6)

> <p></p>
> 1Chci vám připomenout, bratří, evangelium, které jsem vám zvěstoval, které jste přijali, které je základem, na němž stojíte, 2a skrze něž docházíte spásy, držíte-li se ho tak, jak jsem vám je zvěstoval – vždyť jste přece neuvěřili nadarmo. 3Odevzdal jsem vám především, co jsem sám přijal, že Kristus zemřel za naše hříchy podle Písem 4a byl pohřben; byl vzkříšen třetího dne podle Písem. (1K 15,1–4)

**Osobní studium**

Všimněme si textu Zj 14,6, kterým začíná zpráva o poselství tří andělů. O prvním andělu se zde říká, že má „věčné“ evangelium. Nepochopíme-li hloubku evangelia, unikne nám celý smysl poselství tří andělů. Bez správného pochopení podstaty evangelia nám může zcela uniknout, o čem mluví Boží poselství o hodině soudu, pádu Babylóna nebo znamení šelmy.

**Jak je v uvedených textech představeno věčné evangelium? O jaké naději se zde mluví?**

`1K 15,1–4`

`Ř 3,24–26`

`Ř 5,6–8`

Evangelium je až neuvěřitelně dobrá zpráva o Kristově smrti za naše hříchy, o jeho slavném vzkříšení a o jeho stále přítomné lásce a péči o nás. Vírou v jeho prolitou krev a vzkříšení jsme osvobozeni nejen od trestu za hřích, ale i od moci hříchu. Kristus se stal tím nejdůležitějším v životě apoštola Pavla a stal se také ústředním bodem jeho učení a kázání. Ukřižovaný Kristus ho vykoupil z odsouzení a vin, které vyplývaly z jeho minulosti. Vzkříšený Kristus dal Pavlovi moc pro přítomnost a druhý příchod Krista mu dal naději do budoucnosti.

Všimněme si čtyř myšlenek v uvedených verších listu Římanům:

– 	Jsme ospravedlněni zdarma, z milosti.

– 	Milost je projevem Boží spravedlnosti.

– 	Milost ospravedlňuje ty, kteří vírou přijímají Ježíše.

– 	Boží láska se nám zjevila, když jsme ještě byli hříšníky.

Kristovu milost si nemůžeme nijak zasloužit, zaplatit ani se o ni nijak přičinit. Ježíš zemřel bolestnou, mučivou smrtí, kterou zemřou ztracení hříšníci. Zakusil plnost Otcova hněvu a odsouzení za hřích. Byl odmítnut, abychom my mohli být přijati. Zemřel smrtí, která patřila nám, abychom my mohli žít životem, který byl jeho.

Je zřejmé, že spasení se může uskutečnit jen vírou a bez skutků zákona. Co bychom mohli přidat k tomu, co pro nás Kristus udělal na kříži? Ani naše nejlépe míněné skutky naplněné Duchem svatým nemohou nic přidat ke Kristovu dílu vykoupení.

Plán spasení byl připraven ještě před začátkem našeho času (2Tm 1,9; Tt 1,2; Ef 1,4). Tato skutečnost nám pomáhá pochopit, proč se jedná o „věčné evangelium“. Bůh už před stvořením světa připravil plán spásy, který měl zachránit lidstvo před katastrofou.

**Aplikace**

`Pokus se vlastními slovy vysvětlit, proč nemůžeme nic přidat k Ježíšovu dílu vykoupení? Jak na tebe působí toto poznání?`

---

#### Dodatečné otázky k diskuzi

`Co je podle Pavla obsahem evangelia?`

`Jak se změnil Pavlův život, když se setkal s evangeliem?`

`Proč má být evangelium základem naší víry?`

`Proč je třeba nejprve pochopit, co je to evangelium, než začneme hledat význam poselství tří andělů?`

`Podle autora jsme vírou osvobození „od moci hříchu“. Jak tomu rozumíš?`

`Proč naše skutky nemohou přidat nic ke Kristovu dílu vykoupení?`