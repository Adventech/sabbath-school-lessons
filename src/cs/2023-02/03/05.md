---
title:  'Do celého světa'
date:  12/04/2023
---

> <p></p>
> 18Ježíš přistoupil a řekl jim: „Je mi dána veškerá moc na nebi i na zemi. 19Jděte ke všem národům a získávejte mi učedníky, křtěte je ve jméno Otce i Syna i Ducha svatého 20a učte je, aby zachovávali všecko, co jsem vám přikázal. A hle, já jsem s vámi po všecky dny až do skonání tohoto věku.“ (Mt 28,18–20)

**Osobní studium**

`Znovu uvažuj o textu Zj 14,6. Kde všude má být hlásáno věčné evangelium a proč je odpověď důležitá pro nás a naše poslání a povolání jako církve?`

Podle naléhavého poselství prvního ze tří andělů na konci času má být „věčné evangelium“ zvěstováno „každé rase, kmeni, jazyku i národu“. To je tak velkolepá, mimořádná a komplexní mise, že od nás potřebuje vše, co jsme schopni dát. Vyžaduje naše maximální úsilí a naše úplné zapojení. Vede nás od zaměření na vlastní zájmy k vášni pro službu Kristu. Inspiruje nás něčím, co nás přesahuje, a vede nás z úzkoprsého pohledu na vlastní problémy k velkolepé vizi.

`Jak a v čem úvodní verše (Mt 28,18–20) korespondují s poselstvím prvního anděla?`

Paul D. Tripp ve své knize uvažuje o psychologické potřebě každé lidské bytosti být součástí něčeho většího, co nás přesahuje: „Lidské bytosti byly stvořeny, aby se staly součástí něčeho většího, než jsou jejich vlastní životy. Hřích způsobuje, že svůj život zúžíme na velikost našeho života. Kristovu milost dostáváme, aby nás zachránila z klaustrofobních omezení našeho vlastního malého království zaměřeného na sebe a osvobozuje nás pro život zaměřený na věčné cíle a uspokojující potěšení z Božího království.“ (Paul D. Tripp, A Quest for More: Living for Something Bigger Than You. B&B Media Group, [online] https://www.cbn.com/entertainment/books/questformore.aspx?mobile=false&u=1&option=print)

Nic nenaplňuje a neinspiruje člověka víc, než když je součástí díla evangelia, prozřetelně ustanoveného Bohem ke splnění úkolu mnohem většího, než jaký by kdy dokázala jakákoli lidská bytost. Pověření, které jsme obdrželi od Boha (popsané ve Zj 14), je největším úkolem, jaký byl kdy svěřen jeho církvi. Je to upřímná výzva, abychom svůj život dali do služby tomu největšímu úkolu nebes a abychom ukázali světu těsně před Ježíšovým návratem nepochopitelnou Boží lásku.

**Aplikace**

`Jaká je tvá zkušenost se zapojením se do něčeho většího, než jsi ty sám? Jak ti tato zkušenost pomáhá pochopit podstatu dnešního studia? Je úžasné, že nás Stvořitel vesmíru pozval, abychom se spolu s ním podíleli na velkém díle záchrany.`