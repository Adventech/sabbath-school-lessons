---
title:  'Příběh milosti'
date:  11/04/2023
---

> <p></p>
> Budou před ní [šelmou] klekat všichni obyvatelé země, jejichž jména nejsou od stvoření světa zapsána v knize života, v knize toho zabitého Beránka. (Zj 13,8)

> <p></p>
> 18Víte přece, že jste z prázdnoty svého způsobu života, jak jste jej přejali od otců, nebyli vykoupeni pomíjitelnými věcmi, stříbrem nebo zlatem, 19nýbrž převzácnou krví Kristovou. On jako beránek bez vady a bez poskvrny 20byl k tomu předem vyhlédnut před stvořením světa a přišel kvůli vám na konci časů. (1Pt 1,18–20)

**Osobní studium**

Poselství tří andělů je příběhem milosti. Je příběhem Spasitelovy lásky, která je nekonečná – příběhem Ježíše, který nás miluje tak moc, že by raději vydržel to nestrašnější, co si umíme představit, než by jednoho z nás ztratil. Jsou příběhem bezmezné, neproniknutelné, nepochopitelné, nehynoucí, nekonečné a věčné lásky.

Bůh není nikdy zaskočen vývojem událostí. Nezaskočí ho nevyzpytatelná lidská rozhodnutí. Jak jsme již viděli, jeho plán vysvobodit nás z otroctví hříchu nebyl jen dodatečným nápadem či krizovým plánem, kterým by reagoval na hřích a jeho tragické projevy. Strašné následky hříchu Boha nezaskočily.

`Co nás dnešní úvodní verše (Zj 13,8 a 1Pt 1,18–20) učí o plánu spasení?`

Výraz „věčné evangelium“ (Zj 14,6) mluví o minulosti, přítomnosti i budoucnosti. Když Bůh stvořil lidstvo se schopností rozhodovat se, musel předvídat, že se dopustí i nesprávných rozhodnutí. Jakmile mělo jeho stvoření schopnost volby, mělo možnost vzbouřit se proti jeho láskyplnému vedení. Jediným způsobem, jak se dalo takové možnosti předejít, bylo stvořit roboty, kteří by mohli jednat jen podle nějakého neměnného kosmického programu. Věrnost z donucení je však v rozporu s podstatou Boží povahy. Láska vychází ze svobodného rozhodnutí a obsahuje v sobě i možnost odmítnutí. Proto plán spasení vznikl v Boží mysli ještě před vzpourou našich prvních rodičů v Edenu.

„Plán našeho vykoupení nebyl dodatečným řešením, které Bůh vymyslel až po Adamově pádu. Byl zjevením ‚tajemství, které od věčných časů nebylo vysloveno‘ (Ř 16,25). Odhalením zásad, které jsou od věčnosti podstatou Boží vlády.“ (DA 22; TV 10)

„Věčné evangelium“ se netýká jen minulosti a přítomnosti – je základem budoucnosti vycházející z naděje. Mluví o věčném životě s tím, jehož srdce touží po věčnosti s námi.

**Aplikace**

`Přečti si text Ef 1,4. Co znamená, že ještě před „stvořením světa“ jsme byli „vyvoleni“, abychom v Kristu měli spasení? V čem může být pro nás tato pravda povzbuzením?`