---
title:  'Misijní hnutí'
date:  13/04/2023
---

> <p></p>
> A toto evangelium o království bude kázáno po celém světě na svědectví všem národům, a teprve potom přijde konec. (Mt 24,14)

**Osobní studium**

Díky hlubokému studiu Bible první adventisté stále lépe chápali význam poselství tří andělů. Cítili, že Bůh má zprávu, která je šitá na míru pro jejich generaci – naléhavé poselství pro závěrečnou dobu dějin, které musí zvěstovat všem lidem, aby připravili svět na Kristův návrat. Poselství tří andělů motivovalo adventistické misijní hnutí již od jeho začátků.

V roce 1874 generální konference vyslala prvního misionáře adventistů sedmého dne do Evropy. Ellen G. Whiteová nazvala Johna Andrewse „nejschopnějším mužem v našich řadách“. Andrews mluvil nejméně sedmi jazyky, uměl nazpaměť celý Nový zákon a větší část Starého zákona. Byl to vynikající badatel, plodný spisovatel, charismatický řečník a schopný teolog.

`Proč posílat takového člověka na místo, kde bylo jen velmi málo adventistů? Proč posílat „nejschopnějšího muže“ na neprobádané misijní pole? A proč byl on ochoten jít? Jen před několika lety mu tehdy zemřela manželka. Jak to, že byl ochoten opustit rodinu a přátele ve Spojených státech a odplout se svými dvěma dětmi do neznámých zemí, a tím riskovat všechno pro Kristovu věc?`

Důvod byl jen jeden. Věřil, že Ježíš brzy přijde a že poselství o pravdě určené pro poslední dny země se musí dostat do celého světa.

Během uplynulých desetiletí naši nejlepší a nejschopnější členové cestovali po celé zemi, aby hlásali Boží poselství pro čas konce. Byli to lidé nejrůznějších profesí: učitelé, zdravotníci, kazatelé, farmáři, inženýři, tesaři a obchodníci. Někteří byli zaměstnanci církve, ale mnozí byli laici, kteří věřili, že Ježíš brzy přijde.

`Přečti si texty Zj 14,6, Sk 1,8 a Mt 24,14. Jakou společnou myšlenku obsahují?`

Kázání věčného evangelia překračuje zeměpisné hranice. Proniká do nejvzdálenějších míst Země. Oslovuje lidi všech jazyků a kultur. Nakonec ovlivní celý svět. Jak fascinující je vědět, že se naše poselství dostalo do více než 210 z 235 zemí světa uznaných Organizací spojených národů.

**Aplikace**

`Jakou roli bys mohl ty sám sehrát a jak bys mohl co nejlépe pomáhat při šíření poselství tří andělů každé „rase, kmeni, jazyku i národu“?`

---

#### Dodatečné otázky k diskuzi

`Jak rozumíš termínu „misijní hnutí“?`

`Jak se projevovalo misijní zaměření adventistů v počátcích jejich existence?`

`Nepřehnali to, když tvrdili, že Ježíš už přichází? Vždyť ještě nepřišel a ti, kteří o tom kázali, už nežijí. Jak se s tím můžeme čestně a pravdivě vyrovnat?`

`Je podle tebe CASD stále misijním hnutím? Proč?`

`Jak vnímáš svůj sbor – je dostatečně misijně aktivní? Proč?`

`Myslíš, že je správné kázat o tom, že „Ježíš už přichází“? Proč?`

`Jak na tebe působí vědomí, že jsme celosvětová církev?`