---
title:  'Věčné evangelium'
date:  08/04/2023
---

### Texty na tento týden
Zj 14,6–12; 1K 15,1–4; Ř 3,24–26; 1Pt 1,18–20; Mt 28,18–20; Sk 1,8

> <p>Základní verš</p>
> „Tu jsem viděl jiného anděla, jak letí středem nebeské klenby, aby zvěstoval věčné evangelium obyvatelům země, každé rase, kmeni, jazyku i národu.“ (Zj 14,6)

Starověký Izrael obklopovaly národy s polyteistickými náboženskými systémy. Tyto národy uctívaly různá „božstva“ – modly ze dřeva, kamene a jiných přírodních materiálů. Vyznání víry Izraelitů bylo velmi jasné a jednoznačné: „Slyš, Izraeli, Hospodin je náš Bůh, Hospodin jediný“ (Dt 6,4).

V průběhu staletí vyznání Šema Jisra‘el (název modlitby vycházející z hebrejského „Slyš, Izraeli“) připomínalo Židům duchovní nasměrování, které je spojovalo jako lid a které posilovalo jejich odhodlání zachovat si jedinečnou identitu vyznavačů jediného pravého Boha.

Pro adventisty sedmého dne je takovým identifikujícím vyznáním poselství tří andělů ze Zjevení 14. Definuje, kým jsme, a popisuje naše poslání ve světě. Stručně řečeno, naše jedinečná prorocká identita je nastíněna ve Zj 14,6–12 a právě zde pramení naše touha hlásat evangelium celému světu.

Tento týden se začneme podrobně věnovat studiu Zj 14,6–12. Podíváme se na toto poselství z pohledu milosti. Zaměříme se na Boha, který mluví k našim srdcím.

**Osnova lekce**

V rámci studia této lekce se zaměříme především na úvod „poselství tří andělů“, kde je poselství pro závěr dějin představeno jako „věčné evangelium“ (tedy zpráva o velké Boží milosti projevené v Kristu), s nímž mají být seznámeni všichni obyvatelé světa.

- Zj 1,1–3: Zjevení jako kniha evangelia (neděle)

- Zj 14,6: Poselství tří andělů jako poselství evangelia (pondělí, úterý)

- Zj 14,6; Mt 24,14: Pověření přinést evangelium celému světu (středa, čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`