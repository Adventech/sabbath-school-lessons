---
title:  'Kniha naděje naplněná milostí'
date:  09/04/2023
---

> <p></p>
> 1Zjevení, které Bůh dal Ježíši Kristu, aby ukázal svým služebníkům, co se má brzo stát; naznačil to prostřednictvím anděla svému služebníku Janovi. 2Ten dosvědčil Boží slovo a svědectví Ježíše Krista, vše, co viděl. 3Blaze tomu, kdo předčítá slova tohoto proroctví, a blaze těm, kdo slyší a zachovávají, co je tu napsáno, neboť čas je blízko. (Zj 1,1–3)

> <p></p>
> Tu jsem viděl jiného anděla, jak letí středem nebeské klenby, aby zvěstoval věčné evangelium obyvatelům země, každé rase, kmeni, jazyku i národu. (Zj 14,6)

**Osobní studium**

Většina lidí při uvažování o Zjevení Jana, poslední knize Bible, nemyslí na Boží milost. V souvislosti s Božím poselstvím pro čas konce se nám v mysli často vynoří popisy děsivých šelem, nepochopitelných symbolů a zvláštních obrazů. Zatímco některým čtenářům přináší Zjevení ujištění o Boží moci, mnohé děsí k smrti. Je to nešťastné, protože kniha Zjevení je naplněna poselstvím milosti a naděje. To znamená, že i uprostřed hrůzu vzbuzujících zvířat a důrazných varování před očekávaným pronásledováním a těžkými časy nám Bůh opakovaně dává důvody k radosti z jeho spasení.

`Co nám úvodní verše (Zj 1,1–3 a Zj 14,6) říkají nejen o knize Zjevení, ale také o „věčném evangeliu“?`

Hlavní postavou Zjevení Jana je Ježíš Kristus. Najdeme zde poselství pro jeho lid a je zvláště platné pro jeho církev v posledních dnech. Je to milostí naplněné poselství o naději v době konce. V celé knize je Kristus popisován jako zabitý Beránek, a těm, kteří čtou zjevené pravdy, chápou je a jednají podle nich, je zaslíbeno požehnání.

Podle Zj 1,5.6 nás Ježíš „miluje a svou krví nás zprostil hříchů a učinil nás královským kněžstvem Boha, svého Otce“. V Kristu je nám odpuštěno. Jeho milost nám odpouští minulost, posiluje nás v přítomnosti a dává nám naději do budoucnosti. To znamená, že v Kristu jsme osvobozeni od trestu za hřích i od nadvlády hříchu a jednoho dne, brzy, budeme osvobozeni i od přítomnosti hříchu. To je poselství poslední knihy Bible, Zjevení Jana.

Jedná se o velmi naléhavé poselství. Jeho význam je zdůrazněn popisem anděla, který letí středem nebeské klenby a zvěstuje „věčné evangelium“.

Evangelium? Spasení vírou v Krista? Kristova smiřující smrt za nás? Zaslíbení věčného života ne díky našim skutkům, ale díky tomu, co udělal Ježíš Kristus? Ano, to vše zaznívá na samotném začátku poselství tří andělů!

Není proto divu, že jde o poselství naplněné milostí a zaslíbeními, určené pro nás – zlomené a trpící bytosti.

**Aplikace**

`Při studiu Zjevení je snadné podlehnout neodolatelné touze pochopit všechna varování a povahu jednotlivých zvířat a šelem. Je však důležité si uvědomit, že tím nejdůležitějším poselstvím této knihy je něco jiného: Kristova smrt, kterou se za nás obětoval.`

---

#### Dodatečné otázky k diskuzi

`Pro mnohé lidi je Zjevení kniha o strachu. Co bys jim poradil?`

`Bůh zjevuje budoucnost. Proč je dobré ji alespoň v obrysech znát?`

`Jakou roli hraje v proroctvích poselství o milosti?`

`Zjevení hned v úvodu slibuje těm, kdo ho budou předčítat, naslouchat mu a také se podle něho řídit, že jim bude „blaze“. Jak tomu rozumíš?`

`Autor lekce píše, že Zjevení je „milostí naplněné poselství o naději v době konce“. Co si o tom myslíš?`

`Pomáhá ti poselství knihy Zjevení řešit tvou hříšnou minulost? Jak?`