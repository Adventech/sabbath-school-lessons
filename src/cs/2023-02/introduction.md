### Úvod

#### Poselství tří andělů

15\. října 1844, týden před „velkým zklamáním“, se ve zbožné luteránské rodině v Německu narodil chlapec. Jmenoval se Friedrich Nietzsche a stal se jedním z nejvlivnějších ateistů moderní doby. Nie­tzsche byl přesvědčen, že křesťanský Bůh na Západě umírá, kritizoval pokračující morální vliv křesťanství a posmíval se mu jako „morálce otroků“, morálce slabých, kteří ve snaze ochránit se před silnějšími vymysleli tak hloupá pravidla jako například „Milujte své nepřátele“. Nietzsche to vnímal tak, že v moderní době člověk potřebuje překonat zastaralé představy o tom, co je „dobré, a co špatné“. Ve své slavné knize Tak pravil Zarathustra říká Nietzche: „Rozrazte, vy poznávající, rozrazte mi staré desky!“ (Friedrich Nietzsche, Tak pravil Zarathustra [online]. http://web2.mlp.cz/koweb/00/03/40/49/81/tak_pravil_zarathustra.pdf. s.196) (Měl tím na mysli Desatero.)

Rok 1844 byl významný i pro Karla Marxe, zakladatele komunismu. Napsal Ekonomicko-filosofické rukopisy z roku 1844, které poprvé vyšly až v roce 1932 (částečně v roce 1927 v Sovětském svazu). Rukopisy ukazují raný vývoj Marxovy ideologie, ve které obhajoval materialistickou realitu. Ta měla procházet různými ekonomickými stadii, až se dělníci světa sjednotí, svrhnou své kapitalistické utlačovatele a vytvoří na Zemi utopii.

Rok 1844 byl důležitý také pro Charlese Darwina. Ten roku 1844 napsal Esej obsahující jedno z prvních vyjádření jeho evoluční teorie, i když tehdy nebylo zveřejněno. Teprve v roce 1859 v publikaci O původu druhů Darwin oficiálně představil svůj názor, že veškerý život na zemi pochází ze společného předka a vznikl výlučně přirozenými (přírodními) a náhodnými procesy.

Rok 1844 byl však významný i něčím jiným. V roce 1844 se naplnilo proroctví Da 8,14 o 2 300 večerech a jitrech. Ve stejném roce se na pozadí toho, co známe jako „velké zklamání“, začala formovat skupina věřících, která se později rozvinula do celosvětového hnutí. Hlavní poselství tohoto hnutí zavrhlo podstatu ideologií vycházejících z děl Marxe, Nietzscheho i Darwina.

V protikladu k Marxovi hlásalo hnutí adventistů sedmého dne, že ne materialistický tok dějin, ale velký spor mezi Kristem a satanem je nejlepším vysvětlením světových dějin. A ty skončí nikoli člověkem vytvořenou komunistickou utopií, ale nadpřirozeným ustanovením věčného Božího království.

V protikladu k Darwinovi učili adventisté sedmého dne, že život nevznikl přirozeným a náhodným procesem nevyzpytatelných mutací a přírodního výběru, ale jednáním Boha Stvořitele, který za šest dní stvořil život na Zemi a odpočinul v sedmý den.

A v protikladu k Nietzschovi hnutí adventistů sedmého dne hlásalo nejen to, že Bůh existuje, ale že jeho univerzální morální kodex – Desatero – zůstává Božím standardem pro soud v závěru dějin a je závazný pro celé lidstvo.

Je náhoda, že všechny tyto události se odehrály v roce 1844? Nezdá se...

Marx, Nietzsche a Darwin – tři vlivné osobnosti, jejichž dílo způsobilo lidstvu nenapravitelné škody. Ale uprostřed všech politováníhodných omylů a destruktivních ideologií Bůh nenechal svět bez svědectví o své pravdě. Povolal hnutí, které se časem stalo Církví adventistů sedmého dne. Je to církev, která ohlašujte světu Boží pravdu pro čas konce – poselství tří andělů. Jde o poselství, které ve své podstatě vyvrací omyly a mylné představy propagované třemi muži, o nichž jsme psali a kteří se tak velmi spletli.

Poselství tří andělů dalo směr Církvi adventistů sedmého dne. Jeho základem je čisté a prosté evangelium, představené v kontextu „přítomné pravdy“ (2Pt 1,12).

A právě studiu poselství tří andělů se budeme věnovat toto čtvrtletí.

_Mark Finley je evangelista známý v mnoha zemích světa. V letech 2005–2010 byl místopředsedou Generální konference CASD. Po odchodu do důchodu se stal asistentem předsedy Generální konference._