---
title:  'Bojte se Boha'
date:  16/04/2023
---

> <p></p>
> Volal mocným hlasem: „Bojte se Boha a vzdejte mu čest, neboť nastala hodina jeho soudu; poklekněte před tím, kdo učinil nebe, zemi, moře i prameny vod.“ (Zj 14,7)

**Osobní studium**

Kniha Zjevení má oslovit naši generaci, aby byli lidé připraveni na Ježíšův brzký návrat a aby se s ním sjednotili při hlásání jeho poselství o posledních událostech světa. Zjevení ukazuje Boží plány a odhaluje plány satana. Představuje poslední Boží výzvu, jeho naléhavé a věčné poselství pro celé lidstvo.

`Uvažuj o naléhavé výzvě apoštola Jana týkající se konce času ve Zj 14,7. (Viz také Gn 22,12; Ž 89,7; Př 2,5; Kaz 12,13.14 a Ef 5,21.) Jaké konkrétní pokyny zaznívají v tomto textu?`

Řecké sloveso popisující prožívání strachu ve Zj 14,7 je phobeó. Používá se zde ne ve smyslu strachu z Boha, ale ve smyslu úcty, bázně a respektu. Vyjadřuje myšlenku absolutní věrnosti Bohu a úplného předání se jeho vůli. Je to postoj mysli, který je zaměřen na Boha, ne na vlastní já. Je to opak Luciferova postoje vyjádřeného u Izajáše 14,13.14: „A v srdci sis říkal: ‚Vystoupím na nebesa, vyvýším svůj trůn nad Boží hvězdy, zasednu na Hoře setkávání na nejzazším Severu. Vystoupím na posvátná návrší oblaků, s Nejvyšším se budu měřit.‘“

Podstata velkého sporu se týká podřízení se Bohu. Lucifer byl sobecký a odmítal se podvolit jakékoli autoritě, kromě své vlastní. Namísto toho, aby se podřídil Bohu na trůnu, chtěl sám vládnout z trůnu. Zjednodušeně řečeno, bát se Boha znamená postavit ho na první místo v našem myšlení. Znamená to zříci se sobectví a pýchy. Znamená to žít svůj život pro něj.

„Bojte se Boha...“ je mimořádně důležitá výzva, jedná se o první slova zaznívající z úst prvního ze tří andělů.

Musíme dávat pozor.

**Aplikace**

`Jaká je tvá zkušenost s bázní před Bohem? Jak bys někomu pozitivním způsobem vysvětlil, proč je důležité a přínosné „bát se Boha“?`

---

#### Dodatečné otázky k diskuzi

`K jakému „strachu z Boha“ vybízí dnešní biblický text?`

`Jaký pocit prožíváš, když si uvědomíš, že tvůj nebeský Otec je Stvořitelem celého vesmíru?`

`K čemu vedl nedostatek respektu před Stvořitelem u Lucifera?`

`Jaký vliv má tento „respekt“ před Stvořitelem na tvůj život a tvou víru?`

`Proč „strach z Boha“ u věřících vede k radostnému oslavování Boha?`

`V jakých chvílích cítíš ten správný respekt nejsilněji? Proč?`