---
title:  Misijní příběh
date:   21/04/2023
---

#### Modlitba za nové přátele

_Dmitry Bagal_

Elena Bagalová se v německém Kochelu cítila osamělá. Narodila se na Sibiři, po příjezdu její rodiny nikoho neznala a její němčina byla slabá. S přibývajícími dny se jí stýskalo po životě v Rusku. Jednoho dne k Pánu volala s prosbou o novou kamarádku. Modlila se: "Opravdu potřebuji přítelkyni, se kterou bych mohla trávit čas".

Netušila, že není jedinou rusky mluvící matkou, která se modlí za kamarádku. Sněžana se do města přistěhovala o rok dříve v těžkých rodinných poměrech. Ve stejný den, kdy se Elena modlila za kamarádku, Sněžana volala k Bohu: "Pane, už nemám sílu! Jak mám žít dál? Pomoz mi potkat někoho, s kým bych se mohla podělit o své těžkosti."

Sněžana měla dvě děti ve věku 7 a 9 let, ale na dětské hřiště chodili jen zřídka. Toho dne však na hřiště šli.

Elena, která se právě modlila za kamarádku, vzala na stejné hřiště svou holčičku. Pozdravila Sněžanu německy, ale brzy zjistila, že obě mluví rusky. Nemohla tomu uvěřit! Myslela si, že matka s dětmi jsou turisté, ale ukázalo se, že žijí ve městě a hledají nové kamarády. Jejich rodiny se staly blízkými přáteli. "Bůh zařídil, abych tě potkala, abych měla kamarádku," řekla nedávno Sněžana Eleně. Elena posílá Sněžaně povzbudivé písně a povzbuzující kázání. Modlí se, aby Sněžana souhlasila se studiem Bible.

Po setkání se Elena dál modlila za nové přátele. Jednoho dne potkala Natašu, rusky mluvící ženu, která potřebovala povzbuzení. Z žen se staly kamarádky a dnes Elena pravidelně posílá Nataši biblické zaslíbení.

Elena se stále modlila za nové přátele. Při nakupování se setkala s Irinou, další rusky mluvící ženou, a pozvala ji domů na návštěvu. Obě ženy se nyní setkávají každý druhý týden. Někdy Elena Irinu masíruje a pokaždé se u toho modlí. Při poslední masáži se poprvé modlila Irina. Elena se dozvěděla, že Irina před přestěhováním do Kochelu občas navštěvovala sbor adventistů. "Boží cesty jsou úžasné!", řekla Elena.

Modlí se za to, aby s ní Irina chtěla studovat Bibli a aby u ní doma mohla založit malou skupinku pro rusky mluvící. Mezitím se stále modlí za nové přátele. Modlíte se za nové přátele i vy?
