---
title:  'Ti, kteří zvítězili'
date:  20/04/2023
---

> <p></p>
> 14Protože máme mocného velekněze, který vstoupil až před Boží tvář, Ježíše, Syna Božího, držme se toho, co vyznáváme. 15Nemáme přece velekněze, který není schopen mít soucit s našimi slabostmi; vždyť na sobě zakusil všechna pokušení jako my, ale nedopustil se hříchu. 16Přistupme tedy směle k trůnu milosti, abychom došli milosrdenství a nalezli milost a pomoc v pravý čas. (Žd 4,14–16)

> <p></p>
> Proto přináší dokonalé spasení těm, kdo skrze něho přistupují k Bohu; je stále živ a přimlouvá se za ně. (Žd 7,25)

**Osobní studium**

„Zde je vytrvalost svatých, kteří zachovávají Boží přikázání a Ježíšovu víru“ (Zj 14,12; ČSP). Toto je zobrazení věrného Božího lidu v posledních dnech. Avšak jediný způsob, jak může někdo žít podle Božích přikázání – tehdy nebo nyní – je prostřednictvím Ježíšovy víry. Všimněme si, že náš text neříká „vírou v Ježíše“, ačkoli to je mimořádně důležité. Výraz „Ježíšova víra“ vyjadřuje něco víc. Je to kvalita víry, která Kristu umožnila zvítězit nad nejzuřivějšími satanovými pokušeními. Víra je dar, který dostává každý věřící. Když opravdu žijeme víru, kterou nám do srdce vkládá Duch svatý, tato víra roste. Vítězíme ne silou vlastní vůle, ale mocí živého Krista, který v nás působí. Vítězíme ne proto, jací jsme my, ale proto, jaký je on.

Můžeme zvítězit, protože Ježíš zvítězil. Můžeme žít vítězným životem, protože on je Vítěz nad smrtí a nad hříchem. Můžeme zvítězit nad pokušením, protože on již nad pokušením zvítězil.

`Jak podle úvodních veršů (Žd 4,14–16 a Žd 7,25) můžeme žít život, pro který platí „bát se Boha“ a „vzdávat mu čest“?`

Ježíš, Boží Syn, překonal úskoky ďábla. Čelil pokušením naplněn důvěrou v Boží zaslíbení, svou vůli podřídil vůli svého Otce a spoléhal se na jeho moc. Pokud důvěřujeme Kristu, hledíme-li na něho a věříme mu, můžeme zvítězit i my. Ježíš je naše všechno ve všem a poselství každého ze tří andělů je právě o něm. Poselstvím Zjevení je vítězství, nikoli porážka. Mluví o lidech, kteří jeho milostí a jeho mocí vítězí.

Slovo „zvítězit“ se v různých formách nachází v knize Zjevení vícekrát. Ve vidění sedmi církví představujících křesťanskou církev od prvního století až po současnost jsou v každé generaci věřící, kteří, jak říká Jan, „zvítězili“. V době konce ten, kdo „zvítězí“, dostane všechno (Zj 21,7). Toto není zákonictví. Je to vítězství prostřednictvím Ježíše Krista, jehož dokonalý život v dokonalé spravedlnosti – a jedině to – dává věřícím zaslíbení věčného života. Je to prožívaná víra. Je to přeměňující, život měnící, zázračná milost v životě věřícího.

**Aplikace**

`Nad čím bys chtěl ve svém životě zvítězit? Jak můžeme změnit svou touhu v činy? Jaké praktické kroky můžeš udělat, abys patřil mezi ty, co „zvítězí“?`

---

#### Dodatečné otázky k diskuzi

`Už jsi někdy v něčem zvítězil? Co jsi v té chvíli prožíval a cítil?`

`Myslíš, že patříš mezi vítěze, o kterých se píše v Bibli? Proč?`

`Pavel píše, že můžeme směle přistoupit „k trůnu milosti“. O co jde?`

`Proč je tak důležité vědět, kdo je naším „veleknězem“?`

`Pavel píše, že Ježíš „zakusil všechna pokušení jako my“. Jak ti to pomáhá, když zrovna bojuješ s pokušením?`

`Jaký vliv má na naši šanci zůstat mezi vítězi vytrvalost?`

`Co podle Zjevení obdrží ti, kteří zvítězí?`

`Těšíš se na ten okamžik, až proběhneš cílem? Proč?`