---
title:  'Vzdávejme Bohu čest'
date:  19/04/2023
---

> <p></p>
> 1Vybízím vás tedy, bratři, skrze milosrdenství Boží, abyste vydali svá těla v oběť živou, svatou a příjemnou Bohu; to je vaše rozumná služba Bohu. 2A nepřipodobňujte se tomuto věku, nýbrž proměňujte se obnovou své mysli, abyste mohli zkoumat, co je Boží vůle, co je dobré, přijatelné a dokonalé.. (Ř 12,1.2; ČSP)

**Osobní studium**

Při studiu použití slovního spojení „vzdát Bohu čest“ (ČEP) nebo „slávu“ (ČSP) (Zj 14,7) zjistíme ve Starém zákoně zajímavou skutečnost. Poměrně často se objevuje v kontextu Božího soudu (Joz 7,19; 1S 6,5; Jr 13,15.16; Mal 2,2), podobně jako v poselství prvního anděla (Zj 14,7). Tuto myšlenku najdeme i ve Zj 19,1.2: „Potom jsem slyšel mocný hlas jakoby obrovského zástupu na nebi: „Haleluja! Spasení, sláva i moc patří Bohu našemu, protože pravé a spravedlivé jsou jeho soudy!“

**Prostuduj si následující texty. Co říkají o způsobu, jakým můžeme slavit Boha?**

`1K 3,16.17`

`1K 6,19.20`

`1K 10,31`

Podle apoštola Pavla jsou naše těla svatyní, příbytkem Ducha svatého, chrámem posvěceným Boží přítomností. Písmo nás jasně vyzývá, abychom slavili Boha vším, čím jsme. Když je Bůh středem našeho života, naší jedinou touhou je vzdát mu slávu. Ať už tím, jak se chováme k druhým lidem, jaké s nimi pěstujeme vztahy, jak jednáme a vystupujeme, nebo co jíme a jak se oblékáme. Bohu vzdáváme slávu, jestliže světu odhalujeme charakter Boží lásky tím, že se snažíme plnit jeho vůli. To je ještě důležitější ve světle předadventního soudu.

`Přečti si znovu úvodní verš Ř 12,1.2 (ČSP). Jakou výzvu adresuje Pavel věřícím a jak se projevuje v našem životě?`

Nový zákon používá pro označení „těla“ v této pasáži řecké slovo somata, což bychom měli chápat jako souhrn toho, kým jsme – tělo, mysl a emoce. Phillipsův překlad Bible do angličtiny překládá výraz „rozumná služba“ jako „akt inteligentního uctívání“. Jinými slovy, právě to, když se „bojíme Boha“ a „oslavujeme ho“ vším, co děláme, a odevzdáme mu svou mysl, tělo i emoce, je to „akt moudrého, promyšleného a rozumného uctívání“. A ve světle Božího soudu je opravdu moudré dbát na to, ať posloucháme Boha.

**Aplikace**

`Zamysli se nad tím, co děláš se svým „tělem“. Co můžeš udělat, aby ses ujistil, že jím skutečně slavíš Boha?`

---

#### Dodatečné otázky k diskuzi

`K čemu nás Pavel vybízí? Jak se můžeme stát „živou ... obětí“?`

`Může být naše služba Bohu i nerozumná? Kdy a jak se to stává?`

`Co můžeme udělat pro to, aby se naše mysl obnovovala a získávala stále lepší a lepší schopnost poznat, co je „dobré, přijatelné a dokonalé“?`

`Jsme-li Božím chrámem, co vše se může stát oslavou Boha?`

`Jaký rozměr dávají tyto texty našemu vztahu k „životnímu stylu“?`

`Pokud chceme vzdávat čest Bohu, jaký vztah bychom měli zaujmout k tomu, co ubližuje našemu zdraví a co má vliv na naši střídmost a střízlivost?`

`Jak rozumíš termínu „akt inteligentního uctívání“?`