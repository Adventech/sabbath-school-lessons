---
title:  'Zaměřme svůj život na Boha'
date:  18/04/2023
---

> <p></p>
> Hledejte především jeho království a spravedlnost, a všechno ostatní vám bude přidáno. (Mt 6,33)

> <p></p>
> 1Protože jste byli vzkříšeni s Kristem, hledejte to, co je nad vámi, kde Kristus sedí na pravici Boží. 2K tomu směřujte, a ne k pozemským věcem. (Ko 3,1.2)

> <p></p>
> 1Proto i my, obklopeni takovým zástupem svědků, odhoďme všecku přítěž i hřích, který se nás tak snadno přichytí, a vytrvejme v běhu, jak je nám uloženo, 2s pohledem upřeným na Ježíše, který vede naši víru od počátku až do cíle. Místo radosti, která se mu nabízela, podstoupil kříž, nedbaje na potupu; proto usedl po pravici Božího trůnu. (Žd 12,1.2)

**Osobní studium**

V době rozmachu konzumního života, kdy se světské hodnoty dostaly do středu zájmu lidí, nás nebesa vyzývají, abychom se odvrátili od tyranie vlastního sobectví a otroctví naší důležitosti a postavili do středu našeho života Boha. Pro některé lidi se celý svět točí jen kolem majetku a peněz. Jiné láká rozkoš nebo moc. Další se soustřeďují na sport, hudbu nebo zábavu. Poselství Zjevení je jasnou výzvou, abychom se báli Boha, respektovali ho a s úctou mu dali to nejdůležitější místo v našem životě.

**Co tyto pasáže říkají o tom, že Bůh je skutečným centrem našeho života?**

`Mt 6,33`

`Ko 3,1.2`

`Žd 12,1.2`

Hlavním problémem závěrečného pozemského konfliktu je boj o mysl člověka, o opravdovou věrnost a podřízení se Boží vůli a moci.

V posledním boji velkého sporu mezi dobrem a zlem jde o to, co bude ovládat naše myšlenky. Apoštol Pavel nás napomíná: „Nechť je mezi vámi takové smýšlení jako v Kristu Ježíši“ (Fp 2,5). Mysl je „řídicím centrem“ naší existence. Z ní pramení naše činy. Slovo „nechť“ v tomto kontextu poukazuje na to, že si máme sami vybrat, co bude ovládat náš život. Mluví o dobrovolném rozhodnutí, činu vůle. Volba mít Kristovu mysl je volbou, která umožňuje Ježíši, aby formoval naše myšlení tím, že naši mysl naplní hodnotami věčnosti. Naše činy odhalují, na co se zaměřuje naše uvažování. Bát se Boha znamená postavit ho v našem životě na nejdůležitější místo.

Uvažuj, co můžeme udělat pro ovládání vlastních myšlenek, když si uvědomíme, že záleží i na nás. Problém je často v tom, že pokud se nesnažíme vědomě zaměřovat své uvažování správným směrem, naši mysl naplní to, co je „pozemské“. Naše hříšné uvažování bude přirozeně inklinovat k hodnotám, které uznává tento svět. Proto se musíme, jak řekl Pavel, vědomě a záměrně rozhodnout využít posvátného daru svobodné vůle a myslet na to, co je „nebeské“.

**Aplikace**

`„Konečně, bratří, přemýšlejte o všem, co je pravdivé, čestné, spravedlivé, čisté, cokoli je hodné lásky, co má dobrou pověst, co se považuje za ctnost a co sklízí pochvalu“ (Fp 4,8). Jak se můžeš naučit jednat podle Pavlovy výzvy?`