---
title:  'Bojte se Boha a vzdejte mu čest'
date:  15/04/2023
---

### Texty na tento týden
Zj 14; Gn 22,12; Kaz 12,13.14; Ko 3,1.2; Žd 12,1.2; 1K 3,16.17

> <p>Základní verš</p>
> „Zde se ukáže vytrvalost svatých, kteří zachovávají Boží přikázání a věrnost Ježíši.“ (Zj 14,12)

Dánský filozof a spisovatel Søren Kierkegaard vyprávěl podobenství o době konce. V zákulisí velkého divadla vypukne požár. Klaun, který vystupuje v představení, vyjde varovat diváky: „Utečte, budova je v plamenech!“ Publikum má pocit, že jde jen o povedený vtip, součást představení. Proto na klaunovu výzvu reagují smíchem a potleskem. Ten opakovaně křičí: „Utečte! Běžte pryč!“ Ale čím více křičí, tím větší potlesk zaznívá. Kierkegaard byl přesvědčen, že takhle nějak se bude odehrávat konec světa – a to navíc za obecného potlesku mudrlantů, kteří jsou přesvědčeni, že jde o vtip.

Konec světa a události, které mu budou předcházet, nejsou, jak víme, v žádném případě vtipnou záležitostí. Svět čelí nejvážnější krizi od potopy. Petr použil příběh o potopě jako symbol konce a varoval, že tak jako starý svět zanikl zatopený vodou, na konci časů „nebesa s rachotem zaniknou, vesmír se žárem roztaví a země se všemi lidskými činy bude postavena před soud“ (2Pt 3,10). My jsme před tím, co přijde, byli varováni a tak na to musíme být připraveni.

**Osnova lekce**

Hlavním tématem této lekce jsou první slova výzvy prvního anděla: „Bojte se Boha a vzdejte mu čest!“ Zaměříme se na to, co v biblickém kontextu znamená „bát se“ Boha a jak vypadá život k jeho slávě.

- Zj 14,7: „Bojte se Boha!“

  - Zj 14,7: „Bojte se Boha“ – výzva dát Boha na první místo (neděle, úterý)

  - Zj 14,7; Dt 6,1.2: „Bojte se Boha“ – výzva poslouchat Boha (pondělí)

- Zj 14,7; Ř 12,1.2: „Vzdejte mu čest!“ (středa)

- Žd 4,14–16 a Žd 7,25: Život v bázni a oslavě Pána (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Nad čím jste přemýšleli po přečtení nadpisu této lekce? Proč právě o tom?`

`Bojíte se Boha? Jak se to projevuje?`

`O jakém strachu z Boha hovoří Zjevení 14,7?`

`Proč bychom si měli vždy uvědomovat, kdo je to Bůh?`

`Proč je v životě věřícího tak důležitá vytrvalost a věrnost?`

`Daří se ti zachovávat Boží přikázání? Proč?`

`Jak rozumíš termínu „věrnost Ježíši“? Jsi věrný Ježíši?`
