---
title:  'Nebeský soud'
date:  04/04/2023
---

> <p></p>
> 9Viděl jsem, že byly postaveny stolce a že usedl Věkovitý. Jeho oblek byl bílý jako sníh, vlasy jeho hlavy jako čistá vlna, jeho stolec – plameny ohně, jeho kola – hořící oheň. 10Řeka ohnivá proudila a vycházela od něho, tisíce tisíců sloužily jemu a desetitisíce desetitisíců stály před ním. Zasedl soud a byly otevřeny knihy. [...] 13Viděl jsem v nočním vidění, hle, s nebeskými oblaky přicházel jakoby Syn člověka; došel až k Věkovitému, přivedli ho k němu. 14A byla mu dána vladařská moc, sláva a království, aby ho uctívali všichni lidé různých národností a jazyků. Jeho vladařská moc je moc věčná, která nepomine, a jeho království nebude zničeno.“ (Da 7,9.10.13.14)

**Osobní studium**

`Porovnej verše Zj 14,14 a Sk 1,9–11. V čem jsou tyto texty podobné?`

Jan říká: „A viděl jsem, hle, bílý oblak, a na oblaku sedí někdo jako Syn člověka...“ (Zj 14,14). Když Ježíš vystoupil do nebe, Lukáš ve Sk 1,9 zaznamenává, že učedníci stáli a hleděli do nebe. Ježíš „byl před jejich zraky vzat vzhůru a oblak jim ho zastřel“. Ježíš vystoupil v oblaku andělů a vrátí se s oblakem andělů. Andělé pak řekli ohromeným učedníkům: „Tento Ježíš, který byl od vás vzat do nebe, znovu přijde právě tak, jak jste ho viděli odcházet“ (Sk 1,11). V této pasáži nacházíme důležitou pravdu. „Tento Ježíš“, „Syn člověka“, tedy ten, kdo chodil po prašných uličkách Nazareta, sloužil v přeplněných ulicích Jeruzaléma, uzdravoval nemocné ve vesnicích Judska a kázal na travnatých svazích Galileje, přijde znovu.

O Synu člověka se mluví i v souvislosti se scénou soudu v 7. kapitole knihy Daniel.

`Proč podle úvodního textu Daniel nazývá Ježíše „Synem člověka“ v souvislosti s tak závažným tématem, jako je soud (Da 7,9.10.13.14)? Co nás může povzbudit, jestliže víme, že tento „Syn člověka“ je tak důležitou postavou soudu?`

V textu Da 7,9.10 prorok vidí zasedání nebeského dvora, kde jsou kolem trůnu shromážděny desetitisíce desetitisíců nebeských bytostí. Zasedl soud a knihy – nebeské záznamy našich životů – byly otevřeny před celým vesmírem. V Da 7,13.14 Syn člověka přicházel k „Věkovitému“, k Otci, a přijímá vladařskou moc, slávu a království. Soud před celým vesmírem odhaluje, že Otec, Syn a Duch svatý udělali úplně všechno, aby lidstvo zachránili. Tento soud ospravedlňuje nejen svaté, ale také Boží charakter z falešných nařčení satana (viz Jb 1–2; Ž 51,3–6).

**Aplikace**

`Celý náš život je pod Božím drobnohledem. Co je naší jedinou nadějí? (Viz Ř 8,1.)`

---

#### Dodatečné otázky k diskuzi

`Jakou roli hraje na Božím soudu „Věkovitý“?`

`Proč jsou na soudu i „tisíce tisíců a desetitisíce desetitisíců?`

`Co vede na tento soud „Syna člověka“? Jaký úkol na něm bude mít?`

`Koho má nebeský soud ospravedlnit před celým vesmírem?`

`Proč potřebuje „ospravedlnit“ i spravedlivý Bůh?`

`Věříš tomu, že je Ježíšova „vladařská moc věčná“? Proč je to důležité?`