---
title:  'Rozhodnutí o věčnosti'
date:  02/04/2023
---

> <p></p>
> A toto evangelium o království bude kázáno po celém světě na svědectví všem národům, a teprve potom přijde konec. (Mt 24,14)

> <p></p>
> Tu jsem viděl jiného anděla, jak letí středem nebeské klenby, aby zvěstoval věčné evangelium obyvatelům země, každé rase, kmeni, jazyku i národu. (Zj 14,6)

**Osobní studium**

Zjevení 14 je posledním Ježíšovým poselstvím o milosrdenství padlému a vzdorovitému světu, který je již asi šest tisíc let ponořen do hříchu a zla. Přijde den, kdy každá lidská bytost na planetě Zemi učiní své konečné, neodvolatelné rozhodnutí, ať už pro Ježíše, nebo proti němu. Poselství Zjevení o Kristově spravedlnosti, která nás osvobozuje od odsouzení za hřích a také z otroctví hříchu v našich životech, bude stále znovu zaznívat po celé zemi.

Jaký slib o celosvětovém šíření evangelia těsně před svým návratem dal Ježíš svým učedníkům? Porovnej úvodní verše (Mt 24,14 a Zj 14,6).

Ježíšův slib, že „toto evangelium o království bude kázáno po celém světě“ (Mt 24,14), nachází své konečné naplnění v Kristově poselství pro poslední dny. Zjevení 14,6 říká, že evangelium zaznívá „každé rase, kmeni, jazyku i národu“.

Třikrát ve Zjevení 22. kapitole Ježíš říká, že přijde brzo (ČEP; ČSP), rychle (BK); (Zj 22,7.12.20). V kontextu svého brzkého návratu náš Pán dodává: „Kdo křivdí, ať křivdí dál, kdo je pošpiněn, ať zůstane ve špíně – kdo je spravedlivý, ať zůstane spravedlivý, kdo je svatý, ať setrvá ve svatosti“ (Zj 22,11). Zjevení směřuje ke slavnému vyvrcholení, kdy každý člověk učiní rozhodnutí – pro Krista, nebo proti němu.

Každý den si i prostřednictvím rozhodnutí v „maličkostech“ volíme, na které straně stojíme. Není pravděpodobné, že někdo, kdo ve svém životě činí neustále nesprávná rozhodnutí, se najednou v poslední krizi postaví na stranu Ježíše, zvláště když bude proti němu stát moc celého nepřátelského světa. Nyní, dnes a každý den se musíme rozhodnout pro věrnost Kristu a jeho přikázáním. „V tom je totiž láska k Bohu, že zachováváme jeho přikázání; a jeho přikázání nejsou těžká“ (1J 5,3). Jak napsala Ellen G. Whiteová: „Ježíš při svém příchodu nemění charakter člověka. Dílo proměny se musí uskutečnit nyní. Náš každodenní život určuje, jaký bude náš osud.“ (LDE 295)

**Aplikace**

`Jak Bůh formuje náš charakter? Jaké prostředky používá, abychom rostli v milosti? Co můžeš udělat, abys Duchu svatému umožnil měnit tě, abys lépe odrážel Ježíšův charakter?`