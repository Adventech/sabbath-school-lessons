---
title:  'Každé semeno přináší úrodu'
date:  06/04/2023
---

> <p></p>
> 17A další anděl vyšel z nebeského chrámu a také on měl ostrý srp. 18A jiný anděl vyšel od oltáře a ten měl moc nad ohněm. Zavolal mocným hlasem na toho, který měl ostrý srp: „Pošli svůj ostrý srp a skliď hrozny na vinicích země, neboť víno dozrálo.“ 19Tu hodil ten anděl svůj srp na zem a sklidil víno země a uvrhl je do velikého lisu Božího hněvu. 20A v lisu za městem byly hrozny stlačeny a vytékající krev dosahovala až po uzdy koní na vzdálenost sto šedesát mil. (Zj 14,17–20)

**Osobní studium**

Ve Zjevení 14 se mluví o dvou sklizních – žni a vinobraní. Žeň obilí představuje spravedlivé a sklizeň hroznů ve vinici představuje nespravedlivé a ztracené. Obě události už jsou zcela zralé a připravené ke sklizni.

`Přečti si Zj 14,17–20. Jak rozumíš výrazu „veliký lis Božího hněvu“? Viz také texty Zj 14,10; 15,1 a 16,1.`

„A jiný anděl vyšel od oltáře...“ (Zj 14,18). Vidíme anděla, který má moc nad ohněm Božího soudu. Víno dozrálo. Hřích se rozšířil až k mezím. Vzpoura překročila hranici Božího milosrdenství. Zlo a hřích všechno zničily, a nyní, před koncem, naplno projeví svou zkaženost. Milující Bůh udělal vše pro naši záchranu, včetně toho, že se obětoval na kříži. „Toho, který nepoznal hřích, kvůli nám ztotožnil s hříchem, abychom v něm dosáhli Boží spravedlnosti“ (2K 5,21; viz také Ga 3,13).

Co víc mohl Bůh udělat než se sám obětovat na kříži? Pro vykoupení těch, kteří opakovaně odmítali Ducha svatého, už Bůh nemohl udělat nic víc.

Ve Zjevení 14 zaznívá naléhavé prorocké poselství. Všechno dozrálo, celá úroda je před sklizní. Zrno i hrozny už jsou úplně zralé. Celý vesmír vidí, že Boží lid ukazuje před celým vesmírem Ježíšův obraz milosti, soucitu, milosrdenství a lásky. Děti toho zlého naopak odhalují chamtivost, žádostivost, sobectví a nenávist. Jedna skupina zjevuje Ježíšův charakter, druhá charakter satana.

Vesmír uvidí v Božím lidu takové zjevení spravedlnosti, jaké nebylo vidět nikdy dřív. Kromě Kristovy spravedlnosti zjevené v jeho lidu uvidí vesmír i výsledky vzpoury proti Bohu.

Všichni lidé i andělé budou moci vidět a pochopit následky bezbožnosti, zla, hříchu a nezákonnosti. Před všemi živými bytostmi se naplno ukáže kontrast mezi dobrem a zlem, právem a nepravostí, poslušností a neposlušností.

**Aplikace**

`Jak se může člověk naučit rozlišovat mezi dobrem a zlem, spravedlností a nespravedlností? Proč je důležité, abychom jako lidé tuto schopnost měli? (Viz Žd 5,14.)`

---

#### Dodatečné otázky k diskuzi

`O jaké žni se hovoří v úvodním textu? Koho představuje víno?`

`V čem se liší tato žeň od sklízení obilí? Proč tuto úrodu nesklízí Ježíš?`

`Anděl hází srp na víno. Jaký pocit v tobě tento obraz probouzí?`

`Kam přijde obilí a kam hrozny? Proč?`

`Věříš tomu, že Boží milosrdenství má své hranice? Jaké a proč jsou třeba?`

`Co vesmíru ukazuje Boží lid? Proč zjevuje Ježíšův charakter?`

`Proč je třeba, aby každá bytost ve vesmíru pochopila následky hříchu a zla?`