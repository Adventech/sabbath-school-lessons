---
title:  'Rozhodující chvíle'
date:  01/04/2023
---

### Texty na tento týden
Mt 24,14; Zj 14,14–20; Mt 16,27; Sk 1,9–11; Mk 4,26–29; Zj 16,1

> <p>Základní verš</p>
> „A viděl jsem, hle, bílý oblak, a na oblaku sedí někdo jako Syn člověka, na hlavě má korunu ze zlata a v ruce ostrý srp. Vtom další anděl vyšel z chrámu a mocným hlasem zavolal na toho, který seděl na oblaku: ‚Pošli svůj srp a začni žeň, protože nastala hodina žně a úroda země dozrála.‘“ (Zj 14,14.15)

Bůh vždy mluvil ke svému lidu a předával mu různá poselství, která pro něj byla v daném čase důležitá. Vzpomeňme na varování před potopou (Gn 6,7), proroctví o prvním příchodu Ježíše (Da 9,24–27), předadventní soud (Da 7,9.10; Da 8,14) nebo poslední události před Kristovým návratem (Zj 12–14). Bůh s námi mluví. V posledních dnech lidských dějin posílá světu a svému lidu mimořádné poselství, které přináší důležité informace pro toto komplikované období. Představuje jej obrazem tří andělů, kteří letí uprostřed nebe a mají pro čas konce naléhavé poselství celému světu.

Poselství tří andělů je posledním Ježíšovým poselstvím milosrdenství, výzvou, která nás vede od důvěry v naši vlastní spravedlnost k důvěře v Ježíšovu spravedlnost, která nás ospravedlní, posvětí a na konci časů oslaví.

Musíme se však rozhodnout pro Krista, odevzdat se mu a poslouchat ho. To, co si volíme dnes, ovlivní naše rozhodnutí v poslední krizi, která je před námi.

Nyní je tedy čas se připravit.

**Osnova lekce**

Druhá lekce nabízí souhrnný pohled na samotný závěr dějin světa před Kristovým návratem, a to ve světle Zj 14. V tomto kontextu ukazuje, proč právě v této době bude tak aktuální výzva k zásadnímu životnímu rozhodnutí, na které straně chce kdo stát.

- Zj 14,6: „Věčné evangelium“ a lidská reakce (neděle)

- Zj 14,14: Příchod „Syna člověka“ a soud (pondělí, úterý)

- Zj 14,15: „Dozrání úrody“ v závěru dějin (středa)

- Zj 14,17–20: Konečná „sklizeň“ (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`