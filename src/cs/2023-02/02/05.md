---
title:  'Vítězná koruna'
date:  05/04/2023
---

> <p></p>
> Vtom další anděl vyšel z chrámu a mocným hlasem zavolal na toho, který seděl na oblaku: „Pošli svůj srp a začni žeň, protože nastala hodina žně a úroda země dozrála.“ (Zj 14,15)

> <p></p>
> 26Dále řekl: „S Božím královstvím je to tak, jako když člověk zaseje semeno do země; 27ať spí či bdí, v noci i ve dne, semeno vzchází a roste, on ani neví jak. 28Země sama od sebe plodí nejprve stéblo, potom klas a nakonec zralé obilí v klasu. 29A když úroda dozraje, hospodář hned pošle srp, protože nastala žeň.“ (Mk 4,26–29)

**Osobní studium**

Jan popisuje Ježíše jako Syna člověka, „na hlavě má korunu ze zlata a v ruce ostrý srp“ (Zj 14,14). Slovo pro „korunu“ je stefanos. Je to vítězná koruna. Když sportovec vyhrál důležitou soutěž, dostal stefanos, korunu (věnec) cti, slávy, vítězství.

Ježíši kdysi nasadili trnovou korunu, která symbolizovala ponížení a pohrdání. Lidé jím opovrhovali a odmítali ho. Nadávali mu, vysmívali se, plivali na něj, bili ho a bičovali. Ale nyní je na jeho hlavě koruna slávy a on přichází znovu, tentokrát už jako Král králů a Pán pánů.

`Uvažuj o úvodních dvou textech (Zj 14,15 a Mk 4,26–29). Jaké podobnosti vidíš mezi těmito verši? O čem mluví oba texty?`

Anděl vychází ze slávy Boží přítomnosti v chrámu a mocným hlasem volá k Ježíši: „začni žeň, protože nastala hodina žně a úroda země dozrála“. Jdi pro své děti a přiveď je domů!

Ježíš v Novém zákoně opakovaně po­užívá ilustrace ze zemědělství. Několikrát používá symboliku dozrávající úrody, aby ilustroval růst semene evangelia v životě svých věrných.

„Klíčení semene představuje začátek duchovního života a růst rostliny je nádherným znázorněním křesťanského růstu. Podobně jako v přírodě je tomu i s působením Boží milosti. Život nemůže být bez růstu. Rostlina buď roste, nebo zahyne. Roste tiše, nepozorovatelně, ale neustále. Stejně se rozvíjí i povaha křesťana. Náš život může být dokonalý na kaž­dém stupni vývoje. Jestliže se v našem životě uskutečňuje Boží záměr, stále se rozvíjíme. Posvěcení je celoživotní dílo. S rozvojem možností se rozšíří naše zkušenosti a porostou naše znalosti.“ (COL 65.66; PM 31)

Dozrálé obilí představuje všechny, kteří jsou proměněni milostí, motivováni láskou a žijí život poslušnosti ke slávě Kristova jména. Jejich srdce jsou sjednocena s Ježíšovým srdcem a jejich jedinou touhou je konat jeho vůli.

**Aplikace**

`Jak rozumíš výroku Ellen G. Whiteové, že „náš život může být dokonalý na každém stupni vývoje“? Co to znamená v souvislosti s uvědomováním si vlastních chyb a nedostatků?`