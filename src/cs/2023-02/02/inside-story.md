---
title:  Misijní příběh
date:   07/04/2023
---

#### 700 bývalých rebelů pokřtěno

_Andrew McChesney_

Filipíny se 52 let zmítaly v konfliktu s povstalci na ostrově Mindoro. Rebelům byla výměnou za mír nabízena půda a peníze, ale zdálo se, že nic nepomáhá. Zdánlivě nekonečný cyklus přepadávání a protiútoků si vyžádal 40.000 mrtvých.

V roce 2017 začalo na ostrově Mindoro vysílat AWR (Světové adventistické rádio) v rámci globální iniciativy církve adventistů sedmého dne známé jako evangelizace TMI. TMI je zkratka pro Total Member Involvement (Úplné zapojení členů), což je program, který povzbuzuje každého člena církve, aby někoho přivedl k Ježíši. AWR si pronajala čas v místních rozhlasových stanicích a místní členové církve se zapojili tím, že vedli biblická studia a zvali sousedy na evangelizační setkání. Na těchto setkáních bylo pokřtěno okolo 1.400 lidí a vysílání pokračovalo.

V roce 2019 začali AWR poslouchat povstalci, kteří se skrývali v bujných zelených horách na ostrově Mindoro. Když v roce 2020 světem proběhla vlna COVIDu-19, řada z nich se rozhodla odevzdat život Ježíši.

Vůdce rebelů Ka Martin nechápal, co se děje, a začal poslouchat AWR také.

"Skrýval se v džungli, sledoval a snažil se přijít na to, proč ho jeho bojovníci opouštějí," řekl vedoucí AWR Duane McKey. "A tak začal poslouchat rádio."

Martin měl na svědomí smrt desítek lidí, včetně 21 vojáků, které přepadl, když spali, a zastřelil je jedním z jejich vlastních samopalů. Když však poslouchal AWR, také on se rozhodl odevzdat své srdce Ježíši.

Krví potřísněná kapitola filipínských dějin se uzavřela, když asi 700 bývalých povstalců, včetně Martina a jeho ženy, složilo zbraně a nechalo se pokřtít na evangelizačních setkáních vedených AWR. Během setkání nazvaných "Poslední odpočet Země", která se konala zhruba před rokem po celých Filipínách, bylo pokřtěno více než 60.000 lidí.

"Co nemohly udělat střely, udělal Bůh," řekl McKey.

Filipínská vláda udělila bývalým povstalcům amnestii. AWR spolupracuje s vládou a nevládní organizací Farm Stew, která je členem ASI, aby pomohla bývalým povstalcům získat obživu prostřednictvím zemědělství.

_"Vysílání AWR nezastavíme," řekl McKey, který zároveň působí jako asistent prezidenta Generální konference a je zodpovědný za program TMI. "Vysílání nyní provozují místní sbory a my zajišťujeme kázání. Funguje to díky laikům v církvi. Je to dokonalý příklad Úplného zapojení členů."_
