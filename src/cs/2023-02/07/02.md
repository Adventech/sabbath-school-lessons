---
title:  'Společně v soužení'
date:  07/05/2023
---

> <p></p>
> Já, Jan, váš bratr, který má s vámi účast na Ježíšově soužení i kralování a vytrvalosti, dostal jsem se pro slovo Boží a svědectví Ježíšovo na ostrov jménem Patmos. (Zj 1,9)

**Osobní studium**

Po svém vystoupení do nebe (Sk 1,9) Ježíš navštívil Jana, posledního z žijících apoštolů. Jan byl tehdy na ostrově Patmos, kam ho vyhnal nelítostný římský císař Domicián.

`Uvažuj o úvodním textu (Zj 1,9). Viz také Mt 13,21; Sk 14,22 a J 16,33. Jaké poselství se nachází v těchto verších pro všechny, kdo se snaží následovat Ježíše v tomto světě?`

Jan, oddělený od podpory své rodiny, přátel a křesťanské komunity, nezůstal sám v souženích a problémech, kterým čelil jako Ježíšův následovník. Jeho služba neskončila. Jeho svědectví ještě nebylo úplné. Nadpřirozená bytost oslnivého jasu navštívila Jana na tomto osamělém ostrově a přinesla mu poselství přímo od Božího trůnu. Toto poselství od Ježíše se mělo ozývat v průběhu následujících staletí. Bylo to poselství naděje pro každou generaci, ale zejména poselství, které mělo připravit Boží lid na konci dějin na Ježíšův příchod. Je to nejen vážné a varovné poselství, ale také poselství povzbuzení pro čas konce, kdy se připravujeme čelit zkouškám, které na nás přijdou nebo je již prožíváme.

Pokud bychom vešli do jeskyně, v níž údajně podle tradice Jana navštívil nebeský anděl s prorockým viděním, které nacházíme v knize Zjevení, okamžitě bychom si všimli slov umístěných na desce u jejího vchodu. Ta shrnují obsah celého vidění: „Bojte se Boha a vzdejte mu čest, neboť nastala hodina jeho soudu; poklekněte před tím, kdo učinil nebe, zemi, moře i prameny vod“ (Zj 14,7).

Ústředním tématem knihy Zjevení je uctívání. Byli jsme stvořeni jako uctívající bytosti. Každý z nás něco nebo někoho uctívá. Pravé uctívání, uctívání Stvořitele, nám umožňuje objevit skutečný smysl života. Dává nám důvod žít. Dává nám nejen něco, za co jsme ochotni zemřít, ale co je ještě důležitější, něco, pro co máme důvod žít, a pokud je to nutné, i snášet soužení. A opravdu, když přijdou poslední krize, lépe pochopíme slova „Musíme projít mnohým utrpením, než vejdeme do Božího království“ (Sk 14,22).

**Aplikace**

`Věrní Boží služebníci, jako Jan, často čelili utrpení a soužení. V dnešní konzumní době očekáváme pohodlný a bezpečný život. Proč jsme často tak překvapeni, když do našeho života zasáhnou potíže a problémy? (Viz 1Pt 4,12–15.)`