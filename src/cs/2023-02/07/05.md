---
title:  'Evangelium, soud, stvoření'
date:  10/05/2023
---

> <p></p>
> 13On [Otec] nás vysvobodil z moci tmy a přenesl do království svého milovaného Syna. 14V něm máme vykoupení a odpuštění hříchů: 15On je obraz Boha neviditelného, prvorozený všeho stvoření, 16neboť v něm bylo stvořeno všechno na nebi i na zemi – svět viditelný i neviditelný; jak nebeské trůny, tak i panstva, vlády a mocnosti – a všechno je stvořeno skrze něho a pro něho. 17On předchází všechno, všechno v něm spočívá. (Ko 1,13–17)

**Osobní studium**

Shrňme si poselství prvního anděla: věčné evangelium, hodina soudu, uctívání Stvořitele. Všechny tři myšlenky spolu velmi úzce souvisejí. Když Stvořitel u soudu posuzuje náš život, je právě evangelium tím, co nám dává naději. „Nyní však není žádného odsouzení pro ty, kteří jsou v Kristu Ježíši“ (Ř 8,1). Žádné odsouzení nyní – a už vůbec ne u soudu na konci věků.

Důraz na to, že Bůh je Stvořitel, je pro přítomnou pravdu nesmírně důležitý. A to zejména v souvislosti s evolučním pohledem na vznik života. Evoluce, i když je oblečená do „křesťanského“ oděvu, ohrožuje totiž samotný základ křesťanské víry.

Přesto, uprostřed náporu evolučního myšlení, Bůh vzbudil církev, která má již v samotném názvu myšlenku stvoření v sedmi dnech – lid, který má hlásat základní pravdu o Bohu, našem Stvořiteli a Vykupiteli.

`Přečti si texty Ef 3,9; Ko 1,13–17; Zj 4,11 a Ř 5,17–19. Co tyto verše říkají o Ježíši jako Stvořiteli a Vykupiteli?`

Všimněme si, jak úzce jsou spojeny obě role Ježíše Krista – Stvořitel a Vykupitel. V momentě, kdy se jeho role Stvořitele znevažuje, jak to nevyhnutelně dělá evoluce, automaticky se ukáže otazník i za jeho úkolem jako našeho Vykupitele. Ježíš nás přichází vykoupit z hříchu, ze smrti, z utrpení a z násilí. Ale když hřích, smrt, utrpení a násilí jsou, jak učí evoluce, samotnými prostředky vzniku a existence života, z čeho a proč by nás Kristus měl vykoupit? Bůh nás jde vykoupit ze samotného procesu, který použil ke stvoření? Takové uvažování je nesmírně nebezpečnou lží.

A co je ještě horší, evoluce se vysmívá samotné myšlence Ježíšovy smrti na kříži. Proč? Apoštol Pavel (viz Ř 5,17–19) neoddělitelně spojuje Adamův první hřích se smrtí Ježíše. Mezi Adamem a Ježíšem je tedy přímé spojení. V žádném evolučním modelu nemohla přes žádného bezhříšného Adama přijít smrt, protože smrt – miliony let evolučního vývoje – byla údajně právě tou silou, která byla ke stvoření Adama potřebná.

Evoluce tedy hned od začátku ničí biblický koncept kříže. Naproti tomu adventisté sedmého dne stojí jako živí svědci proti tomuto omylu tím, že vyzývají svět, aby uctíval Stvořitele.

**Aplikace**

`Pokus se vlastními slovy vysvětlit, proč evoluční pohled na vznik života odporuje myšlence, že potřebujeme Vykupitele.`

---

#### Dodatečné otázky k diskuzi

`Jak spolu souvisí tři myšlenky uvedené v nadpise?`

`Jak rozumíš tomu, když Pavel píše o Ježíši, že „všechno v něm spočívá“?`

`Co vše se v naší víře bortí, když přijmeme evoluční pohled na svět?`

`Proč není možné přijmout evoluci a dál věřit v Boží spravedlnost?`

`V čem je víra v evoluci neslučitelná s evangeliem?`

`Jak můžeme představit evangelium člověku, který věří v evoluci?`

`Na co musíme pamatovat, když o své víře hovoříme s lidmi, kteří doposud nevěří biblické zprávě o stvoření? Proč?`