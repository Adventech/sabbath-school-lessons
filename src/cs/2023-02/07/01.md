---
title:  'Uctívání Stvořitele'
date:  06/05/2023
---

### Texty na tento týden
Zj 1,9; Iz 40,26; 2K 5,17; Ko 1,17; Zj 4,11; J 19,16–30

> <p>Základní verš</p>
> „Jsi hoden, Pane a Bože náš, přijmout slávu, čest i moc, neboť ty jsi stvořil všechno a tvou vůlí všechno povstalo a jest.“ (Zj 4,11)

Je snadné to, co se odehrává v našem životě, vnímat jako samozřejmost. Malé děti považují své rodiče za samozřejmost, protože je znají celý svůj krátký život. I my bereme jako samozřejmost slunce, oblohu, vzduch či zemi pod nohama.

Pozastavil ses však někdy nad tím, jak moc považujeme za samozřejmost samotnou naši existenci? Položil sis někdy v údivu slavnou filozofickou otázku: „Proč existuje něco, místo aby neexistovalo nic?“

Proč už od počátku existuje náš vesmír a všechna jeho majestátnost, vznešenost a úžasné věci v něm? Jaký logický rozpor by nastal, kdyby neexistoval ani náš vesmír, ani my v něm? Podle jedné z nových vědeckých teorií (mají tendenci se měnit) náš vesmír kdysi neexistoval. Jinými slovy, naše existence je podmíněná a je zázrak, že tady vůbec jsme. A navzdory všemožným mýtům o vesmíru, který vzniká absolutně z ničeho nebo je jeho vznik možné popsat matematickými rovnicemi, náš vesmír existuje, protože jej – a všechno v něm – stvořil Bůh, Stvořitel.

**Osnova lekce**

Při studiu sedmé lekce si blíže povšimneme výzvy prvního anděla: „Poklekněte před tím, kdo učinil nebe, zemi, moře i prameny vod“ (Zj 14,7). Proč je tak důležité uznávat Boha jako Stvořitele? Jaký to má vliv na náš pohled na něj a vlastně na celé poselství evangelia?

- Zj 1,9: Úvod do tématu (neděle)

- Zj 14,7: Bůh – velký tvůrce všeho (pondělí)

- Ž 139,15–18: Bůh – můj blízký tvůrce (úterý)

- Ko 1,1317; J 19,16–30: Ježíš – náš Stvořitel i Vykupitel (středa, čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`