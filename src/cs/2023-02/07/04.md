---
title:  'Bůh, který je blízko'
date:  09/05/2023
---

> <p></p>
> 15Tobě nezůstala skryta jediná z mých kostí, když jsem byl v skrytosti tvořen a hněten v nejhlubších útrobách země. 16Tvé oči mě viděly v zárodku, všechno bylo zapsáno v tvé knize: dny tak, jak se vytvářely, dřív než jediný z nich nastal. 17Jak si vážím divů, které konáš, Bože! Nesmírný je jejich počet, 18sčetl bych je, ale je jich víc než písku. Sotva procitnu, jsem s tebou. (Ž 139,15–18)

> <p></p>
> 26On [...] určil pevná roční údobí i hranice lidských sídel. 27Bůh to učinil proto, aby jej lidé hledali, zda by se ho snad nějakým způsobem mohli dopátrat a tak jej nalézt, a přece není od nikoho z nás daleko. (Sk 17,26.27)

**Osobní studium**

Bůh, který přivedl k existenci hvězdy a planety, jehož úžasná síla stvořila tuto planetu a naplnila ji živým stvořením, je také Bohem, který se zajímá o každého z nás. On je Bůh, který vysvobodil svůj lid z egyptského otroctví, který ho vedl na jeho putování pouští, dal z nebe padat manu, způsobil pád zdí Jericha a porazil nepřátele Izraele. Tentýž Bůh, který uvolnil svou nekonečnou moc ke stvoření vesmíru, uvolňuje tuto nekonečnou moc, aby porazil síly zla, které vedou boj o naše duše.

**Co nás učí následující verše o Boží blízkosti?**

`2K 5,17`

`Ž 139,15–18`

`Sk 17,26.27`

`Ko 1,17`

Teologové mluví o transcendenci Boha. Tato myšlenka ukazuje, že Bůh je nad celým stvořením a ve všem ho přesahuje. Druhý koncept hovoří o imanenci Boha. Tento pojem vyjadřuje, že Bůh existuje určitým způsobem i v našem světě. A jak ukazují biblické dějiny, Bůh v něm i velmi aktivně působí. Přestože Pán přebývá „ve vyvýšenosti a svatosti“, je zároveň s každým člověkem, který „je zdeptaný a poníženého ducha“ (Iz 57,15). Jak sám Ježíš řekl, když mluvil o svých věrných následovnících: „Já v nich a ty ve mně; aby byli uvedeni v dokonalost jednoty a svět aby poznal, že ty jsi mě poslal a zamiloval sis je tak jako mne“ (J 17, 23). Boží spojení s námi již nemůže být důvěrnější a bližší.

Dobrou zprávou o našem Bohu je, že jeho velikost a moc jsou tak obrovské, že sahají napříč vesmírem a zároveň do života každého z nás. Slibuje, že nás přetvoří, zformuje, přemění v jeho obraz. Co to pro nás znamená? Bůh, který stvořil a udržuje miliardy galaxií, je nejen ten Bůh, v němž „žijeme, pohybujeme se, jsme“ (Sk 17,28), ale působí také v nás, aby nám dal nová srdce, očistil nás od hříchu a učinil z nás nová stvoření v Kristu. Jak mocné a utěšující je vědomí, že náš Bůh, Bůh s takovou mocí, nás miluje a stará se o nás!

**Aplikace**

`Jak se můžeme naučit čerpat naději a útěchu z pochopení Boží imanence? Nebo tě to děsí, protože Bůh zná tvá nejtemnější tajemství? Jak tě v tomto kontextu může evangelium naplnit klidem?`

---

#### Dodatečné otázky k diskuzi

`Proč je David tak fascinován tím, že ho Bůh znal už „v zárodku“?`

`O jaké knize mluví David?`

`Jak může Bůh předem vědět, jak se bude odehrávat celý můj život?`

`Proč mluví teologové o „transcendenci Boha“? Co tím připomínají?`

`Co mají teologové na mysli, když hovoří o „imanenci Boha“?`

`Proč si můžeme být jisti tím, že se Bůh zajímá o každého z nás?`

`Jaký cíl má tento Boží zájem o nás? K čemu nás má dovést?`