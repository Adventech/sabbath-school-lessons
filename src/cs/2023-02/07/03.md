---
title:  'Uctívejte Stvořitele'
date:  08/05/2023
---

> <p></p>
> Volal mocným hlasem: „Bojte se Boha a vzdejte mu čest, neboť nastala hodina jeho soudu; poklekněte před tím, kdo učinil nebe, zemi, moře i prameny vod.“ (Zj 14,7)

**Osobní studium**

Uvažuj o úvodním textu (Zj 14,7). Jak končí poselství prvního anděla? Jakou závěrečnou výzvu přináší poselství o hodině soudu? (Viz také Iz 40,26; J 1,1–3 a Ř 1,20.)

Text Zj 14,7 končí jasnou výzvou k uctívání Boha jako našeho Stvořitele. Toto volání je mimořádně důležité právě teď, kdy většina vědeckého a dokonce i křesťanského světa přijala evoluci, učení, které zasahuje samotné srdce všeho biblického a křesťanského. Pokud by byla evoluce pravdivá, naše víra by byla nutně lží. Jedná se tedy o vážné napětí.

Poslední výzva knihy Zjevení má své kořeny v první knize Bible, Genesis. Nikdy zcela nepochopíme problémy tohoto kosmického zápasu o uctívání, pokud nepochopíme význam stvoření. „Na počátku stvořil Bůh nebe a zemi“ (Gn 1,1). Tento verš je základem celého Písma. „Na počátku stvořil Bůh...“ Hebrejské slovo pro „stvořit“ v této pasáži je bara, sloveso, jehož subjekt (tedy kdo tvoří) je vždy spojen se samotným Bohem.

Abychom získali základní představu o tom, jak neomezená je Boží moc, uvažujme alespoň o jednom objektu, který stvořil – o Slunci. Slunce vyprodukuje za vteřinu více energie, než lidstvo vyprodukovalo od počátku věků s využitím dřeva, ropy, plynu, uhlí, jaderného paliva, větru a – slunečního záření.

Slunce má průměr přibližně 1 392 000 ki­lometrů. Je tak velké, že by se do něj vešlo více než milion planet velikosti Země. Ale Slunce je jen jednou z přibližně dvou set (některé odhady hovoří až o čtyřech stech) miliard hvězd v naší hvězdné soustavě, galaxii zvané Mléčná dráha. A navzdory své velikosti je vlastně naprosto malé. Hvězda zvaná Pistolová hvězda je téměř dvoumilionkrát jasnější než Slunce a každých dvacet vteřin vyzáří tolik energie jako Slunce za celý rok. Už tato jediná věc přesahuje naše představy o velkoleposti stvoření.

Stvoření odhaluje Boha úžasné a neomezené moci. Jeho tvůrčí síla nejen stvořila nebe a zemi, ale celá staletí jednala i ve prospěch jeho lidu. On je Bůh, který stvořil tento svět, je vždy přítomen v tomto světě a nikdy neopustí svůj lid na tomto světě.

**Aplikace**

`Ohromující velikost stvořeného vesmíru jen zdůrazňuje realitu Boží lásky. Ukazuje, že přesto, jak jsme ve srovnání se zbytkem stvoření malí, Kristus za nás zemřel. Jak bychom měli rozumět této skutečnosti?`

---

#### Dodatečné otázky k diskuzi

`Proč máme pokleknout před Stvořitelem? Co tím vyjadřujeme?`

`Co prožíváš, když se ti podaří v přírodě pozorovat noční oblohu?`

`Jak na tebe působí vědomí, že jsi v kontaktu s někým, kdo stvořil nejen naši planetu, ale i celý vesmír se všemi galaxiemi?`

`Proč se lidé tak neradí klaní před Stvořitelem?`

`Co si myslíš o církvích, které uznávají evoluci a popírají víru ve stvoření?`

`Proč si máme i v době soužení připomínat, že naším Bohem je Stvořitel?`