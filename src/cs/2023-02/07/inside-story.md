---
title:  Misijní příběh
date:   12/05/2023
---

#### Střízlivý díky Boží milosti

_Dale Wolcott_

V sedmdesátých letech minulého století poslaly dvě rodiny Navahů, které se navzájem neznaly, své dospívající děti do internátů indiánské školy Adventistů sedmého dne v Holbrooku, vzdálené 100 mil (160 km) od domova. V Holbrooku se chlapec setkal s dívkou, oba se setkali s Ježíšem a byli pokřtěni. Když nadešel čas, konala se svatba - první svatba v nově postaveném sboru adventistů sedmého dne v chlapcově rodném městě Chinle v Arizoně.

Když se Dennisovi a Glorii Fultonovým narodilo první dítě, brali ho s sebou do sboru. Malý Oliver tedy vyrůstal s vědomím, že církev adventistů je jeho církví. Ale s Ježíšem se jaksi nikdy doopravdy nesetkal. Do cesty se mu postavily různé věci, například Gloriina práce zdravotní sestry v místní nemocnici. A co hůř, jeho otec Dennis bojoval s alkoholem a sám Oliver začal pít už jako teenager.

Oliver vystudoval státní střední školu, přestěhoval se do velkého města, aby získal magisterský titul v oboru informačních technologií, ale zjistil, že alkohol ovládá jeho život. V 38 letech se Oliver v zoufalství přestěhoval zpět domů do Chinle, kde věděl, že se za něj jeho matka modlí. Začal navštěvovat svůj sbor z dětství a doufal, že se pro něj něco změní.

Oliver zjistil, že sbor rozbíhá službu pro zotavení ze závislosti, v jejímž rámci se 80 Navahů s podobnými problémy, jako měl on sám, schází pět večerů v týdnu v modlitebně na programu "Ježíš a já", který je založen na vzoru Anonymních alkoholiků. Jeho život se začal měnit.

Mezitím si místní pastor jednoho sobotního dne všiml Olivera ve shromáždění a navrhl mu, aby spolu příští týden poobědvali. Oběd Olivera naplnil nadějí. "Když jsem přišel domů, myslel jsem si, že jsem tak špatný hříšník, že se do nebe nikdy nedostanu," říká Oliver. "Jen jsem si říkal, že když vystřízlivím, možná bych mohl pomoci jiným lidem dostat se do nebe. Ale ten den u oběda mi pastor řekl, že mé hříchy mi skutečně mohou být odpuštěny. Ježíš by mě přijal takového, jaký jsem. Byl jsem ohromen. Dalo mi to naději."

Oliver je již čtyři roky střízlivý. Ve sboru se Oliver seznámil s ženou Traci, která měla vlastní příběh o tom, jak ji Ježíš vysvobodil ze závislosti na heroinu. Pastor Olivera pokřtil jen několik dní předtím, než ho s Traci oddali ve stejném sboru, kde se asi před 40 lety brali jeho rodiče.

_Dnes Oliver vede službu zotavení ve sboru v Chinle. Také navštěvuje online kurzy, aby se stal certifikovaným poradcem pro závislé na návykových látkách._

_Shodou okolností je i Oliverův otec již několik let střízlivý. Některé soboty sedí otec se synem společně ve sboru, své milé mají po boku a v srdci úsměv._

_Děkujeme vám za vaše misijní dary, které podporují vzdělávání adventistů sedmého a další formy misijní pomoci po celém světě._
