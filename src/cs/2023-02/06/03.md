---
title:  'Vidění o 2300 večerech a jitrech a doba konce'
date:  01/05/2023
---

> <p></p>
> 17Přišel tedy tam, kde jsem stál; zatímco přicházel, byl jsem ohromen a padl jsem tváří k zemi. Řekl mi: „Pochop, lidský synu, že to vidění se týká doby konce.“ 18Když se mnou mluvil, ležel jsem v mrákotách tváří na zemi. Dotkl se mě a postavil mě na mé místo. 19Řekl: „Hle, sdělím ti, co se stane v posledním hrozném hněvu, neboť se to týká konce času. [...] 26Vidění o večerech a jitrech, jak ti bylo pověděno, je pravdivé. Ty pak podrž to vidění v tajnosti, neboť se uskuteční za mnoho dnů.“ (Da 8,17–19.26)

**Osobní studium**

`Uvažuj o úvodním textu (Da 8,17–19.26). Na jaké časové období se podle anděla vztahuje vidění z Da 8. kapitoly o 2300 večerech a jitrech? Proč je důležité proroctví porozumět?`

Někteří tvrdí, že v tomto vidění jsou míněny doslovné dny. Jsou přesvědčeni, že malý roh z Da 8 se vztahuje na seleukovského vojenského vůdce Antiocha Epifana (216–164 před Kristem), který zaútočil na Jeruzalém a poskvrnil židovský chrám – a to i přesto, že 2300 dní neodpovídá časovému rámci daných událostí. Tento výklad je však v rozporu s jasným pokynem anděla, že vidění se týká „konce času“. Antiochus určitě nežil v době konce.

V Da 8 začíná Gabriel své vysvětlení proroctví o 2300 dnech. Beran podle něj představuje Médo-Persii a kozel představuje Řecko (Da 8,20.21). Přestože další pojem – malý roh  – není přímo pojmenován jako dva předchozí, jde zjevně o Řím (Da 8,9.23.24). Anděl popisuje jakousi nábožensko-politickou fázi Říma, během které tento roh „pravdu srazil na zem“ (Da 8,10–12.25) a zasahoval do Kristovy nebeské služby (Da 8,10–12). Vyvrcholení kapitoly, očištění svatyně v Da 8,14, je Boží odpovědí na výzvu pozemských a náboženských mocností, které si chtěly přivlastnit Boží autoritu. Je součástí Božího řešení problému hříchu.

Gabriel je připraven vysvětlit podrobnosti v Božím prorockém rozvrhu. Na konci Da 8 můžeme jasně vidět, že Daniel nerozuměl části vidění o 2300 večerech a jitrech (Da 8,27). Dřívější část o beranovi, kozlovi a malém rohu byla vysvětlena, dokonce první dvě mocnosti byly přímo představeny jménem (Da 8,20.21). Očištění svatyně však anděl zatím nevysvětlil.

Anděl Gabriel, který se objevil v Da 8, opět přichází v Da 9 a říká prorokovi: „Prve při tvých prosbách o smilování vyšlo slovo a já jsem přišel, abych ti je oznámil, neboť jsi vzácný Bohu. Pochop to slovo a rozuměj vidění“ (Da 9,23). Jakému vidění? Jak poznáme zítra, jde o vidění o 2300 večerech a jitrech, jedinou část předchozího vidění v Da 8, kterou ještě anděl Danielovi nevysvětlil.

**Aplikace**

`Gabriel oslovil Daniela: „muži vzácný“ (Da 10,11.19; „převzácný“ ČSP; „drahý“ B21). Co se z toho dozvídáme o spojení mezi nebem a zemí?`