---
title:  Misijní příběh
date:   05/05/2023
---

#### Ukrajinský zázrak

_Andrew McChesney_

Desetiletý Anas z ukrajinské Oděsy se ve své třídě na státní škole potýkal s neustálým přívalem šikany. Měl tmavší pleť než ostatní děti a spolužáci se mu posmívali. Žil se svou ukrajinskou babičkou od doby, co ho u ní doma zanechala jeho matka, bývalá adventistka sedmého dne. Jeho otec nebyl křesťan a žil daleko v Íránu.

Babičce se nelíbilo, jak se k Anasovi ve škole chovají. Znepokojená šikanou nakonec chlapce přeložila do místní školy adventistů sedmého dne.

Zpočátku byl Anas uzavřený a málomluvný. Hodiny Bible se mu však natolik líbily, že se snažil slova učitele zapamatovat tak, že si je šeptal, když je slyšel ve třídě. Jak dny a týdny plynuly, začal se otevírat a žertovat. Ostatní děti jeho vtipné nápady bavily a brzy se stal třídním klaunem. Dostal i svou vlastní Bibli.

Jeho matka zuřila, když se dozvěděla, že Anas navštěvuje adventistickou školu, a odvedla ho od babičky k sobě. Přestala s babičkou mluvit a učila Anase doma.

Babička se modlila, aby Bůh zasáhl. Modlila se každý den po dobu jednoho roku. Po nějaké době s ní matka opět začala mluvit a znovu se z nich staly kamarádky.

Jednoho dne matka souhlasila s babiččiným návrhem, aby se setkala s adventistickým pastorem. Anas vyslechl jejich rozhovor a ke svému překvapení se dozvěděl, že tři jeho kamarádi z adventistické školy se chystají ke křtu. "Já chci být také pokřtěn!", zvolal.

Matka byla překvapená. Pastor byl také překvapen. Položili Anasovi několik otázek. Ukázalo se, že během roku, kdy žil s matkou, studoval Bibli sám. Ze všeho nejvíc si přál být pokřtěn. Jeho vroucí touha odevzdat svůj život Ježíši zasáhla matčino srdce. Dala mu svůj souhlas. O dva týdny později matka s babičkou sledovaly, jak byl jedenáctiletý chlapec pokřtěn spolu se svými třemi kamarády z adventistické školy.

_Byl to zázrak, který umožnil Bůh a adventistické vzdělávání, řekl Ivan Riapolov, vedoucí vzdělávání Euroasijské divize, jejíž území zahrnuje Ukrajinu._

_"Došlo nejen ke smíření rodiny, ale také ke smíření s Bohem," řekl._

_Děkujeme vám za vaše dary na misii při sobotní škole, které podporují vzdělávání adventistů sedmého dne po celém světě._
