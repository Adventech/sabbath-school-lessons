---
title:  'Hodina jeho soudu'
date:  29/04/2023
---

### Texty na tento týden
Da 8; Da 9; Ezd 7; Mt 3,13–17; Ř 5,6–9; Mk 15,38; Lv 16,16

> <p>Základní verš</p>
> „Víte přece, co znamená tento čas: už nastala hodina, abyste procitli ze spánku; vždyť nyní je nám spása blíže, než byla tenkrát, když jsme uvěřili. Noc pokročila, den se přiblížil. Odložme proto skutky tmy a oblečme se ve zbroj světla.“ (Ř 13,11.12)

Před několika lety časopis National Geographic informoval o lesním požáru v Yellow­stonském národním parku ve Spojených státech. Po jeho uhašení se lesníci vydali do kopců, aby zhodnotili škody. Jeden strážce našel u stromu úplně spáleného ptáčka. Trochu znechucený a také smutný z toho, co viděl, do něho šťouchl holí.

Jak to udělal, zpod křídel mrtvého ptáčka vyběhla tři ptáčata. Milující matka, která si velmi dobře uvědomovala blížící se katastrofu, odnesla své potomstvo pod strom a přikryla je svými křídly. Sama mohla odletět do bezpečí, ale neopustila své děti. Je to krásné podobenství o tom, jak je u Krista každý věřící v bezpečí.

Ohně Božího soudu na Golgotě „spalovaly“ Beránka. Ale všichni, kdo jsou v Kristu, jsou pod jeho křídly navždy v bezpečí. Na kříži byl Kristus souzen jako zavržený hříšník, abychom my mohli být souzeni jako spravedliví občané nebeského království. Byl souzen jako zločinec, abychom my mohli být osvobozeni od ničivého ohně věčného zatracení – obrazně i doslova.

**Osnova lekce**

I v této lekci, podobně jako v té minulé, zůstaneme u poselství prvního anděla ze Zj 14 a jeho poselství pro svět, že přišla hodina Božího soudu (v. 7). Tentokrát se na tento nebeský soud podíváme ve světle toho, co o něm bylo zjeveno už staletí dříve proroku Danielovi (Da 8 a 9).

I. 	Čeho se soud týká?

- Da 8–9: Součást symbolického Dne smíření (neděle)

- Da 8,17–19.26: Boží odpověď na dění na zemi (pondělí)

II. 	Kdy přijde tento soud?

- Da 9,23–27: Časový počátek prorockého výhledu (úterý)

- Da 9,26: Kristova oběť jako součást (středa)

- Lv 23,26–29: Dnešní doba a náš život s vědomím soudu (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Jak rozumíš slovům anděla, že „nastala hodina jeho soudu“?`

`O jaké „hodině“ píše Pavel v úvodním biblickém textu?`

`Z jakého spánku bychom měli procitnout? Proč?`

`Co jsou to ty skutky tmy a co naopak ona zbroj světla?`

`Proč mohou ti, kdo přijali Krista, počítat s tím, že budou Bohem „souzeni jako spravedliví občané nebeského království“?`