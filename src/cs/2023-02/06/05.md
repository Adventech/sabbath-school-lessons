---
title:  '„Vyťatý“ Mesiáš'
date:  03/05/2023
---

> <p></p>
> Ale po těch šedesáti a dvou sedmiletích bude vyhlazen Pomazaný a nebude mít nic, a to město i tu svatyni bude ničit lid jednoho vůdce, který přichází. Ale jeho konec bude v záplavě. A až do konce bude odhodlaný boj po místech zpustošených. (Da 9,26; ČSP)

> <p></p>
> 6Když jsme ještě byli bezmocní, v čas, který Bůh určil, zemřel Kristus za bezbožné. 7Sotva kdo je hotov podstoupit smrt za spravedlivého člověka, i když za takového by se snad někdo odvážil nasadit život. 8Bůh však prokazuje svou lásku k nám tím, že Kristus za nás zemřel, když jsme ještě byli hříšní. 9Tím spíše nyní, když jsme byli ospravedlněni prolitím jeho krve, budeme skrze něho zachráněni od Božího hněvu. (Ř 5,6–9)

**Osobní studium**

Gabriel uvedl 490leté proroctví událostí, která byla pro Daniela a Židy mimořádně důležitá – příkazem obnovit a postavit Jeruzalém. Přestože byla přijata různá nařízení týkající se Jeruzaléma, v Ezd 7 zjišťujeme, že výnos přijatý v roce 457 před Kristem umožňoval Židům nejen vrátit se do své vlasti, ale také etablovat se jako náboženské společenství (viz Ezd 7,13.27).

Je důležité poznamenat, že Artaxerxův dekret byl vydán na podzim roku 457 před Kristem. Od vydání tohoto dekretu v roce 457 před Kristem až po Mesiáše by mělo podle Daniele uplynout 69 týdnů, což odpovídá 483 letům. Začneme-li v roce 457 před Kristem a posuneme se vpřed na časové ose historie, dostaneme se k roku 27.

Slovo Mesiáš znamená „pomazaný“. V roce 27. byl pokřtěn Ježíš Kristus, Mesiáš. (Viz Mt 3,13–17.) Danielovo proroctví předpovídalo stovky let předem přesný rok Kristova křtu, událost, kdy Ježíš začal svou pozemskou službu trvající tři a půl roku.

`Jaké pravdy připomínají úvodní verše (Ř 5,6–9 a Da 9,26)?`

„Ale po těch šedesáti a dvou sedmiletích bude vyhlazen Pomazaný“ (Da 9,26; ČSP). Mesiáš bude „vyhlazen“ nebo, jak to vyjadřují jiné překlady, „zabit“ (BK; B21). Verš dodává „a nebude mít nic“. Když Kristus zemřel, nic neměl a nikým nebyl. Vzali mu dokonce i jeho oblečení (Mt 27,35). Ježíš se vzdal slávy nebe, ponížil se a zemřel za hříšníky.

V textu Da 9,27 (ČSP) se dozvídáme, že Kristus „uprostřed onoho sedmiletí ukončí obětní hod i přídavnou oběť“. V polovině tohoto sedmdesátého týdne, v roce 31, Kristus potvrdil věčnou smlouvu svou smrtí na kříži a obětní systém ztratil jakýkoli prorocký význam.

Tato proroctví odhalují, že Kristus, ­Mesiáš, bude ukřižován a způsobí, že obětní systém přestane mít na jaře roku 31 prorocký význam. Tyto předpovědi se naplnily v kaž­dém detailu. Přesně na Velikonoce, kdy velekněz obětoval velikonočního beránka, byl za nás obětován Kristus.

**Aplikace**

`Přečti si texty Mk 15,38 a Mt 3,15.16. Jak nám tyto verše pomáhají pochopit proroctví z Da 9,24–27?`

---

#### Dodatečné otázky k diskuzi

`Proč toto proroctví věnuje tolik prostoru činnosti a osudu Mesiáše?`

`Co vše se z něho dovídáme o Mesiáši?`

`Co nám tato proroctví prozrazují o tom, zda Bůh plánuje a jak přesně?`

`Jak se toto proroctví naplnilo na Ježíši?`

`Čím Ježíš ukončil „obětní hod i přídavnou oběť“?`

`V kterém roce dostali Židé svobodu k tomu, aby se mohli vrátit domů?`

`Proč bereme jako podstatný až Artaxerxův dekret z roku 457 př.Kr.?`