---
title:  'Andělský pokyn pro Daniela'
date:  02/05/2023
---

> <p></p>
> 23 …rozuměj tomu vidění. 24Pro tvůj lid a pro tvé svaté město je vyděleno sedmdesát sedmiletí k zadržení té věrolomnosti a ke zpečetění hříchů i k usmíření zvrácenosti, též ku přivedení věčné spravedlnosti a zapečetění vidění a proroka i ku pomazání nejsvětějšího místa. 25Věz tedy a rozuměj: Od vyjití slova k návratu a k budování Jeruzaléma až k Pomazanému vůdci bude sedm sedmiletí a šedesát dva sedmiletí. Znovu se vybuduje náměstí a příkop, v tísni oněch časů. 26Ale po těch šedesáti a dvou sedmiletích bude vyhlazen Pomazaný a nebude mít nic, a to město i tu svatyni bude ničit lid jednoho vůdce, který přichází. Ale jeho konec bude v záplavě. A až do konce bude odhodlaný boj po místech zpustošených. 27A prosadí smlouvu mnohým jednoho sedmiletí, leč uprostřed onoho sedmiletí ukončí obětní hod i přídavnou oběť. Tehdy na křídle ohavností bude pustošící, dokud se zkáza i rozhodnutí nebude vylévat na pustošenou. (Da 9,23–27; ČSP)

**Osobní studium**

Poznámka redakce: V textu na úterý budeme používat Český studijní překlad (ČSP), který asi nejlépe odpovídá originálnímu znění.

`Uvažuj nejprve o textu Da 9,23. Jaký konkrétní pokyn dává nebeský posel Danielovi? Proč je to důležité pro pochopení významu očištění svatyně v Da 8,14?`

Anděl přikázal Danielovi: „Pochop tedy to slovo a rozuměj tomu vidění“ (Da 9,23). Jaké slovo a jaké vidění? Protože v Da 9 není zaznamenáno žádné vidění, anděl Gabriel musí mluvit o té části vidění v 8. kapitole, jíž prorok nerozuměl – o 2300 večerech a jitrech (Da 8,27).

`O jakých událostech v životě a službě Ježíše hovoří anděl Gabriel v následujících verších (Da 9,24–27)?`

První část tohoto proroctví se týká Božího lidu, Izraele. „Pro tvůj lid a pro tvé svaté město je vyděleno sedmdesát sedmiletí“ (Da 9,24). V biblických proroctvích se jeden prorocký den počítá jako jeden doslovný rok (Ez 4,6; Nu 14,34). [Toto chápání potvrzují i překladatelé ve výrazu sedmdesát sedmiletí (Da 9,24) je koncovka -letí doplněna překladateli ČSP, podobně jako v sedmdesát týdnů let (ČEP) je vloženo slovo let – pozn. redakce.] Když se v prorockých knihách Daniel a Zjevení Jana objevují symbolické obrazy, obvykle s nimi souvisí i symbolické chápání času. Jedním ze způsobů, jak se můžeme ujistit, že zde opravdu platí princip prorockého vztahu mezi dnem a rokem, je, že když jej použijeme v Danielově proroctví, každá událost na časové ose má své přesné dějinné místo (viz zítřejší lekci). Použijeme-li princip den za rok při výkladu textu v Da 9, sedmdesát týdnů (tedy 490 dní) nás dovede k období 490 doslovných let.

Gabriel říká Danielovi, že 490 let je „stanoveno“ (hebrejsky chatak , doslova „odříznuto“). Odříznuto z čeho? Mohlo by to být jediné jiné proroctví určující čas, o kterém se zde mluví: proroctví o 2300 večerech a jitrech z Da 8,14. Těchto 490 let je přímo spojeno s proroctvím z Da 8,14, jedinou částí vidění, která zůstala v Da 8 nevysvětlena, a také jediným proroctvím o času v Da 8. Můžeme tedy vidět, že Gabriel s výkladem tohoto proroctví přichází, aby pomohl Danielovi pochopit to, čemu nerozuměl při předchozím vidění.

**Aplikace**

`Bůh zná dějiny předem a události vede tak, aby zachránil padlé lidstvo. Tento cíl je v rozporu s konspiračními teoriemi, které hledají ve světových událostech různá spiknutí. Jak ti může biblické poselství pomoci neztratit se ve všech těch teoriích falešných proroků?`