---
title:  'Očištění svatyně'
date:  30/04/2023
---

> <p></p>
> 13Slyšel jsem, jak jeden svatý mluví. Jiný svatý se toho mluvícího otázal: „Jak dlouho bude platit vidění o každodenní oběti a o vzpouře, která pustoší a dovoluje šlapat po svatyni i zástupu?“ 14Řekl mi: „Až po dvou tisících a třech stech večerech a jitrech dojde svatyně spravedlnosti.“ (Da 8,13.14)

> <p></p>
> Já, Daniel, jsem zůstal bez sebe a byl jsem těžce nemocen po řadu dní. Pak jsem vstal a konal své povolání u krále. Žasl jsem nad tím viděním, ale nikdo to nechápal. (Da 8,27)

> <p></p>
> 21Tedy ještě jsem rozmlouval v modlitbě, když Gabriel, ten muž, kterého jsem prve viděl ve vidění, spěšně přilétl a dotkl se mě v době večerního obětního daru. 22Poučil mě, když se mnou mluvil. Řekl: „Danieli, nyní jsem vyšel, abych ti posloužil k poučení.“ (Da 9,21.22)

**Osobní studium**

Jak jsme již viděli, před Kristovým příchodem musí nastat Boží soud. Anděl oznamuje silným hlasem, že „nastala hodina jeho soudu“ (Zj 14,7). Kniha Daniel přináší informaci o začátku tohoto soudu.

`Jaký konkrétní časový plán uvádí Daniel v souvislosti s očištěním svatyně (Da 8,13.14)?`

Každý žid velmi jasně rozuměl významu očištění pozemské svatyně. Tato událost se odehrávala každoročně v Den smíření, který byl vlastně dnem soudu. Přestože Daniel rozuměl konceptu očištění svatyně a soudu, byl z vidění o 2300 večerech a jitrech zmatený.

`Jaká byla první Danielova reakce na vidění o 2300 dnech a jaká byla Boží odpověď (Da 8,27 a 9,21.22)?`

Na konci osmé kapitoly čteme, že Daniel onemocněl a říká: „Žasl jsem nad tím viděním, ale nikdo to nechápal“ (Da 8,27). Daniel má na mysli vidění o 2300 dnech (zbytek vidění již byl vysvětlen; viz Da 8,19–22). Další kapitola, Daniel 9, ukazuje anděla Gabriela, který přichází vysvětlit Danielovi proroctví o 2300 večerech a jitrech. „Danieli, nyní jsem vyšel, abych ti posloužil k poučení“ (Da 9,22).

Daniel je Gabrielovým vysvětlením ohromen. Odpověď na jeho modlitbu je mnohem komplexnější, než si dokázal představit. Anděl Gabriel vzal proroka po proudu času a zjevil mu pravdu o přicházejícím Mesiáši. Uvedl dokonce i přesná data začátku jeho služby a kruté smrti, událostí, které přímo souvisely s očištěním svatyně popsaném v Da 8. Z tohoto vidění mimo jiné vyplývá, že Kristova smrt a soud jsou neoddělitelně spojeny.

**Aplikace**

`Proč je důležité, že Ježíšova smrt, jak je popsána v Da 9,24–27, je přímo spojena se soudem v Da 8,14? Jak důležitou pravdu se z této zprávy dozvídáme?`

---

#### Dodatečné otázky k diskuzi

`Proč musí ještě před Ježíšovým příchodem proběhnout v nebi soud?`

`Jaké „spravedlnosti“ se má dočkat svatyně podle 8. kapitoly knihy Daniel?`

`Proč z toho byl Daniel tak zděšený, že až onemocněl?`

`Jak tom, že Daniel nerozuměl tomu, co viděl ve vidění, když znal svatyňovou službu?`

`Proč poslal Bůh za Danielem anděla Gabriela? Jaký měl úkol?`

`Autor lekce tvrdí, že „Kristova smrt a soud jsou neoddělitelně spojeny“. Jak tomu rozumíš?`