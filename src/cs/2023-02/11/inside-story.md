---
title:  Misijní příběh
date:   09/06/2023
---

#### "Tohle nemůžu dělat"

_Andrew McChesney_

Večírek byl dokonale připraven. V klubu v Harare v Zimbabwe byl zamluvený stůl. Alkohol byl zakoupen a lidé byli pozváni. Ale Elder (což je jméno, které by se do čestiny přeložilo jako "Starší") nepřišel. "Co se stalo?", Zeptal se Hubert, když později uviděl svého přítele.

"Tohle nemůžu dělat," odpověděl Elder. "Jsem starší."

Hubert už tohle vysvětlení neslyšel poprvé. S Elderem se spřátelil, když učil na střední škole v Harare. Devatenáctiletý Hubert si vzal rok volna, aby mohl učit, než nastoupí na univerzitu. Elderovi bylo 25 let a byl starším v církvi adventistů sedmého dne. Hubert se účastnil večírků, ale Elder se jich účastnit nechtěl. Vždycky mu vysvětloval: "Tohle nemůžu dělat. Jsem starší."

Hubert se nikdy předtím s adventistou nesetkal a pomyslel si: _Ten chlap je věrný své církvi._ Ale Elderova pozvání do sboru odmítal.

Příští rok se Hubert zapsal na Midlands State University v Gweru. Stále vzpomínal na Eldera a poprvé navštívil adventistický sbor. Lidé byli vřelí a přátelští a kázání se dotklo jeho srdce. Během volna mezi semestry navštívil další adventistický sbor, když byl na návštěvě u tety. Došlo to tak daleko, že pokaždé, když viděl sbor, chtěl jít dovnitř. Měl pocit, že mu v duchovním životě něco chybí.

V druhém roce studia získal Hubert stipendium a mohl jít na školu do Ruska. Zajímalo ho, zda i tam najde adventistický sbor.

Jednou v sobotu byl opilý, když Mildred dorazila v osm hodin večer na oslavu narozenin společného přítele v Moskvě. "Proč jsi přišla tak pozdě?" zeptal se.

"Byla jsem na bohoslužbě," odpověděla Mildred.

"Ale vždyť je sobota," řekl Hubert. "Do kostela se chodí v neděli."

"No, já jsem adventistka sedmého dne," řekla.

Hubert nevěřil vlastním uším. Mildred viděla jeho zájem, a tak jej pozvala na příští sobotu do sboru. Dokonce na něj v sobotu ráno čekala ve stanici metra. Hubert se však styděl, že ho viděla opilého, a nepřišel. Když mu zavolala, aby zjistila, kde je, přistihl se, jak říká: "Promiň. Přijdu příští sobotu." Mildred mu během týdne volala a připomínala mu jeho slib. V sobotu ji pak doprovázel do moskevské mezinárodní církve adventistů sedmého dne.

O rok později Hubert odevzdal své srdce Ježíši a byl pokřtěn. Kontaktoval Eldera a poděkoval mu za věrnost. Elder byl radostí bez sebe!

_Dnes je Hubert Nyabadza aktivním členem církve. "Jsem Bohu vděčný, že mě přivedl do Církve adventistů sedmého dne," řekl._
