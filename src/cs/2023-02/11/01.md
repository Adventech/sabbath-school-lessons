---
title:  'Boží pečeť a znamení šelmy I.'
date:  03/06/2023
---

### Texty na tento týden
Zj 14,12; Ef 2,8–10; Mt 27,45–50; Zj 13,15–17; Zj 14,4; L 5,18–26

> <p>Základní verš</p>
> „A hle, jiný anděl vystupoval od východu slunce; v ruce držel pečetidlo živého Boha a mocným hlasem volal na ty čtyři anděly, jimž bylo dáno škodit zemi i moři: ‚Neškoďte zemi, moři ani stromoví, dokud neoznačíme služebníky našeho Boha na jejich čelech!‘“ (Zj 7,2.3)

Studujeme-li události konce dějin v souvislosti se znamením šelmy, jedním z rozhodujících bodů, se kterým se setkáme, je rozdíl mezi jednáním Boha a jednáním nepřítele.

Mluvili jsme již o tom, že hlavní témata velkého sporu mezi Kristem a satanem se týkají loajality, autority a uctívání. Proroctví charakterizující moc šelmy ve Zj 13, malého rohu v Da 7 a „syna zatracení“ ve 2Te 2 hovoří o mocnostech, které si uzurpují Boží autoritu, vyžadují oddanost a zavádějí falešný systém uctívání. Využívají přitom síly, nátlaku a někdy i systému úplatků a odměn – to vše s cílem vynutit si uctívání.

Naproti tomu stojí láska, která je velkou motivační silou Božího království. Namísto uctívání šelmy nachází Boží lid největší radost a největší potěšení v uctívání Boha. Věřící jsou oddáni Bohu, protože vědí, jak velká je jeho láska a co všechno byl ochoten podstoupit pro svůj lid. Jediné, co nám v turbulentním čase konce zabrání přijmout znamení šelmy, je tak hluboká láska k Ježíši, že nás nic nepřinutí se jej vzdát.

V této lekci se budeme věnovat právě otázce věrnosti.

**Osnova lekce**

Tato lekce vychází z popisu věrných Božích dětí v době konce, o kterých třetí anděl mluví jako o těch, kteří vytrvale zachovávají Boží přikázání a Ježíšovu víru. Zaměříme se na to, co to vlastně znamená a proč to je v závěru dějin tak důležité.

- Zj 14,12: Věrní vytrvale zachovávají Boží přikázání a Ježíšovu víru (neděle)

– 	Mt 27,45–50: Jak vypadala Ježíšova víra? (pondělí)

- Zj 13,15–17: Tlak na věrné v době konce (úterý)

- Zj 14,4: Věrní následují Beránka (středa)

- Zj 13,4.5: Nutnost volby, komu budeme sloužit (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`