---
title:  'Ti, kteří následují Beránka'
date:  07/06/2023
---

> <p></p>
> 1Tu jsem viděl, jak se z moře vynořila dravá šelma o deseti rozích a sedmi hlavách; na těch rozích deset královských korun a na hlavách jména urážející Boha. 2Ta šelma, kterou jsem viděl, byla jako levhart, její nohy jako tlapy medvěda a její tlama jako tlama lví. A drak jí dal svou sílu i trůn i velikou moc. 3Jedna z jejích hlav vypadala jako smrtelně raněná, ale ta rána se zahojila. A celá země v obdivu šla za tou šelmou. (Zj 13,1–3)

> <p></p>
> To jsou ti, kdo neporušili svou čistotu se ženami a zůstali panici. Ti následují Beránka, kamkoli jde. Ti jako první z lidstva byli vykoupeni Bohu a Beránkovi. (Zj 14,4)

**Osobní studium**

`Uvažuj o úvodních verších Zj 13,1.2. Odkud pochází šelma a kdo dává šelmě svou autoritu?`

První šelma ze Zjevení 13 dostává svou sílu, trůn a velkou moc od draka. Texty Zj 12,9 a Zj 20,2 identifikují draka jako satana. Satan je mazaný nepřítel a působí prostřednictvím pozemských mocností. Verše Zj 12,3–5 říkají, že tento „drak“ – ďábel – se pokusil zničit „dítě“ hned, jak se narodilo. Toto „dítě“ bylo později „přeneseno k Bohu a jeho trůnu“. To se samozřejmě vztahuje na Krista. Satan chtěl zničit dítě, Krista, a jednal tehdy prostřednictvím Heroda a císařského Říma. Na konci Ježíšova života římský místodržitel Pilát odsoudil Krista k smrti, římský kat ho přibil na krutý kříž, římský voják ho probodl kopím a římští vojáci hlídali jeho hrob. Podle Zj 13,2 dal satan, působící přes pohanský Řím, „svou sílu i trůn i velikou moc“ vznikající moci označené jako šelma.

„Přestože drak v první řadě představuje satana, v odvozeném smyslu představuje Římskou říši... Moc, která následuje po Římské říši a která dostala od draka jeho sílu i jeho trůn i velikou moc, je jednoznačně papežský Řím.“ (7BC 817) Historik A. C. Flick vysvětluje, že „z trosek politického Říma povstalo velké impérium římské církve.“ (A. C. Flick, The Rise of the Medieval Church. 1900, s. 150, jak je citováno v 7BC 817)

`Uvažuj o textech Zj 13,3 a Zj 14,4. Jaký kontrast vidíš v těchto verších?`

Na rozdíl od „celé země“, která následuje šelmu, Bůh bude mít lid, který „následuje Beránka“. Jako vždy zde budou dvě strany. Jedna bude proti Ježíši a druhá pro Ježíše. Nebude žádná „zlatá střední cesta“, žádná neutrální pozice. Nepostavit se na Ježíšovu stranu znamená podřídit se druhé straně, ať už to člověk dělá vědomě, nebo ne.

**Aplikace**

`„Budou vás všichni nenávidět pro mé jméno; ale kdo vytrvá až do konce, bude spasen“ (Mt 10,22). Jsi připraven vytrvat až do konce? Z čeho pramení tvá jistota?`

---

#### Dodatečné otázky k diskuzi

`Odkud se vynořila dravá šelma? Co je tím mořem?`

`Jak tato šelma vypadá? Co nám napovídá její popis?`

`Od koho a proč dostává šelma z moře svojí sílu? Proč satan nebojuje přímo?`

`Proč se někteří lidé odmítnou poklonit této šelmě, navzdory tomu, že jim nakonec půjde i o život?`

`Proč v době pronásledování neexistuje „střední cesta“?`

`Jak si představuješ to „následování Beránka“? V čem spočívá?`

`Mezi jakými dvěma možnostmi se bude muset každý rozhodnout?`

`Jaké pocity plní tvé nitro, když přemýšlíš o době konce? Co s nimi uděláš?`