---
title:  'Vesmírný zápas'
date:  05/06/2023
---

> <p></p>
> 45V poledne nastala tma po celé zemi až do tří hodin. 46Kolem třetí hodiny zvolal Ježíš mocným hlasem: „Eli, Eli, lema sabachthani?“, to jest: „Bože můj, Bože můj, proč jsi mě opustil?“ 47Když to uslyšeli, říkali někteří z těch, kdo tu stáli: „On volá Eliáše.“ 48Jeden z nich hned odběhl, vzal houbu, naplnil ji octem, nabodl na tyč a dával mu pít. 49Ostatní však říkali: „Nech ho, ať uvidíme, jestli přijde Eliáš a zachrání ho!“ 50Ale Ježíš znovu vykřikl mocným hlasem a skonal. (Mt 27,45–50)

**Osobní studium**

`Co nás úvodní verše (Mt 27,45–50) učí o podstatě utrpení, které Ježíš zažil na kříži? Opravdu se stalo, že Bůh opustil Ježíše v té nejtěžší chvíli? Jak nám tato scéna pomáhá pochopit, co znamená mít „Ježíšovu víru“?`

Ježíš visící na kříži, zahalený temnotou, nesoucí vinu, hanbu a odsouzení za hříchy světa a neschopný vnímat přítomnost svého milujícího Otce, sklízel výsledky vztahu, který měl s Otcem po celý svůj život. To znamená, že se Ježíš životem plné závislosti na Otci, dokonce i v dobrých časech, postupně připravoval na svou nejtěžší zkoušku na golgotském kříži. Spasitel svému Otci důvěřoval, i když ho všechny okolnosti vedly k tomu, aby pochyboval. Ježíš se nevzdal, i když se cítil Bohem úplně opuštěný.

„Kristus ve strašné tmě, zdánlivě Bohem opuštěný, vypil kalich lidské bídy až do dna. V hodinách hrůzy se spoléhal na všechny dosavadní důkazy Otcovy přízně. Znal Otcovu povahu, chápal jeho spravedlnost, milosrdenství i nekonečnou lásku. Vždy jej rád poslouchal a i nyní se mu s vírou odevzdal. Pokorně se svěřil Bohu a strach ze ztráty Otcovy přízně pominul. Kristus zvítězil svou vírou.“ (DA 756; TV 486)

Ježíšova víra je tak hluboká, neomezená a odevzdaná, že s ní nemohou otřást ani démoni v celém vesmíru, ani všechny zkoušky na zemi. Je to víra, která důvěřuje, i když nevidí, věří, i když nechápe, pevně se drží, i když je jen málo, čeho se ještě dá držet. Taková „Ježíšova víra“ je sama o sobě darem, který dostáváme prostřednictvím víry. Taková víra nás přenese přes další krize. „Ježíšova víra“ přebývá v našich srdcích a umožňuje nám uctívat Krista jako našeho jediného Pána. Pomůže nám také vytrvat, když se bude od každého vynucovat přijetí znamení šelmy, jak o tom mluví kniha Zjevení.

Taková víra se však neobjeví z ničeho nic. Boží lid se učí žít vírou nyní, den za dnem. V dobrých časech, kdy Boha můžeme téměř nahmatat, ale i ve špatných časech, kdy se Bůh zdá být nekonečně vzdálený a nepochopitelný. Nezáleží na tom. „Spravedlivý bude živ z víry“ (Ga 3,11; viz také Ab 2,4). Čas na přípravu je právě teď. Každá dnešní zkouška, pokud v ní vytrváme ve víře, může přinést v našem životě vzácné ovoce.

**Aplikace**

`Zamysli se nad dobou, kdy se ti zdálo, že se život kolem tebe hroutí, a jediné, co ti ještě zbylo, byla tvá víra. Jak jsi všechno přežil? Co ses naučil? Co z tvé zkušenosti může pomoci ostatním, kteří procházejí něčím podobným?`