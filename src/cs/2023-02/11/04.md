---
title:  'Sklízíme, co jsme zaseli'
date:  06/06/2023
---

> <p></p>
> 15Je jí dáno, aby do sochy té šelmy vdechla život, takže ta socha mluvila a vydala rozkaz, že zemřou všichni, kdo před ní nepokleknou. 16A nutí všechny, malé i veliké, bohaté i chudé, svobodné i otroky, aby měli na pravé ruce nebo na čele cejch, 17aby nemohl kupovat ani prodávat, kdo není označen jménem té šelmy nebo číslicí jejího jména. (Zj 13,15–17)

**Osobní studium**

Proroctví o znamení šelmy hovoří o náboženské nesnášenlivosti, ekonomickém bojkotu, pronásledování a nakonec o rozsudku smrti. Překvapivě je to i poselství povzbuzení. Dokonce i v nejhorších časech bude Bůh podporovat svůj lid, tedy ty, kteří „zachovávají Boží přikázání a věrnost Ježíši“ (Zj 14,12). A mezi tato přikázání patří samozřejmě i čtvrté – sobota jako sedmý den.

Proroctví o znamení šelmy ve Zjevení 13 nám říká o nespoutaném projevu zla a úplném vyvrcholení satanovy války proti Bohu. Jeho nejdůležitější strategií v tomto tažení jsou klam, podvod a konspirace. Zjevení 13 hovoří o době v budoucnosti, kdy bude ďábel působit prostřednictvím pozemské nábožensko-politické moci – šelmy – a uchýlí se k násilí.

Samozřejmě, náboženské pronásledování není nic nového. Bylo zde od doby, kdy Kain zabil Ábela, protože se mu nelíbil bratrův způsob uctívání Boha (viz Gn 4,1–8). Ježíš varoval, že podobné pronásledování postihne věřící nejen v prvním století našeho letopočtu, ale i v následujících obdobích: „... přichází hodina, že ten, kdo vás zabije, bude se domnívat, že tím uctívá Boha“ (J 16,2; viz také Mt 10,22 a 1Pt 4,12).

Proroctví o znamení šelmy hovoří o posledním článku řetězu tohoto bezbožného snažení. Jako tomu bylo při pronásledování v minulosti, i v poslední době se bude šelma snažit přimět každého, aby se podřídil určitému systému víry a vyžadovanému systému uctívání.

`Čemu bude čelit Boží lid v době závěrečné krize (Zj 13,15–17)?`

Proroctví říká, že pronásledování začne ekonomickými sankcemi – nebude moci „kupovat ani prodávat, kdo není označen jménem té šelmy nebo číslicí jejího jména“. Když se to stane, velké množství lidí to vzdá. Každý, kdo se odmítne podřídit, bude nakonec čelit odsouzení k smrti.

Věrní křesťané jsou neustále vystaveni ďáblovým útokům. Postupně, zdánlivě nevinně a nenápadně, se je snaží ďábel krok za krokem přimět k různým kompromisům. Když se nakonec dostanou do závěrečné zkoušky, budou slabí a mnozí z nich v závěrečné zkoušce podlehnou a přijmou znamení šelmy. Jen Boží láska ke každému člověku nás může posílit a ochránit v těžkých dobách, které jsou před námi.

**Aplikace**

`Přečti si Ga 6,7–9. Jaký princip objasňuje tento text? Přestože kontext veršů nemluví o událostech konce, zásada, o které píše apoštol Pavel, je důležitá pro každého z nás i v souvislosti se znamením šelmy a naší věrností v posledních dnech pozemských dějin.`