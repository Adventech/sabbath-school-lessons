---
title:  'Neochvějná vytrvalost'
date:  04/06/2023
---

> <p></p>
> Zde se ukáže vytrvalost svatých, kteří zachovávají Boží přikázání a věrnost Ježíši. (Zj 14,12)

**Osobní studium**

Jak jsme pochopili ve Zj14,7, Bůh volá všechny lidi, aby uctívali Stvořitele. To je poselstvím prvního anděla. Ve Zjevení 14,8 Bůh varuje lidi před „Babylónem“, falešným náboženským systémem, jehož kořeny sahají až do starověkého Babylónu. To je poselstvím druhého anděla.

Ve Zjevení 14,9.10 třetí anděl varuje před uctíváním šelmy. Mohutným hlasem volá: „Kdo kleká před šelmou a před její sochou, kdo přijímá její cejch na čelo či na ruku, bude pít víno Božího rozhorlení, které Bůh nalévá neředěné do číše svého hněvu...“

`O jakých dvou vlastnostech Božího lidu v době konce se hovoří v úvodním textu (Zj 14,12)? Proč jsou obě důležité?`

Řecké slovo pro „trpělivost“ je hypomoné a jeho doslovný překlad by mohl znít „neochvějná vytrvalost“. V době konce bude mít Bůh lidi, kteří mu budou projevovat oddanost navzdory zákazům a nelítostnému pronásledování. Díky jeho milosti stojí zpříma a s nezlomnou vytrvalostí žijí život zaměřený na Boha, naplněný milostí a poslušností.

Uctívání Stvořitele (Zj 14,7) je v přímém protikladu k uctívání šelmy (Zj 14,9) a projevuje se v chování lidí, „kteří zachovávají Boží přikázání a Ježíšovu víru“ (Zj 14,12; ČSP). Tento poslední konflikt mezi věrností Kristu nebo šelmě je o uctívání. I proto bude centrem tohoto velkého sporu mezi dobrem a zlem otázka soboty jako symbolu uctívání jediného a pravého Boha.

`Přečti si texty Ř 8,1–4; Ef 2,8–10 a Ko 1,29. Co nás tyto pasáže učí o výsledku života naplněného a vedeného vírou?`

Když žijeme ve víře, dostáváme jeho milost a naše životy se mění. Oddaní následovníci Spasitele nebudou mít jen „víru v Ježíše“, ale budou mít i „Ježíšovu víru“. Ježíšovi následovníci budou mít víru podobnou té jeho. I proto zůstanou Bohu věrni až do smrti, jako to udělal Ježíš.

**Aplikace**

`Nakolik jsi Bohu věrný v maličkostech? Jak naše věrnost v malých věcech v době relativního klidu může upevnit naši věrnost v době krize? (Viz L 16,10.)`

---

#### Dodatečné otázky k diskuzi

`Jak si představuješ „neochvějnou vytrvalost“?`

`Kdy se vytrvalost stává výhodou?`

`V čem budou podle Zjevení vytrvalí „svatí“? Proč?`

`Jak bys jednou větou vyjádřil obsah poselství prvního anděla?`

`Jak bys jednou větou vyjádřil obsah poselství druhého anděla?`

`Jak bys jednou větou vyjádřil obsah poselství třetího anděla?`

`Proč jsme tak vehementně varovaní před uctíváním šelmy?`

`Je rozdíl mezi „vírou Ježíše“ a „vírou Ježíšovou“? V čem spočívá?`