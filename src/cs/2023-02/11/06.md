---
title:  'Ježíš: Náš jediný Prostředník'
date:  08/06/2023
---

> <p></p>
> 4Klekali před drakem, protože dal té šelmě svou moc, a klekali také před šelmou a volali: „Kdo se může rovnat té dravé šelmě, kdo se odváží s ní bojovat?“ 5A bylo jí dáno, aby mluvila pyšně a rouhavě a měla moc po čtyřicet dva měsíce. (Zj 13,4.5)

**Osobní studium**

`Uvažuj o úvodním textu (Zj 13,4.5). Jaké poznávací znaky mocnosti, kterou představuje šelma, nacházíme v těchto verších?`

Šelma ze Zjevení je odpadlická náboženská mocnost, která vychází z pohanského Říma a stává se celosvětovou mocí vyžadující uctívání. Podle Zj 13,5 je to moc, která se rouhá. V Novém zákoně se za rouhání považuje nárokování výsad, které náležejí jen Bohu.

`Přečti si texty L 5,18–26 a J 10,33. O jakých dvou pohledech na rouhání se zmiňují tyto verše?`

Náboženští vůdci obvinili Ježíše z rouhání. V Ježíšově případě byla obvinění nespravedlivá, protože mu právem patří všechny Boží pravomoci a výsady – včetně práva odpouštět hříchy. Ježíš byl totiž Bůh a učedníkům řekl: „Tak dlouho jsem s vámi, Filipe, a ty mě neznáš? Kdo vidí mne, vidí Otce. Jak tedy můžeš říkat: Ukaž nám Otce?“ (J 14,9).

Ve verši 1Tm 2,5 se dozvídáme, že mezi Bohem a člověkem je jeden Prostředník, člověk Ježíš Kristus. Naproti tomu římská církev učí, že prostředníkem mezi Bohem a hříšným člověkem je kněz. Jelikož však samotný kněz je hříšný člověk, nemůže být naším prostředníkem, protože sám potřebuje prostředníka. Tvrzení jakéhokoli člověka, že je Bohem nebo že stojí na Božím místě, je považováno za rouhání. Uveďme alespoň dvě prohlášení z autoritativních zdrojů římské církve:

„Papež má tak velkou důstojnost a je tak vznešený, že není obyčejným člověkem... je jakoby Bohem na zemi.“ (Lucius Ferraris, „Papa“, článek 2, Prompta Bibliotheca. 1763, sv. 6, s. 25–29)

Papež Lev XIII se chlubil: „My [papeži] máme na této zemi místo Všemohoucího Boha.“ (Velká encyklika papeže Lva XIII. New York: Benziger, 1903, s. 193)

Tato tvrzení vyzní ještě závažněji, když pochopíme, že předpona „anti “ (například ve slově antikrist) neznamená jen „proti“, ale i „místo“. Antikrist je tedy nejen ten, kdo bojuje proti Kristu, ale také ten, kdo se staví na Kristovo místo, v tomto případě do pozice zprostředkovatele odpuštění a milosti. Ano, i toto je rouhání!

**Aplikace**

`Uvažuj o nádherném daru milosti, který dostáváme od Boha zdarma a přijímáme ho jen na základě víry. Naše spasení tedy nezávisí na žádném člověku ani na žádné instituci. Čím tě toto poznání naplňuje?`