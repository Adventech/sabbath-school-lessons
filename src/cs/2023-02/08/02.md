---
title:  'Soud, stvoření a zodpovědnost'
date:  14/05/2023
---

> <p></p>
> Proč tedy, ty slabý, soudíš svého bratra? A ty, silný, proč zlehčuješ svého bratra? Všichni přece staneme před soudnou stolicí Boží. (Ř 14,10)

> <p></p>
> 8Jestliže tedy zachováváte královský zákon, jak je napsán v Písmu: „Milovati budeš bližního svého jako sám sebe,“ dobře činíte. 9Jestliže však někomu straníte, dopouštíte se hříchu a zákon vás usvědčuje z přestoupení. 10Kdo by totiž zachoval celý zákon, a jen v jednom přikázání klopýtl, provinil se proti všem. 11Vždyť ten, kdo řekl: „Nezcizoložíš,“ řekl také: „Nezabiješ.“ Jestliže necizoložíš, ale zabíjíš, přestupuješ zákon. 12Mluvte a jednejte jako ti, kteří mají být souzeni zákonem svobody. 13Na Božím soudu není milosrdenství pro toho, kdo neprokázal milosrdenství. Ale milosrdenství vítězí nad soudem. (Jk 2,8–13)

**Osobní studium**

Pokud jsme jen sbírkou náhodně vytvořených buněk a produktem neočekávaných okolností, pak život nemá příliš velký smysl. Pokud jsme jen jedním z přibližně osmi ­miliard­ lidí, kteří navzájem zápasí o životní prostor na naší planetě, život ztrácí svůj smysl a jediným cílem se stává přežít a předat své geny dál. Naproti tomu biblický koncept stvoření poskytuje důvod žít a vyzdvihuje morální imperativ života. Byli jsme stvořeni Bohem a zodpovídáme se mu za své činy. Ten, který nás stvořil, nás volá k zodpovědnosti. On sám stanovil měřítka toho, co je správné, a co ne, a ta platí dokonce i ve světě „morálního relativismu“.

`Uvažuj o textech Zj 14,7; Ř 14,10 a Jk 2,8–13. Jak se má podle těchto veršů naše zodpovědnost před Bohem promítnout do našeho chování? Jak spolu souvisí soud, Boží přikázání a uctívání Boha?`

Poselství tří andělů ve Zjevení 14 oznamuje, že „nastala hodina jeho soudu“ (Zj 14,7). Protože nás Bůh stvořil se schopností činit morální rozhodnutí, jsme zodpovědni za to, jak se rozhodujeme. Pokud bychom byli pouze náhodným shlukem buněk a produktem dědičnosti a prostředí, naše činy by do značné míry určovaly skutečnosti, nad kterými bychom neměli žádnou kontrolu.

V této krizové hodině dějin, v hodině soudu, nás Bůh povolává, abychom se rozhodovali ve světle věčnosti. Naléhavá výzva prvního anděla „poklekněte před tím, kdo učinil nebe, zemi, moře i prameny vod“ (Zj 14,7) připomíná, že základem každého uctívání je skutečnost, že nás stvořil Bůh.

Zachovávání soboty jako sedmého dne dokazuje naši víru, že Ježíš je hoden toho, abychom ho uctívali jako našeho Stvořitele. Je znamením, že přijímáme Desatero jako Bohem inspirované principy pro život v plnosti. Zákon je základem Boží vlády a zjevením jeho charakteru, a proto se stává normou a kritériem soudu. Naše věrnost přikázání soboty je uznáním našeho závazku žít život podřízený Stvořiteli.

**Aplikace**

`Jak naše chápání stvoření ovlivňuje naše jednání? Jaký vztah má dědičnost a prostředí k rozhodnutím, která činíme? Jak můžeme z Boží milosti překonat charakterové nedostatky, pro které jsme se sami dobrovolně nerozhodli, ale vyplývají z našeho genetického dětictví a prostředí, ze kterého pocházíme?`

---

#### Dodatečné otázky k diskuzi

`Proč nás Pavel varuje před tím, abychom soudili „svého bratra“?`

`Je to, že „staneme před soudnou stolicí Boží“ skutečnost, nebo to Pavel myslí obrazně? Proč?`

`Proč nás Bůh může volat k zodpovědnosti za naše jednání i rozhodování?`

`Co by se na jeho právu změnilo, kdyby nebylo stvoření ale evoluce?`

`Jak rozumíš tomu, že „milosrdenství vítězí nad soudem“?`

`Bez víry ve Stvořitele se podle autora lekce „jediným cílem stává přežít a předat své geny dál“. Co si o tom myslíš? Proč?`

`Co Bohu vypovídáme svým vztahem k sobotě?`