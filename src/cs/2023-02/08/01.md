---
title:  'Sobota a čas konce'
date:  13/05/2023
---

### Texty na tento týden
Jk 2,8–13; Dt 5,12–15; Ž 33,6.9; Zj 14; 2Pt 3,13; Zj 21,1

> <p>Základní verš</p>
> „Mně, daleko nejmenšímu ze všech bratří, byla dána ta milost, abych pohanům zvěstoval nevystižitelné Kristovo bohatství a vynesl na světlo smysl tajemství od věků ukrytého v Bohu, jenž vše stvořil...“ (Ef 3,8.9)

Podstatou lidské důstojnosti je to, že jsme všichni stvořeni. Stvořil nás Bůh a tato skutečnost dává hodnotu každé lidské bytosti. Nenarozené dítě v matčině lůně, kvadruplegický teenager, mladý dospělý s Downovým syndromem nebo babička postižená Alzheimerovou chorobou – ti všichni mají pro Boha nekonečně velkou hodnotu. Bůh je jejich Otec a oni jsou jeho synové a dcery. „Bůh, který učinil svět a všechno, co je v něm, ten je pánem nebe i země, a nebydlí v chrámech, které lidé vystavěli, ani si nedává od lidí sloužit, jako by byl na nich závislý; vždyť je to on sám, který všemu dává život, dech i všechno ostatní. On stvořil z jednoho člověka všechno lidstvo, aby přebývalo na povrchu země, určil pevná roční údobí i hranice lidských sídel“ (Sk 17,24–26).

Máme společné dědictví, patříme do jedné rodiny. Jsme bratři a sestry, které zformoval tentýž Bůh. On nám dal podobu a vdechl nám život. Stvoření poskytuje každému z nás skutečný pocit vlastní hodnoty. Když se geny a chromozomy spojily a vytvořily jedinečnou biologickou strukturu tvé osobnosti, Bůh o tom věděl a využil toho ke tvému stvoření. V celém vesmíru není nikdo stejný jako ty. Jsi jedinečný, osobitý, vzácný. Jsi bytost tak nesmírné hodnoty, že Bůh, který stvořil vesmír, vzal na sebe naše smrtelné tělo a obětoval se za tebe a tvé hříchy!

**Osnova lekce**

V centru pozornost osmé lekce je „sobota“, den, který už při stvoření Bůh oddělil jako jedinečný a svatý, jak to připomíná i Desatero. Lekce otevře téma soboty ve světle poselství tří andělů, kteří vedou k úctě a respektu vůči Stvořiteli v každé době, obzvláště v závěru dějin.

- Zj 14,7; Ř 14,10: Náš respekt vůči Soudci a Stvořiteli (neděle)

- Gn 2,1–3: Sobota – připomínka našeho původu a Stvořitele (pondělí)

- Ž 33,6–9; Žd 11,3: Odmítnutí stvoření – odmítnutí soboty (úterý)

- Zj 14,7.9.12: Výzva k respektování Božího zákona (středa)

- Iz 66,23: Sobota – předchuť obnoveného světa (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`