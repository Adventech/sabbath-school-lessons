---
title:  'Velký podvod'
date:  16/05/2023
---

> <p></p>
> 6Nebesa byla učiněna Hospodinovým slovem, dechem jeho úst pak všechen jejich zástup. 7Jako hrází drží pohromadě mořské vody, vodstva propastí uložil v zásobnicích. 8Boj se Hospodina, celá země, všichni obyvatelé světa, žijte v jeho bázni! 9Co on řekl, to se stalo, jak přikázal, tak vše stojí. (Ž 33,6–9)

> <p></p>
> Ve víře chápeme, že Božím slovem byly založeny světy, takže to, na co hledíme, nevzniklo z viditelného. (Žd 11,3)

**Osobní studium**

Ve snaze zničit pochopení jedinečnosti našeho stvoření přišel ďábel se zdánlivě drobným podvodem, který přijímají i někteří z nás. Ten podvod vypadá následovně: „Bůh je sice hlavní silou stvoření, ale trvalo mu dlouhé věky, než pod jeho dohledem vznikl život. Bůh při svém tvoření totiž využil evoluci.“ Takový přístup se pokouší sladit „vědecké“ poznatky s popisem stvoření, jaký nacházíme v knize Genesis. Tvrdí, že dny stvoření jsou dlouhá, neurčitá časová období a že život na zemi je ve skutečnosti starý miliardy let.

Uvažuj, co nám úvodní biblické pasáže (Ž 33,6–9 a Žd 11,3) říkají o tom, jak Bůh stvořil svět.

Biblická zpráva je jasná. „Co on [Bůh] řekl, to se stalo, jak přikázal, tak vše stojí“ (Ž 33,9). „Ve víře chápeme, že Božím slovem byly založeny světy...“ (Žd 11,3). První kapitola knihy Genesis potvrzuje, že Bůh stvořil svět za šest doslovných čtyřiadvacetihodinových dnů a v sedmý den odpočíval. Jazyková struktura Genesis 1 a 2 nepřipouští nic jiného. Dokonce i učenci, kteří nevěří v doslovné šestidenní stvoření, uznávají, že záměrem autora bylo popsat šestidenní stvoření.

Hebrejské slovo pro „den“ v Gn 1 je jom. V celé Bibli vždy, když je toto slovo spojeno s číslovkou (první den, druhý den a podobně), označuje časové období, které trvá čtyřiadvacet hodin.

Kromě toho, pokud Bůh nestvořil svět za šest doslovných dnů, jaký význam by měl sedmý den – sobota? Proč by její svěcení Bůh přikazoval? Nemělo by žádný smysl zachovávat sobotu jako věčnou památku na stvoření v šesti dnech, kdyby se stvořitelský týden na počátku vůbec neuskutečnil. Přijmout teo­rii stvoření, které by trvalo dlouhá období, znamená zpochybnit samotnou potřebu zachovávání sedmého dne jako památníku stvoření. Takový přístup by zároveň vyvolával vážné otázky týkající se integrity Písma.

Útokem na sobotu satan zpochybňuje samotné jádro Boží autority. Vždyť co může být účinnější při ničení sedmého dne – soboty – jako připomínky stvoření v šesti dnech, než popírání toho, že se stvoření za šest dní opravdu uskutečnilo? Není divu, že tolik lidí, včetně křesťanů, ignoruje důležitost soboty jako sedmého dne. Tím je dána skvělá výchozí pozice pro konečný podvod.

**Aplikace**

`Pokus se vlastními slovy vysvětlit, proč stvoření za neměřitelně dlouhá období odporuje biblické zprávě. Proč je to problém?`

---

#### Dodatečné otázky k diskuzi

`Jak bys malému dítěti vysvětlil, co je to podvod?`

`S jakým „zdánlivě drobným podvodem“ je ďábel úspěšný mezi současnými křesťany?`

`V čem jsou tak nebezpečné snahy „sladit“ evoluci se stvořením?`

`Proč můžeme zůstávat u toho, že svět byl stvořen v šesti skutečných dnech?`

`Znáš nějaký důvod, proč bychom měli odpočívat jeden den v týdnu, pokud by neplatila víra v šestidenní stvoření?`