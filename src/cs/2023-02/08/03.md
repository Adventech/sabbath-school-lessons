---
title:  'Sobota a stvoření'
date:  15/05/2023
---

> <p></p>
> 1Tak byla dokončena nebesa i země se všemi svými zástupy. 2Sedmého dne dokončil Bůh své dílo, které konal; sedmého dne přestal konat veškeré své dílo. 3A Bůh požehnal a posvětil sedmý den, neboť v něm přestal konat veškeré své stvořitelské dílo. (Gn 2,1–3)

**Osobní studium**

Náš svět zoufale potřebuje uklidňující poselství Stvořitele, a proto nám Bůh dal sobotu. V polovině 19. století, kdy intelektuální svět zasáhla hypotéza evoluce, poslal Bůh poselství úžasné naděje zapsané ve Zj 14,6.7.

Satan se všemožně pokoušel překrucovat myšlenku stvoření, protože nenávidí Ježíše a nechce, aby se mu dostalo uctívání, které mu patří jako našemu Stvořiteli a Vykupiteli. Sobota je součástí velkého sporu o to, zda je Kristus hoden naší chvály. Boží poselství pro čas konce však vyzývá celé lidstvo, aby se vrátilo zpět k uctívání Krista jako Stvořitele nebe a země. Základem každého uctívání je skutečnost, že nás stvořil.

`Přečti si texty Gn 2,1–3; Ex 20,8–11 a Dt 5,12–15 v kontextu veršů Zj 14,6.7. Jak se v přikázání o sobotě propojuje zpráva o stvoření se zprávou o vykoupení?`

Sobota je věčným symbolem našeho odpočinku v Hospodinu. Je to zvláštní znak věrnosti Stvořiteli (Ez 20,12.20). Nejde o nějaký samoúčelný požadavek. Naopak, sobota odhaluje, že pravé odpočinutí od spravedlnosti ze skutků se nachází v Bohu. Sobota hovoří o Bohu, který pro nás dosáhl toho, co bychom my sami nikdy nedokázali.

Písmo nás vyzývá, abychom každou sobotu odpočívali v jeho lásce a péči. Sobota je symbolem odpočinku, ne skutků; je vyjádřením milosti, ne zákonictví; působí jako ujištění, ne odsouzení; vede nás ke spolehnutí se na Boha, ne na sebe. Každou sobotu se radujeme z jeho dobroty a chválíme ho za spásu, kterou můžeme najít pouze v Kristu.

Sobota je také věčným spojením mezi dokonalostí Edenu v minulosti a slávou nového nebe a nové země v budoucnosti (Iz 65,17; Zj 21,1).

Sobota nás vede zpět k našim kořenům. Sobota nás spojuje s naší původní rodinou. K sobotě se lidé vracejí od začátku. Je to nepřerušené spojení v čase s naším stvořením. Udržuje nás soustředěné na slavnou pravdu, že jsme Boží děti. Zve nás k důvěrnému, blízkému vztahu s Bohem.

**Aplikace**

`Jak je přikázání o sobotě naznačeno ve Zj 14,6.7? Proč je sobota důležitá pro poselství o konci času? (Viz Ex 20,8–11.)`

---

#### Dodatečné otázky k diskuzi

`Jaký význam dal Bůh při stvoření „sedmému dnu“?`

`V čem se „sabat“ tak jedinečný?`

`Co to znamená, že „Bůh požehnal a posvětil sedmý den“?`

`Jak se stala sobota součástí „velkého sporu“?`

`Může se nám sobota stát symbolem spasení ze skutků? Kdy a proč to hrozí?`

`Čeho všeho je sobota symbolem, pokud ji prožíváme se svým Bohem?`

`Pomáhá ti sobota budovat důvěrný, blízký vztah s Bohem? Jak?`