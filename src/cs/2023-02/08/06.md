---
title:  'Sobota a věčný odpočinek'
date:  18/05/2023
---

> <p></p>
> Hle, já stvořím nová nebesa a novou zemi. Věci minulé nebudou připomínány, nevstoupí na mysl. (Iz 65,17)

> <p></p>
> Jako nová nebesa a nová země, které učiním, budou stát přede mnou, je výrok Hospodinův, tak nepohnutelně bude stát vaše potomstvo a vaše jméno. (Iz 66,22)

> <p></p>
> Podle jeho slibu čekáme nové nebe a novou zemi, ve kterých přebývá spravedlnost. (2Pt 3,13)

> <p></p>
> A viděl jsem nové nebe a novou zemi, neboť první nebe a první země pominuly a moře již vůbec nebylo. (Zj 21,1)

**Osobní studium**

Sobota je útočištěm ve světě naplněném únavou, bolestí a vyčerpáním. Každý týden opouštíme starosti tohoto světa a vstupujeme do ústraní – do Boží soboty. Významný židovský autor Abraham Heschel nazval sobotu „chrámem v čase“. (Abraham Heschel, The Sabbath: Its Meaning for Modern Man. New York: Farrar, Straus, and Giroux, 2005, s. 12) Každý sedmý den sestupuje nebeský palác z nebe na zem a Hospodin nás na celý den zve do slávy své přítomnosti, abychom s ním strávili čas v důvěrném společenství.

V úvodu k Heschelově knize o kráse soboty Susannah Heschel, jeho dcera, píše o významu soboty tato slova: „Sobota je metaforou ráje a svědectvím o Boží přítomnosti; v našich modlitbách očekáváme mesiášskou éru, která bude sobotou, a každá sobota nás na tuto zkušenost připravuje: nenaučí-li se člověk vychutnávat si chuť soboty [...] nebude schopen si vychutnat ani chuť věčnosti ve světě, který má přijít.“ (Tamtéž, s. XV)

Při stvoření pro nás Ježíš postavil zvláštní „příbytek“, ve kterém můžeme každý týden nacházet útočiště. Tam můžeme být v bezpečí. Jeho dílo je dokonáno. Když v sobotu odpočíváme, odpočíváme v jeho láskyplné péči. Odpočíváme v očekávání našeho věčného odpočinku v novém nebi a na nové zemi, které mají již brzy přijít.

`Jak nám podle úvodních veršů (Iz 65,17; Iz 66,22; 2Pt 3,13 a Zj 21,1) zachovávání soboty pomáhá zaměřit náš pohled na věčnost?`

Stejný Bůh, který na počátku stvořil zemi, ji stvoří znovu a sobota zůstane věčným symbolem Boha jako Stvořitele (viz Iz 66,23). Židé vnímali sobotu jako symbol, předchuť toho, co se v hebrejštině nazývalo olam ha-ba – svět, který přijde.

Poselství tří andělů, kteří letí prostředkem nebe a vyzývají nás, abychom uctívali Stvořitele, je odpovědí nebe na beznadějné zoufalství, které ve dvacátém prvním století trápí mnoho lidí. Ukazuje nám na našeho Stvořitele, který na počátku stvořil všechno, a na našeho Vykupitele, který po skončení soudu, po odstranění hříchu, udělá všechno nové. „Ten, který seděl na trůnu, řekl: ‚Hle, všecko tvořím nové.‘ A řekl: ‚Napiš: Tato slova jsou věrná a pravá‘“ (Zj 21,5).

**Aplikace**

`Jak můžeš ty osobně udělat ze soboty předchuť nebe pro sebe a své blízké?`

---

#### Dodatečné otázky k diskuzi

`V čem je sobota předobrazem věčného života v Božím království?`

`„Sobota je útočištěm ve světě naplněném únavou, bolestí a vyčerpáním.“ Je to pravda i ve tvém případě? Jak se to projevuje v praxi?`

`Jak rozumíš tomu, že sobota je „chrámem v čase“?`

`Abraham Heschel píše, že pokud se „člověk nenaučí vychutnávat chuť soboty ... nebude schopen si vychutnat ani chuť věčnosti ve světě, který má přijít.“ Co si o tom myslíš?`

`Co je náplní tvého sobotního odpočívání?`