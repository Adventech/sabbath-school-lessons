---
title:  'Satanova závěrečná strategie'
date:  13/06/2023
---

> <p></p>
> 12Deset rohů, které jsi viděl, je deset králů, kteří se ještě vlády neujali, ale v jedinou hodinu přijmou královskou moc spolu se šelmou. 13Budou zajedno ve svých úmyslech a svou sílu i moc dají té šelmě. 14Ti budou bojovat s Beránkem, ale Beránek je přemůže, protože je Pán pánů a Král králů; ti, kdo jsou s ním, jsou povolaní a vyvolení a věrní.“ (Zj 17,12–14)

**Osobní studium**

Průzkumy odhalují hlubokou nedůvěru ve státní instituce a vlády. Miliony lidí se ptají: „Kde je někdo, kdo je morálně způsobilý vést svět?“ Proroctví ve Zjevení identifikují šelmu jako mocnost, která bude pod záštitou spojené náboženské a politické moci silou, jež bude pravděpodobně plnit tento úkol.

`Jak Jan v úvodním textu (Zj 17,12–14) popisuje závěrečné scény dějin země? Jaký kontrast je naznačen v těchto verších?`

V této pasáži Jan uvádí tři důležité body. (1) Politické mocnosti jsou „zajedno ve svých úmyslech“ a „svou sílu i moc“ dávají šelmě. (2) Toto uskupení vede válku proti Beránkovi. (3) V závěrečném boji Beránek, to je Kristus, a jeho následovníci zvítězí. Šelma je poražena a Vítězem je Ježíš.

Přemýšlel jsi někdy nad tím, jakou strategii by mohl ďábel použít ke sjednocení národů? Historie se často opakuje. Víme, jak došlo k rozpadu Římské říše. Když germánské vpády ze severu ohrožovaly západní Evropu, římský císař Konstantin se přiklonil k náboženství. Autorita církve spojená s mocí státu se stala přesně tím nástrojem, který Konstantin potřeboval. Neustálé posilování svatosti neděle ve čtvrtém století bylo vypočítavým politickým a náboženským tahem ke sjednocení říše v době krize. Konstantin chtěl, aby se jeho impérium sjednotilo, a římská církev chtěla, aby se „obrátilo“. Renomovaný historik Arthur Weigall to říká jasně: „Církev udělala z neděle posvátný den [...] hlavně proto, že šlo o každotýdenní svátek slunce. Ze strany křesťanství se jednalo o jasný záměr. Převzít pohanské svátky, které měly u lidí oblibu a tradici, a dát jim křesťanský význam.“ (Arthur Weigall, The Paganism in Our Christianity. New York: GP Putnam‘s Sons, 192, s. 145)

V době velké krize, kdy je celý svět vyděšený, zraněný a prožívá různé těžkosti, budou lidé zoufale toužit po někom, kdo by jim poskytl stabilitu a ochranu. Takto se často dostávali k moci tyrani v minulosti a není důvod si myslet, že by se to už nemohlo opakovat. Podle proroctví se něco podobného děje i v době závěrečných událostí.

I když je těžké pochopit, jak se to vše může stát, svět už byl svědkem velkých změn a rychlosti, s jakou se mohou uskutečnit. I když neznáme podrobnosti o tom, co přijde, musíme být připraveni.

**Aplikace**

`Proč i v naší demokratické společnosti mnozí lidé volají po rázném, autoritativním vůdci? V čem spočívá nebezpečí?`

---

#### Dodatečné otázky k diskuzi

`Co se změní v satanově „závěrečné strategii“?`

`Koho představuje těch deset rohů?`

`Proč „králové“ odevzdají svou moc šelmě?`

`Co bude motivem toho, že se nakonec všichni spojí v boji proti Beránkovi?`

`K čemu je nám dobré vědět, jak tento boj dopadne?`

`Jakou roli sehrála neděle ve sjednocování „Říma“ po jeho rozpadu?`

`Proč se v dobách krizí dostávají k moci tak často tyrani?`

`Autor lekce píše, že „neznáme podrobnosti o tom, co přijde“. Proč nám Bůh ty podrobnosti nesdělil?`