---
title:  'Smrtelná rána'
date:  11/06/2023
---

> <p></p>
> A bylo jí [šelmě] dáno, aby mluvila pyšně a rouhavě a měla moc po čtyřicet dva měsíce. (Zj 13,5)

> <p></p>
> 6Žena pak uprchla na poušť, kde jí Bůh připravil útočiště, aby tam o ni bylo postaráno po tisíc dvě stě šedesát dní. [...] 14Ale té ženě byla dána dvě mocná orlí křídla, aby mohla uletět na poušť do svého útočiště, kde ukryta před hadem byla zachována při životě rok a dva roky a polovinu roku. (Zj 12,6.14)

> <p></p>
> Bude mluvit proti Nejvyššímu a bude hubit svaté Nejvyššího. Bude se snažit změnit doby a zákon. Svatí budou vydáni do jeho rukou až do času a časů a poloviny času. (Da 7,25)

**Osobní studium**

Jak jsme již studovali, mocnosti představené šelmami ve Zjevení 13 a 14 ukazují na celosvětový systém falešného uctívání. Pojďme se na to podívat podrobněji.

`Uvažuj o úvodních třech textech (Zj 13,5; Zj 12,6.14 a Da 7,25). Jak dlouho bude popsaná mocnost vládnout a prosazovat své náboženské požadavky? O co všechno bude usilovat? S jakým výsledkem?`

Šelma bude ve své činnosti pokračovat během předpověděného období dějin. V symbolických proroctvích, která udávají čas, se prorocký den rovná doslovnému roku. V Nu 14,34 čteme: „za každý den jeden rok“ zde je stanoven biblický princip stanovení času – den za rok. Jindy Bůh říká: „Ukládám ti za každý rok jeden den“ (Ez 4,6). Tento princip opakovaně prokázal svou přesnost při výkladu biblických proroctví předpovídajících čas, jako například sedmdesát týdnů v Da 9,24–27. Když vezmeme časové období uvedené ve Zj 13,5 (42 měsíců) a budeme počítat s třiceti dny v měsíci, dostaneme 1260 prorockých dnů nebo 1260 doslovných let. (Starověké kalendáře měly pravidelně 360 dní v roce.)

Ve čtvrtém století římský císař Konstantin legalizoval křesťanství v celé říši. Když v roce 330 přesunul své hlavní město do Byzance, aby sjednotil východní a západní část své říše, v Římě chyběl vládce. Tuto prázdnotu zaplnil papež, který díky tomu získal velkou autoritu. Stal se nejen mocným náboženským vůdcem, ale také politickou silou, se kterou bylo třeba v Evropě počítat. V roce 538 římský císař Justinián oficiálně udělil římskému biskupovi roli obránce víry. Středověká církev měla velký vliv od roku 538 do roku 1798, včetně hrozného pronásledování, které bylo zmiňováno v úvodu lekce. Napoleonův generál Louis Berthier vzal papeže do zajetí v roce 1798, čímž se přesně naplnilo biblické proroctví.

Po strastiplném putování se papež Pius VI. pod dohledem Berthiera dostal až do Valencie, kde šest týdnů po svém příchodu zemřel. Smrt papeže zasadila politické moci Vatikánu velkou ránu, ale podle Zj 13,12 se smrtelná rána zahojila a svět o této moci později slyšel mnohem více.

**Aplikace**

`Uvažuj o tom, jak úžasná jsou biblická proroctví a jak nám odhalují, že Bůh zná budoucí události. Co to říká o Bohu? Proč můžeme důvěřovat Hospodinovým zaslíbením, dokonce i těm, která se ještě nenaplnila?`