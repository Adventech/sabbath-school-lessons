---
title:  'Sobota jako zkouška'
date:  15/06/2023
---

> <p></p>
> 8Pamatuj na den odpočinku, že ti má být svatý. 9Šest dní budeš pracovat a dělat všechnu svou práci. 10Ale sedmý den je den odpočinutí Hospodina, tvého Boha. Nebudeš dělat žádnou práci ani ty ani tvůj syn a tvá dcera ani tvůj otrok a tvá otrokyně ani tvé dobytče ani tvůj host, který žije v tvých branách. 11V šesti dnech učinil Hospodin nebe i zemi, moře a všechno, co je v nich, a sedmého dne odpočinul. Proto požehnal Hospodin den odpočinku a oddělil jej jako svatý. (Ex 20,8–11)

**Osobní studium**

Možná že se právě teď připravuje půda pro budoucí pronásledování. Dne 6. června 2012 tehdejší papež Benedikt XVI. adresoval naléhavou výzvu více než 15 000 lidí shromážděných na Náměstí svatého Petra v Římě, aby neděle byla dnem odpočinku pro každého a lidé mohli strávit čas se svými rodinami a s Bohem. „Obhajováním neděle člověk brání lidskou svobodu.“ Samozřejmě, není to stejné jako požadovat, aby ostatní zachovávali tento den místo biblické soboty, ale naznačuje to, že myšlenka neděle jako „dne odpočinku“ se může stát velkým problémem. Dříve či později budou přijaty zákony a ti, kteří se svědomitě řídí Božím slovem a zachovávají pravou sobotu, budou označeni za odpůrce nejlepších zájmů společnosti.

V době krize bude věrný Boží lid trvat na svém přesvědčení a následovat Boha díky jeho milosti a jeho moci. Věrní nepodlehnou tlaku.

Na rozdíl od znamení šelmy dostanou Boží pečeť. Pečeti se ve starověku používaly pro potvrzení pravosti úředních dokumentů. Boží pečeť najdeme v jeho zákoně. Starověké pečeti byly výraznou jedinečnou značkou. Prorok Izajáš říká: „Zavaž svědectví a zapečeť zákon mezi mými učedníky“ (Iz 8,16).

`Uvažuj o úvodním textu (Gn 20,8–11). Jaké prvky biblické pečeti můžeme najít v přikázání o sobotě? Jak se toto přikázání liší od všech ostatních přikázání?`

Čtvrté přikázání obsahuje tři prvky autentické pečeti. Za prvé, jméno toho, kdo pečetí: „Hospodin, tvůj Bůh“ (Ex 20,10). Za druhé, titul toho, kdo pečetí: Hospodin, který „učinil“ (Ex 20,11), neboli Stvořitel. A za třetí, území patřící tomu, kdo pečetí: „nebe i země, moře a všechno, co je v nich“ (Ex 20,11). Podle Zj 7,1–3 je Boží pečeť umístěna na naše čelo, symbol naší mysli. Ježíš respektuje naši svobodu volby. Zve nás, abychom mu dovolili formovat naši mysl Duchem svatým (Ef 4,30). Touží, aby naše víra zůstala pevně zakotvena v Božím slově.

Rozumíme tedy, že věřící jsou ti, kteří „zachovávají Boží přikázání a věrnost Ježíši“ (Zj 14,12). A jedno z těch přikázání, která zachovávají, je právě přikázání o sobotě, které se šelma snažila změnit (Da 7,25).

**Aplikace**

`Odehrává se nyní ve společnosti něco, co by v budoucnu mohlo vést k omezení naší náboženské svobody? Jak tyto události vnímáš? Co ji v současnosti zaručuje?`

---

#### Dodatečné otázky k diskuzi

`Jakým slovem začíná čtvrté přikázání? Proč?`

`Kdy máme začít pamatovat na „den odpočinku“?`

`V čem se liší sedmý den od těch zbývajících šesti?`

`Proč Hospodin odpočinul od svého díla?`

`Jak rozumíš sobotnímu požehnání? Vnímáš ho ve svém životě? Jak a v čem?`

`Říká se, že čtvrté přikázání je pečetí Desatera. Souhlasíš? Proč?`

`Co můžeme udělat už dnes, abychom v době závěrečné krize obstáli?`

`Chtěl by ses dožít této doby? Proč?`