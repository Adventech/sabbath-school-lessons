---
title:  'Odpadnutí'
date:  12/06/2023
---

> <p></p>
> 3Žádným způsobem se nedejte od nikoho oklamat, protože nenastane [příchod Pána Ježíše], dokud nedojde ke vzpouře proti Bohu a neobjeví se člověk nepravosti, Syn zatracení. 4Ten se postaví na odpor a „povýší se nade všecko, co má jméno Boží“ nebo čemu se vzdává božská pocta. Dokonce „usedne v chrámu Božím“ a bude se vydávat za Boha. [...] 8A pak se ukáže ten zlý, kterého Pán Ježíš „zabije dechem svých úst“ a zničí svým slavným příchodem. 9Ten zlý přijde v moci satanově, bude konat kdejaký mocný čin, klamná znamení a zázraky 10a všemožnou nepravostí bude svádět ty, kdo jdou k záhubě, neboť nepřijali a nemilovali pravdu, která by je zachránila. 11Proto je Bůh vydává do moci klamu, aby uvěřili lži. 12Tak budou odsouzeni všichni, kdo neuvěřili pravdě, ale nalezli zalíbení v nepravosti. (2Te 2,3.4.8–12)

**Osobní studium**

`Co předpovídá Pavel na základě úvodního textu (2Te 2,3.4.8–12) o posledních dnech? Jaké poznávací znaky dává šelmě, moci působící proti Kristu?`

Apoštol Pavel varuje křesťanské společenství před „odpadnutím“ od pravdy Božího slova. Znepokojuje ho zárodek odpadlictví, který byl v té době již přítomen v rané církvi. Ten během staletí postupně mohutněl a naplno se má ukázat v době před druhým příchodem Krista. Do církve se dostalo falešné evangelium, které bylo překroucením Božího slova.

Za tímto odpadnutím stojí satan. Je to skutečný „člověk nepravosti“. „Povýší se nade všecko, co má jméno Boží“ a „usedne v chrámu Božím“ (2Te 2,4). Tento „bezbožník“ však jedná prostřednictvím lidských institucí a skrze ně se snaží dosáhnout svých cílů. Poznávací charakteristiky popsané v Danielovi a Zjevení odhalují, že „malý roh“ z Da 7, šelma ze Zj 13 a 14 a „Syn zatracení“ z 2Te 2 představují totéž.

„Porovnání s Danielovým proroctvím o rouhající se moci, která následuje po moci pohanského Říma [...] a s Janovým obrazným popisem šelmy podobné levhartovi [...] odhaluje mnohé podobnosti mezi těmito třemi popisy (malý roh, moc šelmy a člověk nepravosti). To nás vede k závěru, že Daniel, Pavel a Jan hovoří o téže moci [...] o papežství.“ (7BC 271)

Je mimořádně důležité pamatovat si, že biblické proroctví popisuje systém náboženství, které se zpronevěřilo Božímu slovu a evangelium nahradilo lidskými tradicemi, které ho vzdálily od biblické pravdy. Bůh dává tato proroctví svým služebníkům z lásky a ve snaze připravit všechny na Kristův příchod.

Zároveň slouží jako pokárání odpadlických náboženských organizací, které se odchýlily od Božího slova – to však neznamená, že lidé v nich jsou špatní (viz Zj 18,4). Toto poselství je o systému, který oklamal miliony lidí. Přestože tito lidé žijí v omylu, Kristus je velmi miluje. A podle toho se k nim máme chovat.

**Aplikace**

`„Jak byste chtěli, aby lidé jednali s vámi, tak vy ve všem jednejte s nimi; v tom je celý Zákon i Proroci“ (Mt 7,12). Jak musíme uplatnit tento princip, uvažujeme-li o šelmách zmíněných ve Zjevení 13 a 14?`