---
title:  'Babylón: Centrum modloslužby'
date:  25/05/2023
---

> <p></p>
> 33Toto praví Hospodin zástupů: „Izraelci jsou utiskováni a Judejci s nimi. Všichni, kdo je odváděli do zajetí, je pevně uchopili a odmítli je propustit. 34Jejich Vykupitel je však silný, jeho jméno je Hospodin zástupů. Pevně povede jejich spor, přinese zemi pokoj a obyvatele Babylónu pokoje zbaví.“ 35„Meč proti Kaldejcům! je výrok Hospodinův. I na obyvatele Babylónu a na jeho velmože i jeho mudrce. 36Meč na tlachaly, ukážou se jako pošetilci, meč na jeho bohatýry, vyděsí se. 37Meč na jeho koně i na jeho vozbu a na všechen přimíšený lid, který je uprostřed něho; budou jako ženy. Meč na jeho poklady, budou uloupeny. 38Sucho na jeho vody, vyschnou. Vždyť je to země model, kvůli příšerám třeští. (Jr 50,33–38)

**Osobní studium**

Soustřeďme se na další stopu, která poodhaluje „tajemství velkého Babylónu“. Samým jádrem babylónského uctívání byla modloslužba.

`Přečti si texty Jr 50,33–38 a Jr 51,17.47. Co se v těchto verších říká o uctívání obrazů ve starověkém Babylóně a o Boží reakci na takové chování?`

Jeremjáš 50 a 51 předpovídají zničení Babylónu Médy a Peršany. Jedním z důvodů zániku Babylónu bylo modlářství jeho obyvatel. Babyloňané věřili, že jejich obrazy a sochy představují božstva. V babylónském náboženství byla rituální péče o sochy a uctívání soch božstev považována za posvátná. Bohové žili zároveň ve svých sochách v chrámech a také v přírodních silách, které ztělesňovaly. Krádež nebo zničení soch bylo považováno za ztrátu božské ochrany. Například chaldejský princ Marduk-apla-iddina II. uprchl do jižních močálů Mezopotámie se sochami babylónských bohů, aby je zachránil před armádami asyrského Senacheriba. (Jane R. Mcintosh, Ancient Mesopotamia: New Perspectives. ABC-CLIO, Inc.,zajet CA: Santa Barbara, 2005, s. 203)

Bibličtí proroci postavili uctívání těchto neživých obrazů do protikladu s Bohem Stvořitelem, který je živý a život dává (Jr 51,15.16.19).

`Přečti si texty Ex 20,4–6 a Ž 115,4–8. Co říkají o modloslužbě?`

Přestože problematika modloslužby duchovního Babylónu sahá hlouběji, než je jen klanění se před obrazy ze dřeva a kamene, duchovní Babylón je paralelou starověkého Babylónu. Používání obrazů jako předmětů uctívání nebo i jen „úcty“ je porušením druhého přikázání. Omezuje totiž naši schopnost vnímat tichý hlas Ducha svatého, který nás učí o nebeských věcech a redukuje velikost, majestát a vznešenost Boha na neživou sochu. Obrazy se dostaly do křesťanství ve čtvrtém století, aby se křesťanství stalo přijatelnějším pro pohanské obyvatelstvo. Často bývají předmětem posvátné úcty, kterou máme projevovat jedině Bohu. Takový přístup nutně vede k duchovnímu úpadku.

**Aplikace**

`Proč je uctívání obrazů a soch nebezpečné? Jak to souvisí s Babylónem na konci času?`

---

#### Dodatečné otázky k diskuzi

`Co je to modloslužba?`

`Je modloslužba stále aktuální, nebo je to už jen minulost? Proč?`

`Jaké proroctví pronesl Jeremiáš na adresu SZ Babylónu? Proč byl Bůh vůči této mocnosti nakonec tak nekompromisní?`

`Znáš nějaké formy dnešního modlářství? Popiš nám je.`

`V čem je uctívání soch a obrazů tak nebezpečné? V čem nám brání?`

`Myslíš, že modlářství hrozí i členům naší církve? Kdy a jak?`

`Co se nám, adventistům, může stát předmětem uctívání?`

`Proč bychom měli být opatrní při výkladu Zjevení? Co i nám hrozí?`