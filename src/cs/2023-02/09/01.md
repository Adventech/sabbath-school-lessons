---
title:  'Město zvané Zmatek'
date:  20/05/2023
---

### Texty na tento týden
Zj 17,1.2.15; Zj 18,1–4; Zj 17,4–6; Mt 16,18; Jr 50,33–38; Ž 115,4–8

> <p>Základní verš</p>
> „Ti budou bojovat s Beránkem, ale Beránek je přemůže, protože je Pán pánů a Král králů; ti, kdo jsou s ním, jsou povolaní a vyvolení a věrní.“ (Zj 17,14)

Téma velkého sporu mezi dobrem a zlem je v knize Zjevení znázorněno symbolikou dvou žen. Jedna je oděná sluncem (Zjevení 12) a druhá je oblečena do purpuru a šarlatu (Zjevení 17).

Pozoruhodný symbol ženy oděné sluncem v oslnivé Kristově slávě se nachází ve Zjevení 12. Je věrná tomu, koho miluje, Ježíši. Není pošpiněná „pletkami“ s falešným učením. V celé Bibli čistá žena představuje Ježíšovu nevěstu, pravou církev. V textu Jr 6,2 prorok hovoří o dceři Sijónu jako o „líbezné a rozkošné“. Jeremjáš používá výraz „dcera sijónská “ nebo také obraz věrné ženy k popisu Božího lidu. (Viz také Ef 5,25–32 a Oz 2,22.)

Naproti tomu Bible přirovnává odpadnutí od víry ke smilstvu a cizoložství (Jk 4,4; ČSP). Když Ezechiel mluví o vzpouře a nevěrnosti Izraele, naříká: „Jako cizoložná manželka brala sis cizí místo svého muže“ (Ez 16,32).

Tento týden budeme studovat, co symbolizují zmíněné ženy ze Zjevení, a hlouběji prozkoumáme konflikt mezi pravdou a omylem.

**Osnova lekce**

V této lekci se dostáváme k poselství druhého anděla: „Padl, padl veliký Babylón, který opojil všechny národy svým smilstvím a dal jim pít z poháru hněvu“ (Zj 14,8). Na základě skutečnosti, že v biblických jazycích je Babylón (stejně jako Jeruzalém) ženského rodu, je v knize Zjevení tento symbolický „Babylón“ přirovnán k nevěrné ženě, která k nevěře svádí i ostatní. Jaký význam má tento obraz pro nás v dnešní době?

- Zj 14,8; Zj 17,1.2: Boží lid x Babylón – nevěsta x nevěstka (neděle)

- Zj 18,1–5: Babylón – nabízí světu klam a podvod (pondělí)

- Zj 17,4–6: Babylón – falešné náboženství (úterý)

- Zj 17,14: Babylón – boj proti Beránkovi (středa)

- Jr 50,33–38: Babylón a modloslužba (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`