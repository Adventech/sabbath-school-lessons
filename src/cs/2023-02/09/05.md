---
title:  'Výzva k oddanosti'
date:  24/05/2023
---

> <p></p>
> A já ti pravím, že ty jsi Petr; a na této skále zbuduji svou církev a brány pekel ji nepřemohou. (Mt 16,18)

> <p></p>
> Ti budou bojovat s Beránkem, ale Beránek je přemůže, protože je Pán pánů a Král králů; ti, kdo jsou s ním, jsou povolaní a vyvolení a věrní. (Zj 17,14)

**Osobní studium**

Výzva knihy Zjevení je naléhavou výzvou k oddanosti a je shrnuta v symbolice dvou žen popsaných v tomto proroctví. Ačkoli se někdy může zdát, že Boží lid bude v tomto kosmickém sporu mezi pravdou a omylem poražen, Bůh dává zaslíbení, že jeho církev nakonec zvítězí.

`Porovnej dnešní úvodní verše (Mt 16,18 a Zj 17,14). Jaký slib ohledně své církve dal Ježíš svým učedníkům?`

Kristus je pevný základ, na kterém je postavena jeho církev. Ta je založena na učení Bible a je vedena Duchem svatým. Naopak Babylón, jak jsme viděli, je zakořeněn v učení a tradicích lidí. Každý náboženský vůdce, který staví lidské názory nebo tradice na úroveň, nebo dokonce nad Boží vůli zjevenou v Písmu, ve své podstatě podporuje babylónský zmatek.

V dobách starověkého Babylónu byly církev a stát spojeny v jedno. Když král Nebúkadnesar seděl ve svém chrámu na královském trůnu, mluvil jménem svých bohů, mezi které počítal i sebe. Při jedné příležitosti, jako akt vzdoru vůči pravému Bohu, přijal babylónský král univerzální dekret vynucující uctívání a přikázal všem svým poddaným, aby se poklonili jeho zobrazení. Jde o mocný symbol toho, čemu bude věrný Boží lid, který odmítá uctívat falešný obraz, čelit na konci času. (Viz Da 3.)

V posledních dnech pozemských dějin vznikne náboženský státní systém, duchovní Babylón, s duchovním vůdcem, který tvrdí, že mluví jako Bůh. Jeho slovo bude prohlášeno za samotné Boží slovo a jeho příkazy za Boží příkazy. V průběhu staletí římští papeži prohlašovali, že stojí na místě Boha na zemi. Ferraris Ecclesiastical Dictionary říká: „Papež má tak velkou důstojnost a je tak vznešený, že není obyčejným člověkem, ale je jakoby Bohem a zástupcem Boha.“

Apoštol Pavel vysvětluje, že den Páně „nenastane, dokud nedojde ke vzpouře proti Bohu a neobjeví se člověk nepravosti, Syn zatracení. Ten se postaví na odpor a ‚povýší se nade všecko, co má jméno Boží‘ nebo čemu se vzdává božská pocta. Dokonce ‚usedne v chrámu Božím‘ a bude se vydávat za Boha“ (2Te 2,4).

**Aplikace**

`Poznali jsme, že Bůh má své věrné i v „Babylónu“. Proč potřebujeme citlivě vnímat rozdíl mezi jednotlivci, často velmi upřímnými a oddanými, a systémem, který představuje vzpouru vůči Bohu? Proč o těchto věcech musíme mluvit s rozvahou a opatrně?`