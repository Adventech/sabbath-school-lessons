---
title:  'Víno hněvu'
date:  22/05/2023
---

> <p></p>
> 1Potom jsem viděl jiného anděla, jak s velikou mocí sestupuje z nebe; a země byla ozářena jeho slávou. 2Zvolal mohutným hlasem: „Padl, padl veliký Babylón a stal se doupětem démonů, skrýší všech nečistých duchů a každého zlověstného a nenáviděného ptáka; 3neboť vínem Božího hněvu pro smilství té nevěstky byly opojeny všecky národy, králové světa s ní smilnili a bohatí kupci země bohatli z její rozmařilosti a přepychu.“ 4A slyšel jsem jiný hlas z nebe: „Vyjdi, lide můj, z toho města, nemějte účast na jeho hříších, aby vás nestihly jeho pohromy. 5Neboť jeho hříchy se navršily až k nebi a Bůh nezapomněl na jeho viny.“ (Zj 18,1–5)

**Osobní studium**

`Přečti si Zj 17,1.2.15 a Zj 18,1–5. Kam až sahá vliv Babylónu? Jaké výzvy zaznívají v této souvislosti?`

Odpadlický náboženský systém má mezinárodní dosah a svými podvody ovlivňuje lidi na celém světě. Satan je rozzuřený, že evangelium bude hlásáno každému – „každé rase, kmeni, jazyku i národu“ (Zj 14,6) a „toto evangelium o království bude kázáno po celém světě“ (Mt 24,14). Proto používá všechny možné podvody, aby zaujal a ovlivnil mysl „obyvatelů země“ (Zj 17,2).

Zjevení 17,2 pokračuje ve vysvětlování tajemství velkého Babylónu. Prohlašuje, že s nevěstkou „smilnili“ králové světa. Smilstvo představuje nezákonné spojení. V odpadlickém náboženském systému to znamená sjednocování se se státem. V pravém náboženském systému je církev sjednocená s Ježíšem Kristem. Padlé náboženství hledá moc a autoritu u světských politických vůdců. Usiluje, aby stát prosazoval jeho nařízení. Namísto čerpání síly z Ježíše jako své skutečné hlavy hledá podporu u státu.

Zjevení 17,2 pokračuje v dramatické výpovědi: „vínem jejího smilství se opíjeli obyvatelé země“. Symbolika čisté hroznové šťávy se používá v celém Novém zákoně ke znázornění bezhříšné, nevinné Ježíšovy krve, vylité na kříži za naše spasení (Mt 26,27–29). V L 22,20 Ježíš říká: „Tento kalich je nová smlouva zpečetěná mou krví, která se za vás prolévá.“ Když je čisté, nové víno evangelia překrouceno a učení Božího slova je nahrazeno učením lidských náboženských vůdců, stává se „vínem smilstva“. (Viz také Mt 15,9.)

Všimněme si také, že Bůh povolává svůj lid z Babylóna. Jinými slovy, bez ohledu na to, jak je systém zkažený a špatný a jak dlouho existuje, jeho součástí jsou – alespoň na určitou dobu – i jeho věrní, které Bůh nazývá „můj lid“ (Zj 18,4). Nakonec však nastává čas, kdy je Bůh povolá z toho zkaženého a hříšného systému, který je pro své špatné vlastnosti velmi blízko pádu. Není divu, vždyť je „doupětem démonů, skrýší všech nečistých duchů a každého zlověstného a nenáviděného ptáka“ (Zj 18,2).

**Aplikace**

`Jakou roli mají ti, kdo hlásají poselství tří andělů? Jak se v jejich životě prakticky projevuje Boží povolání, aby vyzvali Boží lid k odchodu z Babylónu?`

---

#### Dodatečné otázky k diskuzi

`O jakém vínu hovoří Jan v 18. kapitole Zjevení?`

`Myslíš, že je to stejné víno, jako to, kterým se opíjeli obyvatelé země podle 17. kapitoly? Proč?`

`Jak se mohou hříchy „navršit až k nebi“? Co tím Jan myslí?`

`Proč Bůh, který je ochotný odpouštět, nezapomene na viny Babylónu?`

`Proč má církev praktikovat odluku od státu?`

`Jak vnímáš a rozumíš symbolice „vína“ při večeři Páně? Co vyjadřujeme jeho přijímáním?`

`Jak se může stát z čistého vína evangelia opojný nápoj?`

`Jak je možné, že Boží lid je i v Babylóně? K čemu nás toto poznání vede?`