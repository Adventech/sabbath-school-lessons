---
title:  'Tajemství: Velký Babylón'
date:  23/05/2023
---

> <p></p>
> 4Ta žena byla oděna purpurem a šarlatem a ozdobena zlatem, drahokamy a perlami; v ruce držela zlatý pohár, plný ohavností a nečistoty svého smilství 5a na čele měla napsáno jméno – je v něm tajemství: „Babylón veliký, Matka všeho smilstva a všech ohavností na zemi.“ 6Viděl jsem tu ženu, zpitou krví svatých a krví Ježíšových svědků. Velice jsem užasl, když jsem ji viděl. (Zj 17,4–6)

**Osobní studium**

`Co úvodní verše (Zj 17,4–6) říkají o povaze zkaženého a hříšného systému, který představuje Babylón?`

Jak jsme viděli, Zjevení 17 popisuje odpadlický náboženský systém, který zavádí do křesťanství mnohé z učení starozákonního Babylónu.

„Při hledání pochopení podstaty Babylónu se musíme vrátit k první zmínce o něm v biblickém záznamu, v knize Genesis. Všechno to začalo na pláni v zemi Šineáru, oblasti v jižní části Mezopotámie, dnes jižního Iráku, nazývané Babylónie. Právě tam byla postavena babylónská věž, symbol lidské soběstačnosti, sebezáchovy a nezávislosti na Bohu (Gn 11,1–4).“ (Ángel Manuel Rodriquez, The Closing of the Cosmic Conflict: Role of the Three Angels’ Messages. Nepublikovaný rukopis, s. 43)

Babylónská věž byla postavena v přímém rozporu s tím, co řekl Bůh. Její stavitelé postavili tento pomník ke své vlastní slávě a Bůh jim proto zmátl jazyky. Zpráva z knihy Genesis to vyjadřuje takto: „Proto se jeho jméno nazývá Bábel (to je Zmatek), že tam Hospodin zmátl řeč veškeré země“ (Gn 11,9).

Odpadlický systém na konci časů je tak zlý a zkažený, že jej text vykresluje jako ženu „zpitou krví svatých a krví Ježíšových svědků“ (Zj 17,6). Jsou to hrozné obrazy ilustrující hříšnost Babylónu (viz také Iz 49,26).

Duchovní Babylón ve své podstatě představuje náboženství založené na lidském učení, na lidských představách a podporované lidskými tradicemi. Je to náboženství vytvořené lidmi, vybudované možná skvělými náboženskými vůdci, ale stojící v opozici vůči moci evangelia a vůči církvi, kterou Ježíš postavil na lásce, a ne na násilí.

Kniha Zjevení popisuje tyto dva systémy náboženství. První projevuje plnou důvěru v Ježíše a závislost na Božím slově. Druhý představuje důvěru v lidskou autoritu a závislost na lidských náboženských učitelích. První se zaměřuje na Krista a je zcela závislý na Kristově milosti, oběti a smíření jako cestě ke spasení. Druhý uplatňuje humanistický přístup k víře a závislost spasení na Kristu nahrazuje závislostí na tradicích církve.

**Aplikace**

`Jak se můžeme chránit před nenápadným vlivem Babylónu, jakým je například tendence spoléhat více na sebe než se zcela spoléhat na Boha?`

---

#### Dodatečné otázky k diskuzi

`Jak bys malému dítěti vysvětlil, co je to „tajemství“?`

`Jaké tajemství nám Jan odhaluje o Babylónu?`

`„Babylón“ je matkou všeho smilstva a všech ohavností na zemi. Jak tomu rozumíš?`

`Jak nám SZ pomáhá pochopit, co je oním Babylónem ze Zjevení Jana?`

`Jaké dva systémy náboženství představuje kniha Zjevení?`

`Který z nich je ti blízká? Proč?`

`V čem spočívá nebezpečí „humanistického přístupu k víře“?`