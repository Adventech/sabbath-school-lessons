---
title:  'Satanův útok'
date:  27/03/2023
---

> <p></p>
> 4Ocasem smetl třetinu hvězd z nebe a svrhl je na zem. A drak se postavil před ženu, aby pohltil její dítě, jakmile se narodí. 5Ona porodila dítě, syna, který má železnou berlou pást všechny národy; ale dítě bylo přeneseno k Bohu a jeho trůnu. 6Žena pak uprchla na poušť, kde jí Bůh připravil útočiště, aby tam o ni bylo postaráno po tisíc dvě stě šedesát dní.

> <p></p>
> 9A veliký drak, ten dávný had, zvaný ďábel a satan, který sváděl celý svět, byl svržen na zem a s ním i jeho andělé. (Zj 12,4–6.9)

**Osobní studium**

Přestože se satan snažil Krista zničit hned od začátku (Zj 12,4.5), každý jeho pokus selhal. Při Kristově narození anděl varoval Josefa a Marii, takže před Herodovým krutým plánem uprchli do Egypta. Ježíš čelil svůdným satanovým pokušením na poušti slovy „Je psáno...“, a tak našel ochranu v Božím slově. Svou smrtí na kříži zjevil velikost své lásky a vysvobodil nás od trestu za hřích. Svým vzkříšením nás jako náš žijící Velekněz vysvobozuje z moci hříchu v našich životech.

**Přečti si texty Zj 12,4–6.9; Ef 5,25–27.32 a Ž 2,7–9 a pokus se vyjádřit, co znamenají následující symboly:**

`Drak`

`Žena`

`Syn`

`Železná hůl`

V Bibli je hůl (žezlo) symbolem vlády nebo panování. Železná hůl je symbolem nezlomné, všemocné a neporazitelné vlády. Ježíš čelil každému pokušení, které zažíváme, ale stal se vítězem. Ďábel je poražený nepřítel. Kristus nad ním zvítězil svým životem, svou smrtí i svým zmrtvýchvstáním. Jelikož Ježíš už porazil ďábla na golgotském kříži, můžeme zvítězit i my. Kristovo vítězství nad satanem bylo úplné a dokonalé, ale velký spor mezi Kristem a satanem ještě neskončil.

Když však vírou přijmeme, co pro nás Kristus udělal, náš dluh za hřích je zrušen a hříchy jsou nám odpuštěny. Stojíme před Bohem dokonalí, přikryti Kristovou spravedlností. Pavel píše, že touží nade vše, aby „získal Krista a nalezen byl v něm nikoli s vlastní spravedlností, která je ze zákona, ale s tou, která je z víry v Krista – spravedlností z Boha založenou na víře“ (Fp 3,9). Pokud je nám odpuštěno, neexistuje nic, z čeho bychom mohli být obviněni. Ježíš zvítězil a navždy překonal to nejhorší, co mu hřích a zlo mohly způsobit. Zápasil se zlem a přemohl ho. Když přijmeme Ježíše vírou, jeho vítězství se stane naším vítězstvím.

**Aplikace**

`Proč je pro nás tak důležitá jistota spasení, kterou můžeme mít díky Kristovu vítězství nad satanem? Jak se může Pavlova zkušenost popsaná ve Fp 3,9 stát i naší vlastní zkušeností?`