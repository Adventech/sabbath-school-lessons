---
title:  'Přijetí Ježíšova vítězství'
date:  28/03/2023
---

> <p></p>
> 10A slyšel jsem mocný hlas v nebi: „Nyní přišlo spasení, moc a království našeho Boha i vláda jeho Mesiáše; neboť byl svržen žalobce našich bratří, který je před Bohem osočoval dnem i nocí. 11Oni nad ním zvítězili pro krev Beránkovu a pro slovo svého svědectví. Nemilovali svůj život tak, aby se zalekli smrti. (Zj 12,10.11)

**Osobní studium**

Bible ukazuje, že Ježíš nikdy neprohrál žádný boj se satanem. Ježíš je velkolepý Vítěz nad mocnostmi zla. Jsme svědky Ježíšova vítězství nad satanovými pokušeními, ale tím nejdůležitějším je uvěřit, že Kristovo vítězství je i naším vítězstvím.

`Přečti si Zj 12,10. Čím je pro tebe povzbuzením skutečnost, že náš žalobce „byl svržen“?`

Přestože boj na zemi stále zuří, satan už prohrál. Tečka. To platí nejen o Kristově konečném vítězství při vyvrcholení lidských dějin, ale platí to i v každodenním boji s mocnostmi zla v našem osobním životě. Někteří křesťané žijí znechuceni ne­ustálými prohrami. Doufají ve vítězství nad nějakým zlozvykem nebo charakterovým rysem, a nikdy nepochopí význam Kristova vítězství pro jejich osobní život.

`Přečti si Zj 12,11. Díky čemu můžeme mít podle tohoto verše jistotu vítězství?`

Ve Zjevení, v poselství sedmi církvím, nacházíme sedmkrát výraz „tomu, kdo zvítězí“. Ve Zj 12,11 opět nacházíme myšlenku vítězství. Slovo „zvítězit“ zní v řečtině nikaó. Dá se doslovně přeložit jako „dobýt, zvítězit, vyhrát nebo vítězně projít“. Jak je tedy možné zvítězit? Text Zj 12,11 říká, že je to „pro krev Beránkovu“.

Ve Zj 5,6 Jan v prorockém vidění hledí do nebe a zde „stojí Beránek, ten obětovaný“. Kristova oběť je středem pozornosti celého nebe. Nekonečnou a neproniknutelnou Boží lásku dokáže v plnosti vystihnout jen kříž.

Když vírou přijmeme to, co pro nás Kristus udělal, náš dluh je zrušen a před Bohem stojíme dokonalí. Byly nám odpuštěny hříchy (Ko 1,14; Ef 1,7; Ko 2,14) a „byl svržen žalobce našich bratří“ (Zj 12,10). Jsme vykoupeni, zvítězili jsme a jsme spaseni ne díky našim vlastním zásluhám, ale díky Kristovu vítězství, které nám daroval.

**Aplikace**

`Jak tvůj život ovlivňuje skutečnost, že Ježíš je Vítězem ve vesmírném konfliktu mezi dobrem a zlem a že toto vítězství může patřit i tobě?`

---

#### Dodatečné otázky k diskuzi

`O kom hovoří dnešní biblický text ze Zjevení?`

`Jak se můžeme i my stát součástí tohoto příběhu?`

`Jakou roli hraje v našem vítězství „krev Beránkova“?`

`Jak rozumíš slovům: „Nemilovali svůj život tak, aby se zalekli smrti.“?`

`Co děláš, když cítíš obavy ze smrti?`

`Jak mohu od Ježíše přijmout dar jeho vítězství?`

`Jak poznám, že jsem uvěřil tomu, že se Ježíšovo vítězství týká i mne?`