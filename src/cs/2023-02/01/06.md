---
title:  'Boží věrní na konci času'
date:  30/03/2023
---

> <p></p>
> Drak v hněvu vůči té ženě rozpoutal válku proti ostatnímu jejímu potomstvu, proti těm, kdo zachovávají přikázání Boží a drží se svědectví Ježíšova. (Zj 12,17)

**Osobní studium**

Ďábel je ve válce s Kristem od jeho vzpoury v nebi (Zj 12,7). Satanovým záměrem bylo tehdy – a je i dnes – zmocnit se vlády nad vesmírem (viz Iz 14,12–14). V posledních dnech pozemských dějin se zaměřuje na Boží lid. Zjevení 12,17 důrazně prohlašuje, že drak (satan) se rozzlobil (rozzuřil – ČSP) na ženu (církev) a šel bojovat „proti ostat­nímu jejímu potomstvu“. Tito potomci ženy přesto zůstávají věrní Kristu, poslušní jeho pravdě a věrní jeho poslání.

`Přečti si Zj 12,17. Jaké charakteristiky Boží církve v posledních dnech nacházíme v tomto verši?`

Ve Zjevení 12,17 se satan (drak) zlobí na ženu, Boží církev. Ďábel se rozzuří na lidi, kteří dodržují Boží přikázání, a udělá vše, co je v jeho silách, aby je zničil.

Nakonec podnítí nařízení, aby nemohli kupovat ani prodávat. Bude jim hrozit vězení a smrt (viz Zj 13,14–17). Pokud satan nemůže zničit Krista, pokusí se zničit objekt Kristovy nejhlubší lásky – Kristovu církev. Poslední boj na Zemi se nesoustředí na Blízký východ a různé tamní konflikty, ale na Boží lid roztroušený po celém světě. Je to boj dvou protichůdných sil, Krista a satana. Opět platí, že nikdo nemůže zaujmout neutrální postoj.

Ústřední otázkou v tomto posledním boji je: „Vůči komu jsme loajální? Komu jsme věrní?“ Nebe touží po věřících, kteří jsou nadšeni Kristovou láskou, vykoupeni jeho milostí, oddáni jeho záměrům, zmocněni jeho Duchem a poslušni jeho příkazů. Jsou tak oddáni Kristu, že jsou ochotni podstoupit pro něho i smrt.

Náš svět směřuje k velké krizi. Ale v Ježíši, prostřednictvím Ježíše a díky Ježíši je naše vítězství jisté – stačí, když s ním zůstaneme spojeni. Toto spojení se děje prostřednictvím víry, která nás vede k poslušnosti. Všechno závisí na našem vlastním rozhodnutí, na naší volbě.

**Aplikace**

`Jak se realita popsaná ve Zj 12,17 projevuje ve tvém životě a ve tvé křesťanské zkušenosti? Jakým způsobem se velký spor odehrává ve tvém životě?`

---

#### Dodatečné otázky k diskuzi

`Proti komu bude drak bojovat krátce před ukončením dějin?`

`Jak rozumíš tomu, že věrní „se drží svědectví Ježíšova“?`

`Jakou roli hraje v tomto boji „přikázání Boží“?`

`O jaká přikázaní tu jde?`

`Proč se satan snaží zničit „Kristovu církev“?`

`Kde se tento boj odehrává? Proč tu nejde jen o „Blízký východ“, jak tomu věřili naši průkopníci?`

`Proč je tak důležité se držet Ježíše a jeho svědectví?`

`V čem spočívá příprava na tuto dobu a v čem ne? Proč?`