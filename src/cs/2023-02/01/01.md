---
title:  'Ježíš vítězí – satan prohrává'
date:  25/03/2023
---

### Texty na tento týden
Zj 12; Ef 5,25–27.32; Fp 3,9; Da 7,25; Iz 14,12–14; Zj 13,14–17

> <p>Základní verš</p>
> „Drak v hněvu vůči té ženě rozpoutal válku proti ostatnímu jejímu potomstvu, proti těm, kdo zachovávají přikázání Boží a drží se svědectví Ježíšova.“ (Zj 12,17)

Ve své knize Outnumbered: Incredible Stories of History‘s Most Surprising Battlefield Upsets (V menšině: Neuvěřitelné příběhy nejpřekvapivějších zklamání na bojišti) autor Cormac O‘Brien vypráví příběhy armád, které dokázaly zvítězit, přestože vzdorovaly velké přesile. Mluví například o Hannibalově armádě, která v bitvě u Kann porazila římskou armádu, navzdory její přesile. Tato bitva patří k nejhorším porážkám, jaké kdy Římané utrpěli.

I my se nacházíme v bitvě na život a na smrt s mazaným nepřítelem; bojujeme proti ne­uvěřitelné přesile. Síly zla se zdají být neporazitelné, vítězství je někde v nedohlednu. Z čistě lidské perspektivy se zdá, že nás satanovy síly přemůžou.

Ale díky Bohu, že i když v boji s hříchem táhneme za kratší konec a naše šance jsou (z lidského pohledu) mizivé a přestože satanovy útoky jsou kruté, v Ježíši nakonec zvítězíme. Téma poslední biblické knihy, Zjevení, lze shrnout takto: Ježíš vítězí, satan prohrává. Jádro této bitvy je popsáno ve Zjevení 12. kapitole, kterou studujeme tento týden. Připravíme se tak k pochopení Zjevení 14. kapitoly a poselství tří andělů.

**Osnova lekce**

Tématem první lekce je souhrnný pohled („z ptačí perspektivy“) na velký spor mezi dobrem a zlem, Bohem a satanem. Ve světle 12. kapitoly knihy Zjevení se podíváme na jednotlivé aktéry tohoto „sporu“, vizi konečného vítězství, ale i na důsledky, které to má pro náš každodenní život.

- Zj 12,7–9: Realita boje mezi dobrem a zlem (neděle)

- Zj 12,4–6.9: Kříž jako záruka Ježíšova vítězství (pondělí)

- Zj 12,10.11: Jak můžeme patřit k „vítězné straně“ (úterý)

- Zj 12,6.14–16: Nelehká doba čekání na konečné vítězství (středa)

- Zj 12,17: Role „ostatku“ v tomto velkém sporu (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`