---
title:  'Bitva v nebi'
date:  26/03/2023
---

> <p></p>
> 7A strhla se bitva na nebi: Michael a jeho andělé se utkali s drakem. 8Drak i jeho andělé bojovali, ale nezvítězili, a nebylo již pro ně místa v nebi. 9A veliký drak, ten dávný had, zvaný ďábel a satan, který sváděl celý svět, byl svržen na zem a s ním i jeho andělé. (Zj 12,7–9)

**Osobní studium**

Zjevení 12 představuje sled dramatických epizod a pohledů na odvěký konflikt mezi dobrem a zlem, který začal v nebi, ale skončí zde, na zemi. Provede nás proudem času, od úvodní scény satanovy vzpoury v nebi až po jeho kruté útoky na Boží lid v posledních dnech.

`Uvažuj o úvodních verších (Zj 12,7–9), které popisují kosmický konflikt mezi dobrem a zlem. Jak se něco takového vůbec mohlo v nebi stát? Co tyto verše naznačují o svobodné vůli a svobodné volbě stvořených bytostí?`

Svoboda volby je základním principem Boží vlády v nebi i na zemi. Bůh nestvořil roboty – ani v nebi, ani na zemi. Jako lidé jsme stvořeni k Božímu obrazu a můžeme se rozhodovat.

Schopnost volby je úzce spojena se schopností milovat. Připravíme-li bytost o možnost vybrat si, zničíme její schopnost milovat. Lásku totiž nemůžeme nikomu vnutit ani jej k ní přimět. Láska je projevem svobodné vůle. Každý anděl v nebi stál před volbou, zda bude přijímat Boží lásku, nebo se od ní odvrátí v sobectví, aroganci a pýše. Nebeští andělé se museli rozhodnout – a toto rozhodnutí mělo důsledky pro věčnost. Podobné rozhodnutí musí udělat i každý z nás. Tak o tom mluví kniha Zjevení v souvislosti s konfliktem, který se odehrává na zemi.

Ve velkém sporu neexistuje nic takového jako nestrannost či neutralita (viz L 11,23) a nebude ani v poslední pozemské bitvě. Tak jako se každý anděl postavil buď na stranu Ježíše, nebo na stranu Lucifera, každý člověk bude muset učinit závěrečné, neodvolatelné rozhodnutí. Komu budeme důvěřovat, poslouchat ho a uctívat? Tato otázka stála v průběhu historie před každým člověkem. Na konci pozemských dějin a v závěrečné krizi bude tato otázka ještě mnohem vyhrocenější a závažnější.

Je zde však i úžasně dobrá zpráva! Zjevení 12 popisuje, že v probíhajícím konfliktu Ježíš triumfuje. Všechno, co musíme udělat my, je využít naši svobodnou vůli a rozhodnout se být na jeho straně – na straně Vítěze. Je skvělé, že si v tomto závěrečném a rozhodujícím konfliktu můžeme vybrat stranu, o které předem víme, že bude vítězná.

**Aplikace**

`Svobodná vůle a možnost svobodně se rozhodnout má v Ježíšových očích obrovskou hodnotu. On daroval lidem svobodnou vůli, přestože věděl, že ho to přivede na kříž (viz 2Tm 1,9). Jak bychom měli využívat tento posvátný, draze zaplacený dar?`

---

#### Dodatečné otázky k diskuzi

`Kde podle Bible zlo začalo, a kde jednou skončí? Proč?`

`Viděl jsi nějaký film o „vesmírných válkách“? Jak to v nich vypadalo?`

`Jak asi probíhala bitva mezi Michaelem a drakem? Proč?`

`Autor tvrdí, že když „připravíme bytost o možnost vybrat si, zničíme její schopnost milovat“. Co a proč si o tomto výroku myslíš?`

`Proč ve „velkém sporu“ nemůže existovat nestrannost?`

`Co se v tomto boji čeká od těch, co touží po záchraně?`
