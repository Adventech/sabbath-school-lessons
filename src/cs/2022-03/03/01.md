---
title: 'Ptačí klec'
date: 09/07/2022
---

### Texty na tento týden
Ex 14; 15,22–27; 17,1–7; Př 3; L 4,1–13; 1Pt 1,6–9

> <p>Základní verš</p>
> „Z toho se radujte, i když snad máte ještě nakrátko projít zármutkem rozmanitých zkoušek, aby se pravost vaší víry, mnohem drahocennější než pomíjející zlato, jež přece též bývá zkoušeno ohněm, prokázala k vaší chvále, slávě a cti v den, kdy se zjeví Ježíš Kristus.“ (1Pt 1,6)

„Za plného denního světla a slyší-li zvuk jiných hlasů, nezazpívá pták v kleci písničku, kterou se ho jeho pán snaží naučit. Naučí se z ní jeden úryvek, jeden trylek, nikdy však celou melodii. Jeho majitel však přikryje klec a dá ji tam, kde pták bude slyšet jen tu píseň, kterou má zazpívat. Ve tmě se pak pokouší znovu a znovu zazpívat onu písničku, až se ji naučí, až zazní dokonale. Pak se klec odkryje a pták už bude moci zazpívat písničku i za světla. Tak jedná Bůh se svými dětmi. Chce nás naučit písni života. Když se jí ve stínu utrpení naučíme, můžeme ji pak zpívat kdykoli.“ (MH 472; ŽNP 254.255)

Všimněme si, že v této ilustraci zakrývá klec, aby byl pták ve tmě, samotný pán. Je snadné pochopit, že satan způsobuje bolest. Pracuje ale podobně i Bůh? Povede nás aktivně do zkoušek, ve kterých prožíváme zmatek a bolest?

**Osnova lekce**

Třetí lekce otevírá téma těžkých situací, do kterých nás někdy Bůh nechá dojít, aby nás naučil více mu důvěřovat. Jak to může vypadat v praxi, nám ukážou čtyři základní biblické příběhy.

• 	Ex 14: Izraelci u Rudého moře (neděle)

• 	Ex 17: Izraelci na poušti bez vody (pondělí)

• 	L 4: Ježíš na poušti se satanem (úterý)

• 	1Pt 1,6–9: Pronásledovaní křesťané (středa)

• 	Ř 8,28: Křesťané v každé době (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Jaké pocity v tobě vyvolává termín klec? Proč?`

`Už ses někdy cítil jako v kleci? Co bylo příčinou?`

`Jak rozumíš úvodnímu citátu E. G. Whiteové?`

`Pokud se potřebujeme naučit něco důležitého, Bůh nás podle EGW úmyslně ponechává v situaci, v níž se cítíme jako v kleci. Co si o tom myslíš?`

`Proč bychom se měli podle Petra radovat ze zkoušek?`

`Vzpomeneš si, kdy ses naposledy radoval z nějaké životní zkoušky?`

---

#### Další čtení: Vybrané citace od Ellen Whiteové

“Kterékoli věci jsou pravé, kterékoli poctivé, kterékoli spravedlivé, kterékoli čisté, kterékoli milé, kterékoli dobropověstné, jestli která ctnost, a jestli která chvála, o těch věcech přemyšlujte.” Filipským 4,8. K tomu je zapotřebí opravdové modlitby a neustálé bdělosti. Musí nám pomáhat stálý vliv Ducha svatého, který pozvedá naši mysl a navyká ji prodlévat u čistých a svatých věcí. Musíme také pilně studovat slovo Boží. “... Takovým, aby se choval vedlé slova tvého.” “V srdci svém,” praví žalmista, “skládám řeč tvou, abych nehřešil proti tobě.” Žalm 119,11.—Patriarchové a proroci, 342.