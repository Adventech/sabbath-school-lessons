---
title:  'Hořké vody'
date:  11/07/2022
---

> <p></p>
> 1Celá pospolitost synů Izraele táhla z pouště Sínu od stanoviště ke stanovišti podle Hospodinova rozkazu. Utábořili se v Refídimu, ale lid neměl vodu k pití. 2Tu se lid dostal do sváru s Mojžíšem a naléhali: „Dejte nám vodu, chceme pít!“ Mojžíš se jich zeptal: „Proč se se mnou přete? Proč pokoušíte Hospodina?“ 3Lid tam žíznil po vodě a reptal proti Mojžíšovi. Vyčítali: „Proto jsi nás vyvedl z Egypta, abys nás, naše syny a stáda umořil žízní?“ 4Mojžíš úpěl k Hospodinu: „Jak se mám vůči tomuto lidu zachovat? Taktak že mě neukamenují.“ 5Hospodin Mojžíšovi řekl: „Vyjdi před lid. Vezmi s sebou některé z izraelských starších. Také hůl, kterou jsi udeřil do Nilu, si vezmi do ruky a jdi. 6Já tam budu stát před tebou na skále na Chorébu. Udeříš do skály a vyjde z ní voda, aby lid mohl pít.“ Mojžíš to udělal před očima izraelských starších. 7To místo pojmenoval Massa a Meriba (to je Pokušení a Svár) podle sváru Izraelců a proto, že pokoušeli Hospodina pochybováním: „Je mezi námi Hospodin, nebo není?“ (Ex 17,1–7)

**Osobní studium**

`Možná od Boha nedostaneme všechno, co bychom chtěli. Nemůžeme však očekávat, že alespoň dostaneme všechno, co potřebujeme? Ne to, co si myslíme, že potřebujeme, ale co skutečně potřebujeme?`

`Pokud něco Izraelité na poušti opravdu potřebovali, byla to voda. Hned poté, co Bůh v oblaku převedl Izraelity Rudým mořem, následovali ho tři dny horkou, vyprahlou pouští. Na poušti, kde je dostatek vody kritickou záležitostí, bylo zoufalství Izraelitů pochopitelné. Kdy dostanou vodu, kterou tak moc potřebují?`

Kam je Bůh v takové situaci vedl? Došli do Mary, kde konečně voda byla. Museli být nadšeni. Ale když ochutnali, hned vodu vyplivli, protože byla hořká. „Tu lid proti Mojžíšovi reptal: ‚Co budeme pít?‘“ (Ex 15,24).

Potom, o několik dní později, to Bůh udělal znovu. Tentokrát se však sloup zastavil tam, kde voda nebyla vůbec (Ex 17,1).

`Uvažuj o textech Ex 15,22–27 a Ex 17,1–7. Co o sobě Bůh zjevil Izraeli v Maře a v Refídimu? Co se z toho můžeme naučit?`

**Aplikace**

`Jakou otázku si kladli Izraelité v Refídimu (Ex 17,7)? Ptal ses tak někdy i ty? Pokud ano, proč? Jak ses cítil a co ses naučil, když jsi našel odpověď? Je možné, že chceme znát odpověď na tuto otázku opakovaně? Proč?`

---

#### Dodatečné otázky k diskuzi

`S jakým problémem se potýkali Židé tři dny poté, co je Hospodin zázračně zbavil egyptského vojska?`

`Tři dny po tak ohromné zkušenosti reptají. Jak je to možné? Rozumíš tomu?`

`Jak to s tou vodou nakonec dopadlo? Jaké řešení nabídl Stvořitel Mojžíšovi?`

`O něco později znovu nemají vodu a znovu reptají. Myslíš si, že bys jednal jinak? Proč?`

`Už jsi byl někdy v situaci, kdy ti chyběla „základní životní potřeba“ a ty jsi nevěděl, co bude zítra? Jak jsi to řešil?`

`Jakými způsoby můžeme posilovat svou důvěru v Boží pomoc?`