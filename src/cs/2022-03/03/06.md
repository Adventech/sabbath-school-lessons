---
title: 'Zkouška ohněm'
date: 14/07/2022
---

> <p></p>
> Víme, že všecko napomáhá k dobrému těm, kdo milují Boha, kdo jsou povoláni podle jeho rozhodnutí. (Ř 8,28)

**Osobní studium**

Alex měl velmi problematické mládí: drogy, násilí, nějaký čas strávil dokonce ve vězení. Ale pak, díky laskavosti místního člena sboru (jehož Alex původně okradl), se Alex dozvěděl o Bohu a odevzdal své srdce Ježíši. Přestože měl stále své problémy a zápasy a přestože některé věci z jeho minulosti neustále přetrvávaly, Alex byl v Ježíši novým člověkem. Miloval Boha a snažil se svou lásku projevit zachováváním Božích přikázání (1J 5,1.2). V jednu chvíli Alex pocítil, že by se měl stát kazatelem. Všechno tomu nasvědčovalo. Bez pochybností odpověděl na Boží volání.

Na vysoké škole mu to šlo zpočátku dobře. Potom se však postupně začaly jeho jistoty rozpadat. Přišel o zdroj peněz, blízký přítel se obrátil proti němu a vznesl proti němu falešná obvinění, která poškodila jeho pověst. Navíc byl skoro stále nemocný. Nikdo nevěděl proč, ale výrazně to ovlivnilo jeho studium. Bál se, že bude muset úplně odejít ze školy. Kromě toho bojoval s nelítostným pokušením znovu začít užívat drogy, které si mohl snadno obstarat. V jednom momentě se to dokonce stalo. Alex nemohl pochopit, proč se to všechno děje, zvláště když si byl jistý, že ho na tuto cestu nasměroval Hospodin. Mýlil se? Pokud ano, byla celá jeho zkušenost s Bohem obrovskou chybou? Pochybnosti měl dokonce i o samotných základech své víry.

**Představ si, že by uprostřed takové krize za tebou Alex přišel a požádal tě o radu. Co bys mu řekl? Jaké jsou tvoje vlastní zkušenosti, které by někomu, jako byl Alex, mohly pomoci? Jaké biblické verše bys použil? Jak mohou být v takové situaci užitečné následující verše?**

`Př 3`

`Jr 29,13`

`Ř 8,28`

`2K 12,9`

`Žd 13,5`

**Aplikace**

`Téměř všichni, kdo následují Boha, procházejí krizemi, během nichž jsou v pokušení pochybovat o jeho vedení. V takových situacích je důležité držet se zaslíbení, připomínat si, jak nás vedl v minulosti, a modlit se za víru a vytrvalost. Pán se nás nikdy nevzdá. Otázka pro nás zní: Jak nepodlehnout pokušení vzdát to?`

---

#### Dodatečné otázky k diskuzi

`Jak rozumíš dnešnímu úvodnímu textu?`

`Jak ti „láska k Bohu“ pomáhá vidět „dobro“ i tam, kde bys jinak viděl jen bolest a zlo?`

`S čím bojuješ, když se ti v životě dějí věci, které nejsou příjemné a navíc ani nevíš, proč potkaly zrovna tebe a tvé blízké?`

`Proč u mnoha „zkoušek“ pochopíme jejich užitečnost až zpětně?`

`Myslíš, že během svého života pochopíš smysl všech zkoušek, kterými jsi prošel? Proč?`

`Zažil jsi už někdy „zkoušku ohněm“? V čem spočívala a kdy jsi pochopil její prospěšnost?`

---

#### Další čtení: Vybrané citace od Ellen Whiteové

Nikdy bychom se neměli modlit proto, abychom vyzkoušeli, zda Bůh splní své sliby, ale proto, že je splní. Ne proto, abychom zjistili, zda nás miluje, ale proto, že nás miluje. “Bez víry však není možné zalíbit se Bohu. Kdo k němu přistupuje, musí věřit, že Bůh jest a že se odměňuje těm, kdo ho hledají.” Židům 11,6.

Víra nemá nic společného s opovážlivostí. Pravá víra člověka před opovážlivostí chrání. Satan se však snaží víru opovážlivostí nahradit. Víra se spoléhá na Boží zaslíbení, vede k poslušnosti a nese ovoce. Opovážlivost se také dovolává Božích zaslíbení, ale využívá jich jako satan — k ospravedlnění hříchu. Víra měla vést naše prarodiče k tomu, aby se spoléhali na Boží lásku a žili podle Božích přikázání. Opovážlivost je však vedla k přestoupení Božího zákona. Mysleli si, že je nekonečná Boží láska zachrání před následky hříchu. Pravá víra si nikdy nečiní nárok na Boží milost, aniž by plnila podmínky, za kterých ji Bůh uděluje. Pravá víra se zakládá na Božích zaslíbeních a ustanoveních.—Touha věků, 77

Ve své prozřetelnosti je Bůh přivádí do různých postavení a okolností, aby mohli ve své povaze objevit nedostatky, o kterých zatím nevěděli. Dává jim příležitost, aby tyto nedostatky napravili a stali se tak vhodnými pro Boží službu. Často dopustí, aby je sežehly plameny utrpení, aby pak mohli být očištěni.

Pán dopouští, aby se jeho vyvolení dostali do pece utrpení, aby se projevilo, jakou mají povahu a zda jsou způsobilí pro Boží dílo.—Život naplněný pokojem, 254.