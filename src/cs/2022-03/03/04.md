---
title:  'Velký spor na poušti'
date:  12/07/2022
---

> <p></p>
> 1Plný Ducha svatého vrátil se Ježíš od Jordánu; Duch ho vodil po poušti 2čtyřicet dní a ďábel ho pokoušel. V těch dnech nic nejedl, a když se skončily, vyhladověl. 3Ďábel mu řekl: „Jsi-li Syn Boží, řekni tomuto kamení, ať je z něho chléb.“ 4Ježíš mu odpověděl: „Je psáno: Člověk nebude živ jenom chlebem.“ (L 4,1–4)

**Osobní studium**

`Přečtěte si text L 4,1–13. Co se z této zprávy můžeš naučit o tom, jak překonávat pokušení a nepoddat se hříchu?`

Odolat pokušení může být náročné, protože pokušení prožíváme často v té oblasti, kde jsme nejzranitelnější. A navíc, pokušení se nezřídka objeví právě tehdy, když jsme oslabeni.

Text Lukáš 4 začíná příběhem o Ježíšově pokoušení satanem. Upozorňuje nás na některé složité otázky. Na první pohled se zdá, že Duch svatý vede Ježíše do pokušení. Bůh nás však nikdy nepokouší (Jk 1,13). Jak jsme si již ukázali, Bůh nás může vést do zkoušek (ne pokušení!), které mohou zlepšit a očistit náš charakter. V L 4 je pozoruhodné, že Duch svatý nás může přivést do zkoušek, které nás vystaví satanovým útokům. Když prožíváme tíživá pokušení, můžeme si někdy myslet, že jsme Boha nenásledovali správně, a proto máme těžkosti. To však nemusí být pravda. „Často se stává, že v těžkých situacích pochybujeme o Božím vedení. Ale právě Boží Duch zavedl Ježíše na poušť, aby jej satan pokoušel. Přijde-li na nás z Boží vůle nějaká zkouška, je to jen pro naše dobro. Ježíš nezneužíval Božích zaslíbení. Sám se nikdy nevystavoval pokušení, ale když na něho dolehlo, nepropadal zoufalství. Stejně bychom se měli chovat i my.“ (DA 128, TV 77)

Když procházíme ohněm zkoušek, někdy se spíše popálíme, než očistíme. Proto je velmi potěšující vědět, že i když v pokušení padneme, máme naději, protože Ježíš stál pevně. Dobrou zprávou je, že Ježíš nesl náš hřích, zaplatil trest za to, že jsme neodolali pokušení, které na nás přišlo (ať už šlo o cokoli). Ježíš obstál v takovém ohni zkoušky, jakému nebyl a nebude nikdo z nás vystaven. Proto nás Bůh nikdy neodvrhne a neopustí. Naději má i největší hříšník (1Tm 1,15).

**Aplikace**

`Jakým pokušením čelíš zrovna teď? Modli se a pros Boha, aby tě naučil, jak žít podle Ježíšova příkladu. Pamatuj, že nemusíme podlehnout pokušení! Pamatuj také, že pokud podlehneme, máme věrného a laskavého Spasitele.`

---

#### Dodatečné otázky k diskuzi

`V jaké situaci byl Ježíš, když satan poprvé zaútočil?`

`V jakých životních situacích přichází pokušitel, aby se nás pokusil odvést od Boha? Proč to dělá?`

`Proč ďábel na Ježíše „útočí“ Božím slovem?`

`Jak se Ježíš brání atakům zla?`

`Co bys poradil spoluvěřícímu, který podlehl pokušení a teď ho to trápí?`

`Jakou roli hraje ve tvém životě víra v Boží milost? Proč?`

`Co můžeme dělat, když začínáme pochybovat a síle Boží milosti?`

`EGW tvrdí, že Boží Duch vedl Ježíše na poušť, aby tam byl pokoušen ďáblem. Nemohlo to být jinak? Co si o tom myslíš?`