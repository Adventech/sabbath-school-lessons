---
title: 'Trvalé dědictví'
date: 13/07/2022
---

> <p></p>
> 6Z toho se radujte, i když snad máte ještě nakrátko projít zármutkem rozmanitých zkoušek, 7aby se pravost vaší víry, mnohem drahocennější než pomíjející zlato, jež přece též bývá zkoušeno ohněm, prokázala k vaší chvále, slávě a cti v den, kdy se zjeví Ježíš Kristus. 8Ač jste ho neviděli, milujete ho; ač ho ani nyní nevidíte, přec v něho věříte a jásáte nevýslovnou, vznešenou radostí, 9a tak docházíte cíle víry, spasení duší. (1Pt 1,6–9)

**Osobní studium**

`Uvažuj podrobně o textu 1Pt 1,6.7. Co Petr říká o naší motivaci vytrvat ve zkouškách?`

Petr píše lidem, kteří zápasili s obtížemi a často se cítili nesmírně osamělí. Psal „vyvoleným, kteří přebývají jako cizinci v diaspoře v Pontu, Galacii, Kappadokii, Asii a Bithynii“ (1Pt 1,1). Tuto oblast dnes známe jako západní Turecko. O několik veršů později Petr říká, že ví o „zármutku rozmanitých zkoušek“ (1Pt 1,6).

`Co má Petr na mysli, když říká, že žijí jako „cizinci v diaspoře“? Jak by to mohlo zhoršit jejich zkoušky a obtíže?`

Být křesťanem bylo v těch dobách něco nového. Následovníků Krista bylo málo. Na různých místech, kde se nacházeli, byli výraznou menšinou. Často byli nepochopeni, v horším případě pronásledováni. Petr je však ujišťuje, že tyto zkoušky nejsou náhodné ani nesmyslné (1Pt 1,6.7). Ti, kteří vytrvají v „rozmanitých zkouškách“, prokážou pravost své víry.

`Uvažuj o textu 1Pt 1,6–9. Jaké ujištění Petr dává věřícím, kteří se nacházejí uprostřed zkoušek? Co tato naděje znamená pro tebe?`

Ať už utrpení a zkoušky, kterými procházeli věřící, byly jakékoli, nedalo se to porovnat s věčností, která je čeká, až se Kristus vrátí. Petrova slova k nim jsou Božími slovy k nám, ať už čelíme čemukoli. Ať jsou naše zkoušky jakkoli těžké nebo bolestivé, nikdy nesmíme ztratit ze zřetele cíl: věčný život v nebi a na nové zemi – bez bolesti, utrpení a smrti. Toto nádherné zaslíbení je zaručeno Ježíšovou smrtí. Proto je důležité, abychom neztratili víru v něj. Uprostřed zkoušek prosme Boha, aby nás očistil od všeho, co naší víře stojí v cestě.

**Aplikace**

`Jakými zkouškami procházíš právě teď? V čem potřebuješ od Boha největší pomoc, abys zvládl obtíže, kterým čelíš? Co je pro tebe v takových situacích nejdůležitější?`

---

#### Dodatečné otázky k diskuzi

`Co je to dědictví? Kdo a proč obvykle dědí?`

`K jakému dědictví nás směřuje nadpis dnešní lekce?`

`Jak bychom se podle Petra měli naučit dívat do budoucnosti, aniž bychom se jí museli bát?`

`Ke které ze dvou možností máš blíž? Bát se budoucnosti, nebo se těšit na nádheru Božího království? Proč?`

`Proč je tak snadné zapomenout na „krásu Božího království“?`

`Co ti pomáhá přijímat „věčnost v Božím království“ jako něco, co se tě osobně týká?`

`Na co v budoucnu se těšíš a na co naopak ne? Proč?`

---

#### Další čtení: Vybrané citace od Ellen Whiteové

“Z toho se radujte,” píše Petr, “i když snad máte ještě nakrátko projít zármutkem rozmanitých zkoušek, aby se pravost vaší víry, mnohem drahocennější než pomíjející zlato, jež přece též bývá zkoušeno ohněm, prokázala k vaší chvále, slávě a cti v den, kdy se zjeví Ježíš Kristus. Ač jste ho neviděli, milujete ho; ač ho ani nyní nevidíte, přec… jásáte nevýslovnou, vznešenou radostí, a tak docházíte cíle víry, spasení duší.” 1. Petrův 1,6-9.

Apoštolova slova byla zapsána pro poučení věřících všech dob. Zvláštní význam však mají pro ty, kdo žijí v době, kdy je blízko “konec všech věcí” 1. Petrův 4,7. Jeho napomenutí a varování i jeho slova víry a povzbuzení potřebuje každý, kdo si chce svou víru zachovat pevnou až do konce (viz Židům 3,14).

Petr se snažil věřící poučit, jak je důležité, aby se ve své mysli nezabývali zakázanými tématy a aby neplýtvali svými silami na bezvýznamné věci. Ti, kdo se nechtějí stát obětí satanových úskoků, musí dobře střežit brány svého nitra.—Poslové lásky a naděje, 299.