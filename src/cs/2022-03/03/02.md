---
title:  'Do zaslíbené země „slepou uličkou“'
date:  10/07/2022
---

> <p></p>
> Když se farao přiblížil, Izraelci se rozhlédli a viděli, že Egypťané táhnou za nimi. Tu se Izraelci velmi polekali a úpěli k Hospodinu. (Ex 14,10)

> <p></p>
> Tak uviděl Izrael velikou moc, kterou osvědčil Hospodin na Egyptu. Lid se bál Hospodina a uvěřili Hospodinu i jeho služebníku Mojžíšovi. (Ex 14,31)

**Osobní studium**

Stalo se vám, že vás někdo zaskočil nebo na vás nachystal past? Někdy to může být hezké, jako když vejdete do místnosti, kde čekají vaši přátelé a volají „Překvapení! Šťastné narozeniny!“ Jindy to může být pořádný šok, dokonce velmi nepříjemný. Možná jste se stali terčem šikany ve škole či na pracovišti nebo se vás snažil podvést někdo z blízkých.

Ode dne, kdy Izraelité opustili Egypt, až do příchodu do zaslíbené země „Hospodin šel před nimi ve dne v sloupu oblakovém, a tak je cestou vedl, v noci v sloupu ohnivém, a tak jim svítil, že mohli jít ve dne i v noci“ (Ex 13, 21). Na každé části jejich cesty je vedl sám Bůh. Ale podívejme se, kam je Hospodin přivedl hned na začátku. Před nimi se rozprostíralo moře, po obou stranách se tyčily hory a v patách měli faraonovo vojsko.

`Přečtěte si text Ex 14. Proč Bůh přivedl Izraelity na místo, kde byli vystaveni strachu a úzkosti?`

Následování „sloupu“ nám nezaručuje, že budeme neustále šťastní. Můžeme být vystaveni i náročným situacím, protože růst ve spravedlnosti nás zavede na místa, která zkoušejí naše „lstivé“ srdce (Jr 17,9; ČSP). Zda opravdu následujeme Boha, nepoznáme podle toho, že neprožíváme zkoušky nebo bolest, ale spíše podle toho, že jsme otevřeni pro Boží pokyny a podřizujeme naši mysl a srdce jeho vedení.

`Uvažuj o textu Ex 14,31. Co se Izraelité naučili ze zkušenosti u Rudého moře?`

**Aplikace**

`Proč je někdy tak těžké důvěřovat Bohu, i když známe jeho úžasná zaslíbení? Vyprávěj o nějaké obtížné situaci, ve které tě Pán vedl, aby tě naučil důvěřovat mu.`

---

#### Dodatečné otázky k diskuzi

`Co je to slepá ulička?`

`Už jsi se někdy ocitnul ve „slepé uličce“? Jak to dopadlo?`

`Proč Stvořitel dovolil, aby se Židé krátce po odchodu z Egypta ocitli v situaci, ze které neviděli východisko?`

`Jak reagovali Izraelci na prekérní situaci, v níž se ocitli?`

`Co bys řekl křesťanu, který je přesvědčen, že bude stále „šťastný“, protože přijal Ježíše?`

`Kdy jsi naposledy měl dojem, že tě „víra“ zklamala? Co ti pomohlo?`