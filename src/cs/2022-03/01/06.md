---
title:  'Spolehlivé zaslíbení na cestu'
date:  30/06/2022
---

> <p></p>
> Ano, dobrota a milosrdenství provázet mě budou všemi dny mého žití. Do Hospodinova domu se budu vracet do nejdelších časů. (Ž 23,6)

**Osobní studium**

Když procházíme „roklí šeré smrti“ nebo jsme obklopeni nepřáteli, můžeme být v pokušení myslet si, že jsme zůstali sami. Ne vždy je zřejmé, že pro nás Bůh tolik udělal. Můžeme mít pocit, že kdyby nám opravdu pomáhal, do takové situace bychom se nedostali. David to však vidí jinak.

Navzdory složitým okolnostem, ve kterých se David nachází, se soustředí na skutečnosti, kterými si je jistý. O co jde? (Ž 23,6; Ef 1,4; 2Pt 1,10 a Žd 11,13–15)

`Naše překlady říkají, že Boží dobrota a milosrdenství (Boží závazek daný smlouvou) budou Davida „provázet“ celým životem. Původní sloveso je však mnohem silnější a verš by měl znít, že dobro a neutuchající láska ho budou „pronásledovat“ po všechny dny jeho života. (Stejné hebrejské sloveso je použité ve verších Gn 14,14; Joz 10,19 a 1S 25,29; zde je myšlenka „pronásledování“ zcela zřetelná.) Jaký obraz se ti vybaví, když si představíš, že tě „pronásleduje“ dobro a milosrdenství? Co chtěl podle tebe David říct o Bohu, když takto popsal jeho péči?`

Bez ohledu na to, jak hluboké je údolí nebo jak vytrvalí jsou nepřátelé, jistota Boží dobroty, milosrdenství a jeho vedení až do konce naší cesty je nezpochybnitelná. Pokud mohly být tyto myšlenky Ježíši oporou na Golgotě, můžeme se na ně spolehnout i my.

Jsou však chvíle, kdy ti, na kterých nám záleží, prožívají nejistotu a pochybnosti. Podobně jako v Davidově případě nemusí být nejlepším způsobem, jak odpovědět na jejich obavy, teologické vysvětlení Božích záměrů. Jak nám ukazuje David v 6. verši, odpovědí na pochybnosti a obtíže může být spíše sdílení naší zkušenosti a důvěry v nebeského Otce.

**Aplikace**

`Jaké zkušenosti z tvého vlastního poznání Boha mohou ilustrovat jistotu, že nás „pronásleduje“ jeho dobrota a milosrdenství? Jaké důkazy bys mohl přidat z Bible? Jak by ses o to mohl podělit s těmi, kdo pochybují o Boží péči a dobrotě? V čem je kříž největším příkladem tohoto „pronásledování“?`