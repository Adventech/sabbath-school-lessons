---
title:  'Správná cesta'
date:  27/06/2022
---

> <p></p>
> … stezkou spravedlnosti mě vede pro své jméno. (Ž 23,3)

**Osobní studium**

Představ si „stezku spravedlnosti“ (Ž 23,3), která vede, kam jen tvé oko dohlédne. Nevidíš její konec, ale víš, že na konci této cesty je domov, Boží přítomnost. Když se na tuto cestu podíváš pozorněji, můžeš pozorovat, kudy vede. Některá místa vidíš naprosto jasně, ale jinde je cesta zcela zakryta velkými a nebezpečnými překážkami. Někdy stezka zmizí za horami. Některé části lze projet snadno a pohodlně, jiné jsou namáhavé. Stejně tomu bylo i v době, kdy Izraelité putovali z Egypta do zaslíbené země. Žalm 23 tuto cestu popisuje podobně.

`Jakými místy vidí David procházet ovečky, když kráčejí po cestách spravedlnosti a směřují do Hospodinova domu?`

Proč se však tato cesta nazývá „stezka spravedlnosti“ (ČEP, BK) nebo „pravá stezka“ (ČSP)? Zde jsou čtyři důležité důvody: (1) Je to správná cesta, protože vede ke správnému cíli – k Pastýřovu domu. (2) Je to správná cesta, protože nás udržuje v souladu se správnou osobou – samotným Pastýřem. (3) Je to správná cesta, protože nás vychovává, abychom byli spravedliví – jako je Pastýř. (4) Je to správná cesta, protože nás správně vede – když se stáváme spravedlivými, vzdáváme slávu Pánu. Jsou to správné cesty (nebo cesty spravedlnosti), ať už je lehké, nebo těžké po nich jít.

Je důležité uvědomit si, že když nás Bůh vede, jeho cílem není jen „doručit nás jako balíček“ na místo určení. Z jeho strany jde o mnohem víc než jen o vedení a ochranu. Jak ukazují mnohé příklady v Písmu, ve kterých Bůh vede svůj lid (ať už Abrahama svými zaslíbeními, nebo Izrael prostřednictvím ohnivého a oblakového sloupu), když Bůh vede, vždy lidi vychovává ke spravedlnosti.

**Aplikace**

`Jak vnímáš skutečnost, že Pastýřovou prioritou pro tvůj život je výchova ke spravedlnosti? Jak mohou zkoušky změnit tvůj život, abys lépe odrážel Kristův charakter?`

---

#### Dodatečné otázky k diskuzi

`Už jsi někdy zabloudit do míst, kde bylo nebezpečno? Co jsi dělal?`

`Máš za sebou nějakou situaci, kdy ses rozhodl jít svou cestu a pak jsi toho litoval? Jak ses z toho průšvihu vyhrabal?`

`Co si představuješ pod pojmem „stezka spravedlnosti“?`

`O jakých dalších stezkách nebo cestách čteme v Bibli?`

`Jak poznáš, zda jsi na „správné cestě“?`

`Co je třeba udělat, když zjistíme, že jsme „sešli z cesty“ – zhřešili?`

`Jak často kontroluješ, zda jdeš po správné cestě? Proč?`