---
title:  Misijní příběh
date:   01/07/2022
---

#### Část 1: Posedlý v jedenácti

_Andrew McChesney_

Jedenáctiletému Eduardovi stékal pot po tváři, když se za horkého letního rána proháněl po ulici před svým domem sem a tam na skateboardu.

"Eduardo Ferreira dos Santos!" volala na něj matka. "Pojď už a před obědem se osprchuj."

Zpocený a udýchaný Eduardo zamířil rovnou do kuchyně, na sprchu zapomněl a myslel jen na oběd. Eduardo si nevšímal cizí ženy, která seděla v obývacím pokoji a čekala, až jí nalakují nehty. Jeho matka provozovala vlastní domácí podnik, kosmetický salon nabízející manikúru a stříhání vlasů.

Než Eduardo došel do kuchyně, zastavila ho jeho dvanáctiletá sestra. "Sedni si a popadni dech," řekla mu.

Eduardo se poslušně svalil na židli. Vzápětí mu ze rtů vyšel příšerný výkřik. Jeho tělo se začalo zmítat v křečích. Matka se k němu vrhla a z Eduardových úst začal promlouvat hluboký, zkreslený hlas, který matce říkal, aby syna vydala, nebo se bude dívat, jak umírá. Eduardova matka začala plakat.

"Nebojte se," řekla cizí žena Eduardově matce. "Váš syn byl vybrán do naší skupiny. Jsem vůdce Candomblé."

Eduardova matka slyšela o Candomblé, náboženství, které se do Brazílie dostalo na otrokářských lodích z Afriky na počátku 19. století. Candomblé učí, že lidé mohou být posedlí duchy bohů. Tito duchové však nejsou bohové, ale padlí andělé. Eduardo byl jedním z nich posedlý - zlým duchem z legie, která obklopovala onu cizí ženu.

Po nějaké době zlý duch odešel a Eduardo se vrátil do normálního stavu. Na událost si nepamatoval, ale jeho matka nemohla zapomenout a vzala ho do chrámu Candomblé. Chrámoví kněží přivítali Eduarda jako krále.

"Jaká čest," řekl jeden z nich. "Byl jsi vybrán," řekl další.

Teprve jedenáctiletý Eduardo se seznámil se spiritismem a uctíváním ďábla. Během následujících sedmi let strávil v chrámu mnoho času a učil se být knězem. Zlí duchové k němu a jeho prostřednictvím promlouvali. Říkali mu, že nejdůležitějším úkolem je nikdy nenechat práci nedokončenou. Pokud nějaký úkol začal, musel ho dokončit.

V dospělosti se Eduardo stal veleknězem chrámu. Získával peníze od lidí, kteří chtěli, aby proklel jejich nepřátele. Zlí duchové mu však zakázali proklínat adventisty sedmého dne a další protestantské křesťany. "Oni jsou chráněni," řekli duchové a dodali, že jakýkoli pokus o jejich prokletí by Eduardovi způsobil ztrátu moci. Duchové Eduardovi také zakázali komunikovat s adventisty a dalšími protestanty.

Eduardo si našel družku Sidilene Silva de Oliveira a měli spolu syna Eduarda Juniora. Život byl klidný, dokud Junior neřekl, že chce vstoupit do Církve adventistů sedmého dne.

_Vaše dary třinácté soboty pomůžou otevřít osm sborů v jihoamerické divizi, včetně čtyř v Brazílii, kde Eduardo Ferreira dos Santos žije._