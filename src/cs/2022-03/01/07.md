---
title:  'Podněty k zamyšlení'
date:  01/07/2022
---

Přečtěte si 52. kapitolu „Pastýř“ z knihy Touha věků (DA 476–484; TV 305–309).

„Ti, kteří ve svém životě víry prožívají velké utrpení a zkoušky, které jsou součástí výchovy v Boží škole a důležitým prostředkem k očištění charakteru, ale neztrácejí smělou odvahu, nakonec zvítězí. Boží služebník musí udatně odolávat útokům nepřítele a zdolat všechny překážky, které mu satan klade do cesty. […] Když však budeš hledět vzhůru a nebudeš se zaměřovat na překážky, nezeslábneš a nebudeš si na cestě zoufat, neboť se chytíš nabízené Ježíšovy ruky s dětinskou důvěrou a necháš se vést. […] V Kristu najdeš pomoc, on v tobě zformuje silný, vyrovnaný a krásný charakter. Satan nijak nemůže ovlivnit světlo, které vyzařuje z takové povahy. […] Bůh nám daroval svůj nejlepší dar, svého jednorozeného Syna, aby nás pozvedl, zušlechtil a upevnil tím, že nás oděje dokonalostí svého vlastního charakteru, a tak nás připraví pro své království.“ (MYP 63.64)

**Otázky k rozhovoru**

`1. 	Uvědomujete si, že velké utrpení a zkoušky, které přicházejí do vašeho života, mohou být ve skutečnosti součástí výchovy v „Boží škole“? Jak tomu rozumíte?`

`2. 	Jak může být naše pomoc, útěcha a povzbuzení lidem právě procházejícím „rokli šeré smrti“ součástí Pastýřova způsobu, jak převést lidi přes jejich krize? Co můžeme jako sbor udělat, aby nás Pán mohl lépe využít pro pomoc těm, kdo to potřebují?`

`3. 	Podělte se společně o to, jak vás v životě „pronásledovala“ Boží dobrota a milosrdenství. Co se můžete naučit ze zkušeností druhých?`

`4. 	Přemýšlejte o posledních hodinách Kristova života, kdy prožíval „zkoušku ohněm“. Jak mohl Kristus ve svém lidství vydržet ono nesmírné utrpení? Co si můžeme vzít z jeho příkladu pro zkoušky, kterým čelíme my?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.