---
title: 'Neočekávaná objížďka – prostřený stůl'
date: 29/06/2022
---

> <p></p>
> Prostíráš mi stůl před zraky protivníků, hlavu mi olejem potíráš, kalich mi po okraj plníš. (Ž 23,5)

**Osobní studium**

Během našeho života se nutně setkáváme s lidmi, kteří nám chtějí škodit a budou našimi protivníky. Jak se s takovým „setkáním“ vypořádat? Jak ses cítil, když ses během bezesných nocí převaloval na lůžku a přemýšlel, jak se pomstít těm, kdo se ti snaží ublížit nebo zničit tvou práci? Zaujmout správný postoj k „protivníkům“ může být pro křesťany obtížné.

`Jaké nepřátele jsi měl ve svém životě? Jak jsi reagoval na ty, kteří se ti pokusili ublížit? Které z myšlenek uvedených v následujících textech byly pro tebe povzbuzením nebo nasměrováním? V čem?`

Mt 5,44

Ř 12,18–21

V Žalmu 23,5 nám David ukazuje zajímavý způsob, jak zacházet s nepřáteli. Příliš si nevšímá jejich přítomnosti, ale místo toho se soustředí na to, co Bůh dělá v jeho prospěch. Bůh je tam a připravuje pro něj hostinu.

V Davidově době bylo obvyklé, že když přišel na hostinu vážený host, hostitel mu před vstupem do sálu pomazal hlavu olejem. Šlo o směs olivového oleje a parfému. Potom usadil hosta ke stolu, na němž bylo nachystáno mnohem větší množství jídla, než by se dalo sníst.

`Jak nám tyto tři věci (stůl, olej a kalich) v Žalmu 23,5 mohou připomenout, jak se Bůh stará, i když zrovna procházíme temným údolím?`

Apoštol Pavel připomíná, že „nevedeme svůj boj proti lidským nepřátelům, ale proti mocnostem, silám a všemu, co ovládá tento věk tmy, proti nadzemským duchům zla“ (Ef  6,12). Mezi naše nepřátele patří nejen ti, které vidíme, ale i ti pro nás neviditelní. Ať se nám to líbí, nebo ne, jsme obklopeni protivníky. A přece, když jsme s Pastýřem, ani jeden nepřítel, viditelný nebo neviditelný, nám nemůže ukrást to, co pro nás Pastýř připravil.

**Aplikace**

`Zamysli se nad tím, jak se k tobě Pastýř choval, když jsi byl obklopen nepřáteli. Co ti v takových obdobích může pomoci projevovat vděčnost? Na co se můžeš soustředit?`

---

#### Dodatečné otázky k diskuzi

`Jak se cítíš u prostřeného stolu? Proč?`

`Souhlasíš s tím, že „prostřený stůl“ může být „objížďkou“ na cestě do Božího království? Proč?`

`Proč jednoho člověka přivádí „prostřený stůl“ k Bohu, zatímco druhý kvůli němu na Boha zapomene?`

`Stává se ti, že nevidíš „prostřený stůl“, protože se soustředíš na problémy?`

`Co ti v takových situacích (nebo obdobích života) pomáhá?`

`Připadáš si jako vzácný host na Boží hostině? Proč?`

`Proč jsou na cestě do Božího království i objížďky?`

---

#### Další čtení: Vybrané citace od Ellen Whiteové

Kristus neřekl svým učedníkům, že jejich práce bude snadná, ale ukázal jim, jak nespočetné jsou síly zla, které se proti nim spiknou a postaví se jim na odpor. Budou muset bojovat “proti mocnostem, silám a všemu, co ovládá tento věk tmy, proti nadzemským duchům zla” Efezským 6,12. V tomto boji však nebudou odkázáni jen sami na sebe. Ježíš je ujistil, že bude s nimi; pokud půjdou ve víře kupředu, všemocný Bůh bude jejich záštitou. Vyzval je, aby byli stateční a silní, protože s nimi bude někdo, kdo je mocnější než andělé — vůdce nebeských zástupů. Bůh učinil vše, co bylo třeba, aby mohli dokončit své dílo, a sám převzal zodpovědnost za jeho zdar. Budou-li poslouchat jeho slovo a spolupracovat s ním, nemohou neuspět. Přikázal jim: Jděte ke všem národům. Jděte do nejodlehlejších končin obydleného světa a nepochybujte o tom, že i tam budu s vámi. Pracujte ve víře a důvěře, protože já vás nikdy neopustím. Neustále budu s vámi a budu vám pomáhat při plnění vašich povinností, povedu vás, budu vás utěšovat, posvěcovat a podpírat. Postarám se, aby vaše slova obracela pozornost lidí k nebeskému království.—Poslové lásky a naděje, 19.