---
title: 'Nečekaná objížďka – rokle'
date: 28/06/2022
---

> <p></p>
> I když půjdu roklí šeré smrti, nebudu se bát ničeho zlého, vždyť se mnou jsi ty. Tvoje berla a tvá hůl mě potěšují. (Ž 23,4)

**Osobní studium**

Bylo by hezké, kdyby se cesty spravedlnosti vinuly jen po trávou pokrytých březích chladivých potoků. Takto však David cestu nepopisuje. Jeho cesty vedou i nebezpečnými, temnými údolími, ve kterých hrozí smrt. Určitě nejde o krásné turistické stezky, které si vybereš na odpolední procházku.

V určitých obdobích roku hrozí v údolích a roklinách v Izraeli bleskové záplavy, které mohou přijít nečekaně a jsou nesmírně nebezpečné. Tato místa jsou obvykle úzká, se strmými stěnami, které brání slunečnímu svitu. Proto je „rokle šeré smrti“ obrazem pro „neproniknutelnou tmu“ nebo „hlubokou temnotu“.

`Kdy jsi v životě procházel „roklí šeré smrti“? Jaké to bylo? Měl jsi strach, i když jsi věděl, že je Pastýř s tebou? Které biblické verše ti v té době nejvíc pomáhaly? Proč?`

`Jak se ovce ocitly v temném údolí? Šly tam samy, nebo je vedl a také chránil sám pastýř?`

Spisovatelka Elisabeth Elliotová napsala: „Beránek, který se ocitl v rokli šeré smrti, by mohl dojít k závěru, že ho nesprávně vedli. Potřeboval však projít onou temnotou, aby se naučil nebát. Pastýř je stále s ním.“ (ELLIOTOVÁ, E., Quest for Love. Grand Rapids, MI: Revell Books, 1996, s. 218)

**Aplikace**

`Měl jsi někdy pocit, že jsi byl „nesprávně“ veden, a kvůli tomu jsi skončil v rokli šeré smrti? Jak jsi tehdy reagoval na Boha? Proč je podle tebe Pastýř ochoten riskovat, že ho správně nepochopíme, a dovolí nám vstoupit do temného údolí?`

---

#### Dodatečné otázky k diskuzi

`Co si představuješ pod pojmem „rokle šeré smrti“?`

`Bál ses někdy o život? Proč?`

`Co děláš, když se setkáš se situacemi, z nichž nevidíš východisko?`

`Jakou roli hrají ve tvém životě „rokle šeré smrti“?`

`Proč tyto „rokle“ víru jedněch posílí, zatímco jiní se Boha zříkají?`

`Co můžeme udělat pro to, aby naši víru „rokle“ posilovaly?`

`Proč si máme dávat pozor na „evangelium prosperity“, které slibuje, že se nám nemůže nic stát?`

`Jak tě povzbuzuje vědomí, že „roklí šeré smrti“ prošel i Ježíš?`

---

#### Další čtení: Vybrané citace od Ellen Whiteové

Mějme na mysli, že život Božích dětí na tomto světě je životem poutníka. Nedostává se nám moudrosti, abychom věděli, jak plánovat svůj život. Není naším úkolem utvářet si budoucnost. “Abraham věřil, a proto uposlechl, když byl povolán, aby šel do země, kterou měl dostat za úděl; a vydal se na cestu, ačkoli nevěděl, kam jde.” Židům 11,8.

Velmi mnoho lidí si plánuje skvělou budoucnost, a utrpí naprostý nezdar. Nechte za sebe plánovat Boha. Věřte jako malé dítě vedení Toho, který “střeží nohy svých věrných”. 1. Samuelova 2,9. Bůh nikdy nevede své děti jinak, než jak by se samy rozhodly, aby je vedl, kdyby mohly vidět konec od počátku a poznat slávu záměru, který plní jako Boží spolupracovníci.—Život naplněný pokojem, 258.