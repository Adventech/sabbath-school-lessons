---
title: 'Charakter a společenství'
date: 21/07/2022
---

> <p></p>
> 11A toto jsou jeho dary: jedny povolal za apoštoly, jiné za proroky, jiné za zvěstovatele evangelia, jiné za pastýře a učitele, 12aby své vyvolené dokonale připravil k dílu služby – k budování Kristova těla, 13až bychom všichni dosáhli jednoty víry a poznání Syna Božího, a tak dorostli zralého lidství, měřeno mírou Kristovy plnosti. 14Pak už nebudeme nedospělí, nebudeme zmítáni a unášeni závanem kdejakého učení – lidskou falší, chytráctvím a lstivým sváděním k bludu. 15Buďme pravdiví v lásce, ať ve všem dorůstáme v Krista. On je hlava, 16z něho roste celé tělo, pevně spojené klouby navzájem se podpírajícími, a buduje se v lásce podle toho, jak je každé části dáno. (Ef 4,11–16)

**Osobní studium**

Ve známé písni dua Simon & Garfunkel se zpívá „Jsem skála, jsem ostrov…“ Cítili jste se někdy podobně osamoceni, nebo jste dokonce chtěli zůstat sami a mít od ostatních klid? Možná jste dokonce slyšeli lidi říkat: „Moje cesta s Bohem je moje soukromá záležitost. Není to něco, o čem bych chtěl mluvit.“

`Uvažuj o tom, o co Pavlovi v úvodních verších jde. Jakou úlohu přisuzuje společenství věřících?`

Když Pavel píše Efezským, popisuje církev jako tělo. Ježíš je hlavou a jeho lid tvoří zbytek těla. Podíváme-li se na Ef 4,13, všimneme si cíle života v takovém společenství – aby „všichni dosáhli jednoty víry a poznání Syna Božího, a tak dorostli zralého lidství“. A právě proto potřebujeme jeden druhého!

Za určitých okolností je zřejmě možné být křesťanem zcela sám. Bylo tomu tak po staletí u mnoha lidí, kteří zároveň prožívali pronásledování nebo výsměch. Dá se dokonce mluvit o tom, že někdy je přímo nezbytné, aby člověk zůstal sám a chránil tak sebe i ostatní. Víra takových lidí může být právem svědectvím o Boží moci. Apoštol Pavel však klade důraz na něco jiného: „zralého lidství, měřeno mírou Kristovy plnosti“ dosahujeme tehdy, když spolupracujeme s ostatními věřícími ve vzájemném společenství víry.

`Co se podle Pavla v úvodních verších musí stát, než se v našem křesťanském společenství zjeví Kristova plnost?`

V čem se liší svědectví společenství, které odhaluje Kristovu plnost, od svědectví jednotlivce? Jaké to má důsledky v kontextu velkého sporu? Viz text Ef 3,10.

**Aplikace**

`Je snadné být milým, když jsi sám nebo mezi cizími lidmi. Mnohem těžší je být laskavý k lidem, které buď opravdu dobře znáš, nebo jsou ti dokonce nesympatičtí. Pokud i takovým lidem neustále prokazuješ ochotu a laskavost, poskytuješ tím krásné svědectví o tom, jaký je Bůh.`

---

#### Dodatečné otázky k diskuzi

`Jsi raději sám, nebo máš raději společenství s dalšími lidmi? Proč?`

`Co se ti nejvíc líbí na Pavlově přirovnání církve k tělu, jehož hlavou se Ježíš?`

`Co si představuješ pod pojmem „jednota víry“?`

`Jakou roli hraje v této jednotě hlava – Ježíš Kristus?`

`Proč se nám zatím nedaří být zdravě jednotní?`

`Zkus popsat, jak si představuješ duchovní dospělost?`

`Jak konkrétně ti naše společenství pomáhá ve tvém duchovním růstu?`

`Zkus si představit život bez našeho společenství. Co by ti nejvíc chybělo?`

---

#### Další čtení: Vybrané citace od Ellen Whiteové

Pavel byl velmi inteligentní a zároveň se v jeho životě projevila výjimečná moudrost. Díky ní se uměl rychle vžít do situace druhých, soucítit s nimi a navázat s nimi úzký vztah. Proto byl schopen probudit v lidech ty nejlepší vlastnosti a motivovat je, aby se snažili žít lépe. Korintské věřící upřímně miloval. Byl by rád viděl, jak se proměňují v opravdu zbožné křesťany, kteří dokážou odolávat pokušení. Věděl, že na každém kroku svého křesťanského života budou čelit satanovu  odporu, takže budou každý den svádět boje...

Korintští křesťané potřebovali prožít větší zkušenosti s Bohem. Dosud plně nepochopili, co to znamená hledět na Boží slávu a získat nový charakter. Zatím spatřili jen první paprsky této vycházející slávy. Pavel si přál, aby se nechali prostoupit vší Boží plností, aby stále více poznávali Ježíše, jehož návrat se bude podobat východu jitřenky. Chtěl, aby se od něj stále učili, dokud nedosáhnou dokonalé víry.—Poslové lásky a naděje, 176.