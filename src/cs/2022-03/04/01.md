---
title:  'Tvář Zlatníka'
date:  16/07/2022
---

### Texty na tento týden
Mt 5,16; 1K 4,9; Ef 3,10; Jb 23,1–10; Mt 25,1–12; Da 12,1–10; Ef 4,11–16

> <p>Základní verš</p>
> „Na odhalené tváři nás všech se zrcadlí slavná zář Páně, a tak jsme proměňováni k jeho obrazu ve stále větší slávě – to vše mocí Ducha Páně.“ (2 K 3,18)

Při svém pobytu v Indii vzala misionářka Amy Carmichaelová skupinku dětí do tradičního zlatnictví. Uprostřed ohně tam na žhavých uhlících dřevěného uhlí ležela zakřivená střešní taška. Na ní se ohřívala směs soli, tamarindu a cihlového prachu. Do této směsi zlatník vložil surové zlato. Když oheň směs rozehřál, zlato se vyčistilo. Zlatník je z ohně kleštěmi vyndal, prohlédl, a jestliže se mu zdálo, že není ještě dostatečně čisté, vložil ho do ohně znovu s novou směsí. Pokaždé, když dal zlato opět do ohně, zvýšil teplotu. Děti chtěly vědět, jak zlatník pozná, že už je zlato dost čisté. Odpověděl: „Když v něm vidím svou tvář.“ (CARMICHAELOVÁ, Amy, Learning of God. Fort Washington, PA: Christian Literature Crusade, 1989, s. 50)

Bůh nás chce očistit, zušlechtit jako zlato, abychom odráželi jeho obraz. To je nádherný cíl. Je pozoruhodné, že charakter podobný Kristovu se v nás rozvíjí právě tehdy, když procházíme životními zkouškami.

**Osnova lekce**

Bůh dokáže i těžké a smutné situace (které nejsou jeho dílem) využít k tomu, aby z nich „vytěžil“ maximum pro nás a pro proměnu našeho charakteru k jeho obrazu. V kontextu velkého sporu dobra a zla je to velké svědectví o moci Boží lásky.

• 	Ř 8,29: Boží touha: obnova jeho obrazu v hříšných lidech (neděle)

• 	Jb 23,1–10: Svědectví Jóbova charakteru (pondělí)

• 	Mt 25,34–40: Charakter Ježíšových následovníků (úterý)

• 	Da 12,4–10: Charakter Božích dětí v době konce (středa)

• 	Ef 4,11–16: Boží obraz odrážený společenstvím (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Díváš se rád na tváře ostatních lidí?`

`Co vše se dá vyčíst z tváře druhého člověka?`

`Jaké myšlenky tě napadaly při čtení úvodního příběhu? Proč?`

`Co si myslíš o sobě? Co (nebo koho) vidí lidé, kteří sledují tvůj život? Proč?`

`Už se ti někdy stalo, že ses styděl sám před sebou? Co jsi s tím dělal?`

`Co podle úvodního biblického textu zažijeme, budeme-li se dívat na Ježíše?`