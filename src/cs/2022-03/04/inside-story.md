---
title:  Misijní příběh
date:   22/07/2022
---

#### Část 4: Pikle s duchy

_Andrew McChesney_

Uplynuly měsíce, než se matka a Junior dozvěděli, proč je otec na dva měsíce opustil a žil v chrámu Candomblé v brazilském Manausu. Bylo to proto, že se Junior chtěl stát adventistou sedmého dne.

Poté, co Junior viděl, jak v Alpha společenství sboru Církve adventistů sedmého dne pokřtili muže, řekl matce, že se chce také nechat pokřtít. Matka to řekla otci a ten v chrámu dostal od zlých duchů příkaz, aby tento plán zastavil.

Doma se otec snažil Juniora přesvědčit, aby si to rozmyslel, ale chlapec si stál za svým. Zlí duchové zesílili svůj nátlak a řekli otci, že bude zničen, pokud Juniora nezastaví. Otec nechápal, jak ho může Juniorovo pokřtění zničit, ale souhlasil s plánem duchů odstěhovat se z domu. Duchové řekli, že matka přijde ve stejný den o manžela i o práci a že pak přestane Juniora vodit do sboru. Otec nechtěl odejít z domu a celý den si s tímto plánem dělal starosti. Když se však večer matka vrátila pozdě domů z církevní akce, rozzlobeně se rozhodl odejít.

Zpočátku se plán vyvíjel podle předpokladů. Následující den otec odešel z domu a matka přišla o práci. Zbytek plánu však ztroskotal. Duchové doufali, že matce dojdou peníze a přestane brát Juniora do sboru. Když si však matka nemohla dovolit koupit benzín, členové sboru jí nabídli, že ji svezou svým autem. Po dvou měsících duchové prohlásili, že vymyslí nový plán, jak zabránit Juniorovi, aby byl pokřtěn. Řekli otci, aby se vrátil domů.

Junior mezitím začal studovat Bibli, aby se připravil na křest. Připojil se k Pathfinderu, podílel se na sborovém hudebním programu a pomáhal obsluhovat sborové ozvučení. Přestože zlí duchové slíbili, že Juniorovi zabrání, aby se nechal pokřtít, chlapcova touha jen rostla. K otcově nelibosti začala křest zvažovat i matka.

Pastor Ricardo stanovil datum Juniorova křtu na 29. října - rok poté, co chlapec poprvé slyšel o Církvi adventistů v domě svého přítele Cliffersona. Matka toužila být pokřtěna ve stejnou dobu. Když to řekla pastoru Ricardovi, vážně se na ni zadíval. "Nemůžeš být pokřtěna, protože nejsi zákonná manželka", řekl. Matku ta slova zasáhla jako rána pěstí. Její nesezdané soužití bránilo její touze být pokřtěna spolu s Juniorem. Pastor Ricardo viděl její zklamání. "Nedělej si starosti," řekl. "Požádej Eduarda, aby si tě vzal."

Když matka odcházela ze sboru, po tvářích jí stékaly slzy. Pochybovala, že by otec souhlasil, ale vyhledala ho. "Mám otázku. Ať odpovíš jakkoli, náš vztah se nezmění. Vezmeš si mě?"

Otec našpulil rty do výrazu štěněte. Pak jeho tvář zvážněla. "Ne," řekl. "Nikdy si tě nevezmu."

_Vaše dary třinácté soboty pomůžou otevřít osm sborů v jihoamerické divizi, včetně čtyř v Brazílii, kde otec (Eduardo Ferreira dos Santos) a jeho rodina žijí._
