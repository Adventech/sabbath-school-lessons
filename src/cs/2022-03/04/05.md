---
title:  'Moudrost'
date:  20/07/2022
---

> <p></p>
> 4„A ty, Danieli, udržuj ta slova v tajnosti a zapečeť tuto knihu až do doby konce. Mnozí budou zmateně pobíhat, ale poznání se rozmnoží.“ 5Já, Daniel, jsem viděl toto: Hle, povstali dva další muži, jeden na tomto břehu veletoku, druhý na onom břehu veletoku, 6a ten se otázal muže oblečeného ve lněném oděvu, který byl nad vodami veletoku: „Kdy nastane konec těch podivuhodných věcí?“ 7I slyšel jsem muže oblečeného ve lněném oděvu, který byl nad vodami veletoku. Zvedl svou pravici i levici k nebi a přísahal při Živém navěky, že k času a časům a k polovině, až se dovrší roztříštění moci svatého lidu, dovrší se i všechno toto. 8Slyšel jsem, ale neporozuměl jsem. Řekl jsem: „Můj pane, jaké bude zakončení toho všeho?“ 9Řekl: „Jdi, Danieli, tajuplná a zapečetěná budou ta slova až do doby konce. 10Mnozí se vytříbí, zbělí a budou vyzkoušeni. Svévolníci budou jednat svévolně; žádný svévolník se nepoučí, ale prozíraví se poučí.“ (Da 12,4–10)

**Osobní studium**

Včera jsme uvažovali o důležitosti charakteru pro ty, kteří očekávají Kristův příchod. Dnes se zaměříme na to, jak je důležitý pro lidi, kteří se živí dočkají druhého příchodu Ježíše Krista.

Uvažuj o textu Da 12,1–10. Jaký je kontext těchto veršů? Co tyto verše říkají o charakteru Božího lidu v době konce? Jaké vlastnosti má Boží lid na rozdíl od bezbožných? (Viz také Zj 22,11.)

Danielovi bylo řečeno, že těsně před Kristovým příchodem nastane čas soužení, jaké nebylo nikdy v dějinách Země. Text Da 12,3.10 charakterizuje prozíravé a svévolné lidi v tomto období. Všimněme si, že svévolní „budou jednat svévolně“ (Da 12,10). O prozíravých naopak píše: „budou zářit jako záře oblohy, a ti, kteří mnohým dopomáhají k spravedlnosti, jako hvězdy“ (Da 12,3), protože „se vytříbí, zbělí a budou vyzkoušeni“ (Da 12,10). A to i přesto, že to bude „doba soužení, jaké nebylo od vzniku národa až do této doby“ (Da 12,1). Kromě toho jsou obě skupiny charakterizovány tím, jak porozumí tomu, co se děje: svévolní nebudou chápat a nepoučí se, ale prozíraví „se poučí“ (Da 12,10).

Budou rozumět čemu? Matematice, chemii nebo teologii? V knize Přísloví čteme, že „počátek poznání je bázeň před Hospodinem“ (Př 1,7). Možná v tomto kontextu jsou „prozíraví“ proto moudří, neboť rozumějí posledním událostem, době soužení a tomu, co přichází. Nejsou zaskočeni. Ze svého studia Písma vědí, co se bude dít. A co je nejdůležitější – vědí dost na to, aby je doba soužení a problémů pročistila a zušlechtila. Na druhé straně hříšníci – svévolníci – budou stále tvrdohlavější ve své vzpouře, a tak budou rozmnožovat svou zkaženost.

**Aplikace**

`O textu Da 12 jsme uvažovali v kontextu posledních dnů tohoto světa. Jaké principy obsažené v těchto verších nám mohou pomoci lépe pochopit proces očišťování a zušlechťování – ne někdy v budoucnosti, ale právě teď, dnes?`

---

#### Dodatečné otázky k diskuzi

`Jak bys definoval „moudrost“?`

`Co prožíval Daniel, když mu Bůh ukazoval „budoucnost“?`

`Chápal Daniel vše, co viděl, slyšel a zapsal? Jak je to možné?`

`Proč se Daniel spokojil s odpovědí, která mu nechala spoustu dalších otázek nevyřešených?`

`Co se můžeš naučit od Daniela ohledně proroctví, jimž zatím nerozumíš?`

`Ve zkouškách svévolníci jednají dál svévolně, ale prozíraví začínají zářit. Jak tomu rozumíš a proč se tak děje?`

`Jaké umění (poznání) se rozmnoží před Ježíšovým návratem na naši Zemi?`

`Jakou roli bude hrát v tom „rozmnožení poznání“ naše snaha porozumět a jakou roli bude mít Duch svatý?`

`Co se nám může stát, když se budeme snažit za každou cenu „rozšifrovat“ to, co nám zatím Duch svatý ještě „neodtajnil“?`