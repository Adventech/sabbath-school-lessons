---
title: 'Ježíšova poslední slova'
date: 19/07/2022
---

> <p></p>
> 34Tehdy řekne král těm po pravici: „Pojďte, požehnaní mého Otce, ujměte se království, které je vám připraveno od založení světa. 35Neboť jsem hladověl, a dali jste mi jíst, žíznil jsem, a dali jste mi pít, byl jsem na cestách, a ujali jste se mne, 36byl jsem nahý, a oblékli jste mě, byl jsem nemocen, a navštívili jste mě, byl jsem ve vězení, a přišli jste za mnou.“ 37Tu mu ti spravedliví odpovědí: „Pane, kdy jsme tě viděli hladového, a nasytili jsme tě, nebo žíznivého, a dali jsme ti pít? 38Kdy jsme tě viděli jako pocestného, a ujali jsme se tě, nebo nahého, a oblékli jsme tě? 39Kdy jsme tě viděli nemocného nebo ve vězení, a přišli jsme za tebou?“ 40Král odpoví a řekne jim: „Amen, pravím vám, cokoliv jste učinili jednomu z těchto mých nepatrných bratří, mně jste učinili.“ (Mt 25,34–40)

**Osobní studium**

Ježíš byl v Jeruzalémě a připravoval se na smrt. Podle Matoušova evangelia bylo to poslední, co před Velkou nocí svým učedníkům vyprávěl, podobenství o deseti pannách a o ovcích a kozlech. V nich objasnil, jak bychom měli žít. Tyto příběhy objasňují, jak bychom měli žít během čekání na Ježíšův příchod. V souvislosti se stále zřejmějšími znameními „poslední doby“ je dnes jejich význam důležitější než kdykoli předtím.

V podobenství o deseti pannách (Mt 25,1–12) považují mnozí komentátoři olej za symbol Ducha svatého. Tento olej je však také obrazem našeho charakteru, tedy výsledku naší ochoty nechávat se měnit mocí Božího působení.

**Uvažuj o podobenství zaznamenaném v Mt 25,1–12. Jak se mění význam příběhu v závislosti na tom, zda olej vnímáme jako symbol Ducha svatého nebo obraz charakteru? Jaké důsledky má pro nás tento příběh v obou těchto výkladech?**

`Duch svatý`

`Charakter`

`Uvažuj o podobenství o ovcích a kozlech v Mt 25,31–46. Jaká kritéria používá král při jejich oddělování?`

Všimněme si, že král odděluje ovce a kozly na základě jejich skutků, jejich charakteru. I když Ježíš zde neučí spasení ze skutků, můžeme vidět, jak důležitý je rozvoj charakteru v plánu spasení a jak ti, kdo jsou skutečně Kristem spaseni, zrcadlí spasení svým životem i charakterem.

**Aplikace**

`Říká se, že „charakter je to, jak se člověk chová potmě“. Jaký jsi člověk, když se nikdo nedívá? Co ti tvá odpověď říká o změnách, které musíš ve svém životě udělat?`

---

#### Dodatečné otázky k diskuzi

`Která tři podobenství vyprávěl podle Matouše Ježíš učedníkům krátce před tím, než zemřel na kříži?`

`Co je hlavní myšlenkou podobenství o deseti pannách?`

`Proč je v životě křesťana důležitá proměna charakteru?`

`Co je hlavní myšlenkou podobenství o hřivnách?`

`Jakou roli hraje v životě křesťana „pracovitost“?`

`Co je hlavní myšlenkou podobenství o dělení ovcí a kozlů?`

`Proč Ježíš v podobenství o ovcích a kozlech vůbec nehovoří o věrouce, ale klade tak velký důraz na to, co dělá víra s našimi skutky?`

---

#### Další čtení: Vybrané citace od Ellen Whiteové

Nebudeme připraveni na setkání s Pánem, jestliže procitneme až na volání: “Ženich je tu” a začneme sbírat prázdné lampy, abychom je naplnili. Nemůžeme na zemi vést život bez Krista a přitom být připraveni na život s ním v nebi.

Prostřednictvím Ducha svatého se Boží slovo stává světlem, protože v životě příjemce působí jako přetvořující síla. Duch svatý vštěpuje do srdce lidí zásady Božího slova, a tím v nich rozvíjí Boží vlastnosti. Světlo Boží slávy — jeho povaha — má vyzařovat z jeho následovníků. Oni mají oslavovat Boha, osvěcovat cestu k domovu Ženicha, k Božímu městu, k svatební večeři Beránka.—Perly moudrosti, 211.

My lidé nemáme sami v sobě světlo. Bez Krista jsme jako nezapálená svíčka, jako měsíc odvrácený od slunce. Sami o sobě nemáme ani jediný paprsek jasu, který bychom mohli vyslat do temnoty světa. Když se obrátíme ke Slunci spravedlnosti, když se setkáme s Kristem, celé naše nitro prozáří jas Boží přítomnosti.

Kristovi následovníci mají být více než jen nějakým světlem mezi lidmi. Jsou pravým světlem světa. Pán Ježíš říká všem, kdo se hlásí k jeho jménu: Vy jste se mi odevzdali a já vás dávám světu jako své zástupce. Prohlásil: “Jako ty jsi mne poslal do světa, tak i já jsem je poslal do světa.” Jan 17,18. Jako Kristus zjevil Otce, tak my máme zjevovat Krista. Náš Spasitel je zdrojem světla. Nezapomeň však, že se zjevuje prostřednictvím lidských nástrojů. Bůh uděluje své požehnání pomocí lidí. I Kristus přišel na svět jako Syn člověka. Lidství spojené s božstvím musí zasáhnout lidské srdce. Kristova církev, každý Mistrův učedník je nebem ustanovený nástroj, který má lidem ukazovat Boha. Andělé chtějí vaším prostřednictvím dávat světlo a sílu lidem, kteří hynou.—Myšlenky o naději, 29.