---
title: 'Podobni jeho obrazu'
date: 17/07/2022
---

> <p></p>
> Které předem vyhlédl, ty také předem určil, aby přijali podobu jeho Syna, tak aby byl prvorozený mezi mnoha bratřími. (Ř 8,29)

**Osobní studium**

Na počátku nás Bůh stvořil ke svému obrazu (Gn 1,27), ale jeho stvoření je narušeno hříchem. Tato zkáza je viditelná všude. Všichni jsme byli hříchem poznamenáni (Ř 3,10–19). Bůh nám však touží vrátit to, o co jsme vinou hříchu přišli. Právě do tohoto kontextu zapadá náš úvodní verš. Odhaluje Boží plán, že ti, kdo podřídí svůj život Duchu svatému, mohou přijmout „podobu jeho Syna“ (Ř 8,29).

Obnova má v sobě i další rozměr. „V člověku má být obnoven Boží obraz. Při zdokonalování lidské povahy jde o Boží čest i o čest Kristovu.“ (DA 671; TV 429.430)

**Jak rozumíš uvedenému citátu? Uvažuj o něm v kontextu následujících veršů.**

`Jb 1`

`Mt 5,16`

`1K 4,9`

`Ef 3,10`

Jako křesťané nesmíme zapomenout, že jsme uprostřed kosmického dramatu. Všude kolem nás se odehrává spor mezi Kristem a satanem. Boj má mnoho podob a projevuje se různě. A ačkoli je toho mnoho skrytého, můžeme pochopit, že jako Kristovi následovníci máme v tomto dramatu úkol a svými životy můžeme vzdávat Kristu čest.

**Aplikace**

`Představ si, že jsi na hřišti velkého stadionu. Na tribuně na jedné straně sedí nebeské bytosti věrné Pánu a na druhé straně jsou bytosti, které se s Luciferem postavily proti Bohu. Pokud by se tvůj život za posledních čtyřiadvacet hodin odehrával na tomto hřišti, která strana by ti více tleskala? Co naznačuje tvoje odpověď?`

---

#### Dodatečné otázky k diskuzi

`Jaký máš vztah k obrazům? K čemu mají sloužit?`

`Jak rozumíš sdělení Bible, že jsme byli stvořeni k Božímu obrazu?`

`V čem se lišíme od zvířat, která jsou také stvořena Bohem?`

`V jakých oblastech přijímáme „podobu Božího Syna“?`

`Jak se na tomto „obrazu“ podepsal hřích?`

`Co dělá Bůh pro to, abychom se mu zase začali podobat?`

`Jak se podle Ježíše (Mt 5,16) můžeme bránit pýše, pokud se nám něco daří?`

`Jak rozumíš tomu, že si nás Bůh „předem vyhlédl“? Je možné, aby byl někdo tím, koho si Bůh nevyhlédl? Proč?`

---

#### Další čtení: Vybrané citace od Ellen Whiteové

K takové změně povahy, jaká se projevila v Janově životě, dochází vždy v důsledku společenství s Kristem. Člověk může mít výrazné povahové vady, ale když se stane pravým Kristovým učedníkem, moc Boží milosti ho promění a posvětí. Bude-li se na jeho tváři zrcadlit “slavná zář Páně”, bude “ve stále větší slávě” proměňován k obrazu toho, kterého uctívá 2. Korintským 3,18.

Jan byl učitelem svatosti. Ve svých dopisech církvi stanovil neomylná pravidla, podle nichž by měli křesťané jednat. Napsal: “Každý, kdo má tuto naději v něho, usiluje být čistý, tak jako on je čistý.” “Kdo říká, že v něm zůstává, musí žít tak, jak žil on.” 1. Janův 3,3; 2,6. Jan učil, že křesťan musí být čistý ve svém smýšlení i chování. Nikdy by se neměl spokojit s pouhým vyznáním. Tak jako Bůh je ve své podstatě svatý, tak by měl být skrze víru v Krista ve své podstatě svatý i hříšný člověk.—Poslové lásky a naděje, 322.