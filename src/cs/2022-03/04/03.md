---
title:  'Víra uprostřed zkoušek'
date:  18/07/2022
---

> <p></p>
> Jób na to odpověděl: 2„Také dnes zní moje lkání vzpurně, vzdychám pod rukou, která mě tíží. 3Kéž bych věděl, kde ho najdu. Vydal bych se k jeho sídlu, 4předložil bych mu svou při a plno důkazů by podala má ústa. 5Chtěl bych vědět, jakými slovy by odpověděl, porozumět tomu, co mi řekne. 6Ukáže svou velkou moc, až povede spor se mnou? Nikoli, jistě by mi dopřál sluchu. 7Jako přímý bych se před ním obhajoval, navždy unikl bych svému soudci. 8Půjdu-li vpřed, není nikde, jestliže zpět, též ho nepostřehnu, 9jestliže něco učiní vlevo, neuzřím ho, skryje-li se vpravo, neuvidím to. 10Zato on zná moji cestu; ať mě zkouší, vyjdu jako zlato. (Jb 23,1–10)

**Osobní studium**

Je určitě strašné být uprostřed bitvy, nebo dokonce války. Situace je ještě horší, pokud nepřítele nevidíme a netušíme, z které strany nás napadne. Jako křesťané prožíváme něco podobného. Víme, že síly Božího nepřítele jsou nablízku, a můžeme je cítit v našich životech. A přece musíme ve víře kráčet vpřed. Potřebujeme důvěřovat tomu, který je „Neviditelný“ (Žd 11,27).

`Uvažuj o textu Jb 23,1–10. Co bylo podstatou Jóbova zápasu? Co nemohl vidět? Co mu pomáhalo věřit i přes všechno trápení, kterému byl vystaven?`

I uprostřed strašných zkoušek Jób důvěřoval Bohu. Navzdory všemu špatnému byl Jób odhodlán vydržet. A jedna z myšlenek, které mu pomohly vytrvat, byla touha být jako zlato. Ne nějaká zlatá medaile. Jób se díval do budoucnosti a uvědomoval si, že pokud se bude držet Boha, vyjde z tohoto zápasu lepší, čistší – jako ryzí zlato. Z příběhu nevíme, kolik toho Jób věděl o událostech v zákulisí. Bez ohledu na to, kolik toho bylo před ním skryto, pokorně a trpělivě snášel „očišťující oheň“.

Bojíš se ohně? Máš obavu, že ti ublíží zkouška ohněm? Možná, podobně jako v případě Jóba, si neumíš vysvětlit své utrpení. Může jít o potíže s přizpůsobením se nové práci nebo novému domovu. Může jít o nutnost snášet špatné zacházení v zaměstnání, ve škole, nebo dokonce ve vlastní rodině. Může se jednat o nemoc nebo finanční ztrátu. I když je to těžké pochopit, Bůh může použít tyto zkoušky, aby nás zušlechtil a očistil a aby nechal zazářit svému obrazu v našem charakteru.

Jób chtěl, aby byl jeho charakter čistý jako zlato. Tato touha mu pomáhala, dávala mu sílu vše vydržet. Upřel zrak na Boha, a tak překonával obtíže a tragédie, které mu přišly do života. Silným svědectvím o jeho povaze je i to, že uprostřed vší bolesti a utrpení dokázal pochopit, že prožívá očistný proces. I když tomu nerozuměl, věděl, že prožité zkoušky ho mohou zdokonalit.

**Aplikace**

`Jak podle tvé zkušenosti zkoušky zušlechťují a očišťují? Jakými jinými způsoby (kromě zkoušek a bolesti) by se mohl tvůj charakter změnit, abys více odrážel Boží lásku, trpělivost a milost?`

---

#### Dodatečné otázky k diskuzi

`Zkus se vžít do situace Jóba. Která ze zkoušek pro něj byla podle tebe nejtěžší? Proč si to myslíš?`

`Nezdá se ti, že byl Jób vůči Stvořiteli drzý? Co si myslíš o stylu, jakým hovoří se Stvořitelem?`

`Už jsi někdy prožil situaci, kdy se ti zdálo, že je Bůh tvým nepřítelem? Co jsi dělal a co ti pomohlo se toho nepříjemného pocitu zbavit?`

`Jak se Jób stavěl k realitě Božího soudu?`

`Co se dělo s Jóbovou vírou a důvěrou v průběhu zkoušek, které si na Bohu vynutil ďábel?`

`Jak se díváš na budoucnost? Kdy se na „zkoušky ohněm“ těšíš a kdy se jich spíše bojíš? Proč?`