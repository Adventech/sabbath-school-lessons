---
title:  'Podněty k zamyšlení'
date:  22/07/2022
---

Přečtěte si 29. kapitolu „Vstříc ženichovi“ z knihy Perly moudrosti (COL 405–421; PM 208–216) a 39. kapitolu „Doba soužení“ z knihy Velké drama věků (GC 613–634; VDV 397–409).

„Budování charakteru je nejdůležitější úkol, který byl člověku svěřen. Nikdy dříve nebylo zapotřebí studovat toto téma usilovněji než dnes. Nikdy dříve nemuseli lidé řešit tak závažné otázky. Nikdy dříve nemuseli mladí lidé čelit tak velkým nebezpečím jako v této době.“ (Ed 225; Vých 145)

„V tomto podobenství nerozumné panny prosí o olej, ale jejich žádost není vyslyšena. Je to symbol těch, kteří se nepřipravili – nebudovali svůj charakter, aby mohli obstát v době krize. Je to něco podobného, jako kdyby zašli k sousedům a řekli: Dejte nám váš charakter, jinak zahyneme. Rozumné družičky nemohly poskytnout svůj olej těm nerozumným, kterým dohořívaly lampy. Charakter je nepřenosný. Nedá se koupit ani prodat. Je možné jej jen získat. Pán dal každému zkušební lhůtu, v níž má každý příležitost získat spravedlivý charakter. Není však možné, aby jeden člověk přenechal charakter někomu jinému – protože je to charakter, který se formoval v těžkých zkušenostech, kdy se učil od velkého Učitele trpělivosti a posiloval svoji víru, kterou dokáže odstranit hory nemožností.“ (YI 16. 1. 1896)

**Otázky k rozhovoru**

`1. 	Co znamená „budovat charakter“? Jak je to možné dělat? Jak se to projevuje ve tvém osobním životě a v životě vašeho sborového společenství?`

`2. 	Ve čtvrtek jsme se učili o důležité úloze společenství v životě křesťana. Funguje váš místní sbor jako Kristovo tělo? Jak se vašemu společenství daří představovat Kristův charakter? Co můžete v této oblasti zlepšit?`

`3. 	Ve třídě si promluvte o otázce, proč je budování charakteru důležité, i když jsme spaseni jedině vírou v Ježíše. Pokud nás zachraňuje Kristova spravedlnost a jeho dokonalý charakter, proč potom potřebujeme rozvíjet svůj charakter?`

`4. 	Helen Kellerová, která v raném dětství ztratila zrak i sluch, napsala: „Charakter se nedá budovat v tichu a klidu. Jen ve zkouškách a utrpení se může posílit duše, zaostřit zrak, probudit touha a dosáhnout úspěchu.“ (Leadership, sv. 17, č. 4) Souhlasíte s tím? Uvažujte o vztahu mezi charakterem, utrpením a velkým sporem mezi dobrem a zlem.`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.