---
title:  'Abrahamova zkouška ohněm'
date:  24/07/2022
---

> <p></p>
> 1Po těch událostech chtěl Bůh Abrahama vyzkoušet. Řekl mu: „Abrahame!“ Ten odvětil: „Tu jsem.“ 2A Bůh řekl: „Vezmi svého jediného syna Izáka, kterého miluješ, odejdi do země Mórija a tam ho obětuj jako oběť zápalnou na jedné hoře, o níž ti povím!“ 3Za časného jitra osedlal tedy Abraham osla, vzal s sebou dva své služebníky a svého syna Izáka, naštípal dříví k zápalné oběti a vydal se k místu, o němž mu Bůh pověděl. (Gn 22,1–3)

**Osobní studium**

`Přečti si Gn 22. kapitolu. Z ničeho nic a bez vysvětlení Bůh najednou volá Abrahama, aby obětoval svého vlastního syna jako zápalnou oběť. Nikdo z nás si nedokáže představit, jak se musel Abraham cítit. Byla to naprosto nepřijatelná, přímo odporná myšlenka. Jak by mohl svatý Bůh žádat, aby někdo obětoval vlastní dítě? I kdyby Abraham i jen připustil, že Bůh něco takového může požadovat, co potom Boží zaslíbení o dědictví? Bez syna by se přece nic z toho nemohlo uskutečnit.`

`Proč Bůh vyzval Abrahama, aby přinesl takovou neslýchanou oběť? Pokud Bůh ví všechno – a tedy zná i Abrahamovo srdce –, jaký smysl měla taková zkouška?`

Boží žádost a její načasování nebyly náhodné. Skutečně to bylo vypočteno tak, aby vyvolalo tu nejhlubší možnou úzkost, protože „Bůh nechal Abrahama projít nejtěžší zkouškou v době, kdy byl obtížen břemenem let a toužil po odpočinku.“ (PP 147; NUD 64) Šlo o zkoušku nějakého šíleného, despotického božstva? Vůbec ne! „Úzkost, kterou během ponurých dnů této hrozné zkoušky Abraham prožil, dopustil Bůh proto, aby mohl patriarcha pochopit něco z velké oběti, kterou přinese Bůh pro vykoupení lidstva.“ (PP 154; NUD 68)

Šlo jen o zkoušku. Zpětně víme, že Bůh nikdy neměl v úmyslu, aby Abraham zabil svého syna. Toto poznání zdůrazňuje něco velmi důležitého o způsobu, jakým Bůh někdy jedná. Může nás vyzvat k něčemu, co ale ve skutečnosti nechce, abychom udělali. Může nás požádat, abychom šli někam, kam nás nikdy nemá v úmyslu dovést. To, co je pro Boha důležité, není pouze výsledek, ale to, co se naučíme, když se v průběhu našeho rozhodování a jednání měníme.

Ježíš pravděpodobně myslel na Abrahamovu zkušenost, když židovským vůdcům řekl: „Váš otec Abraham zajásal, že spatří můj den; spatřil jej a zaradoval se“ (J 8,56). Abraham by toto vše nepochopil, kdyby Boží pokyny odmítl s tím, že pocházejí od satana. Klíčem k tomu, aby Abraham ve zkoušce obstál, změnil se a naučil se díky ní něco nového o sobě a o Bohu, bylo to, že poznal Boží hlas.

**Aplikace**

`Jak znáš Boží hlas? Jak víš, kdy k tobě promlouvá Bůh? Jakými způsoby ti Bůh dává znát svou vůli?`

---

#### Dodatečné otázky k diskuzi

`V čem spočívala zkouška, které byl Abraham vystaven v době, kdy se Izák stal mužem a měl po svém otci přebrat jeho „farmu“?`

`Jaké pocity musel Abraham  prožívat, když mu Bůh dal tento příkaz?`

`Představ si, že by dal Bůh stejný příkaz tobě. O čem bys přemýšlel? Proč?`

`Autor lekce píše, že tato zkouška měla dokázat, že se Abraham naučil poznat Boží hlas. Co a proč si o tomto tvrzení myslíš?`

`Umíš také poznat v tom hluku dnešní společnosti Boží hlas? Jak to děláš?`

`Co podle Ježíše mohl Abraham díky této zkoušce pochopit?`