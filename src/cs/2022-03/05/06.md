---
title:  'Když jde do tuhého'
date:  28/07/2022
---

> <p></p>
> 1Nyní toto praví Hospodin, tvůj stvořitel, Jákobe, tvůrce tvůj, Izraeli: „Neboj se, já jsem tě vykoupil, povolal jsem tě tvým jménem, jsi můj. 2Půjdeš-li přes vody, já budu s tebou, půjdeš-li přes řeky, nestrhne tě proud, půjdeš-li ohněm, nespálíš se, plamen tě nepopálí. 3Neboť já Hospodin jsem tvůj Bůh, Svatý Izraele, tvůj spasitel. Jako výkupné jsem dal za tebe Egypt, Kúš a Sebu dal jsem místo tebe. 4Protože jsi v očích mých tak drahý, vzácný, protože jsem si tě zamiloval, dám za tebe mnohé lidi a národy za tvůj život. 5Neboj se, já budu s tebou. Tvé potomstvo přivedu od východu, shromáždím tě od západu. 6Severu poručím: ‚Vydej!‘ a jihu: ‚Nezadržuj!‘ Přiveď mé syny zdaleka a mé dcery od končin země, 7každého, kdo se nazývá mým jménem a koho jsem stvořil ke své slávě, koho jsem vytvořil a učinil.“ (Iz 43,1–7)

**Osobní studium**

Doposud jsme uvažovali o různých příkladech zkoušek, které Bůh umí využít k tomu, aby nás očistil a my abychom byli podobnější Kristu. Při pohledu na tyto příklady však mohou někteří dojít k závěru, že Bůh je přísný a tvrdý dozorce, který na nás klade nesplnitelné úkoly. Někteří pak mohou říci: „Víme, že Bůh chce pro nás něco dobrého, ale tyto příklady nesvědčí o jeho péči a lásce. Naopak, Bůh se tak jeví spíše jako tyran. Má svůj cíl, ale způsobuje nám tím těžkosti a problémy. A nejhorší je, že my s tím nemůžeme nic udělat.“

Pravdou je, že dokud žijeme na této hříchem naplněné zemi, nevidíme za oponu a příliš nerozumíme událostem, které se kolem nás odehrávají. V nebesích pochopíme mnohem více (1K 4,5; 13,12). Do té doby budeme muset žít v napětí a vírou přijímat, že Bůh je přítomen a pečuje o nás, i když okolnosti se často vyvíjejí velmi bolestivě. Izajáš velmi dobře znal toto napětí.

Uvažuj o úvodních verších Iz 43,1–7. V 2. verši Bůh říká, že jeho lid bude muset procházet ohněm a vodou. Jedná se o obraz extrémních nebezpečí. Zčásti zřejmě připomínají přechod přes Rudé moře a Jordán. Obě události – byť děsivé – otevřely cestu novému životu. Mohli bychom očekávat, že Bůh slíbí svému lidu ochranu před nebezpečím a že ho povede snadnou cestou. Ale podobně jako pastýř v Žalmu 23 mluví spíše o tom, že když přijdou těžké časy, Boží lid nebude zdrcen, neboť Bůh bude s ním.

`Opět uvažuj o textu Iz 43,1–7. Zapiš si, jak Bůh ujišťuje svůj lid o své péči a povzbuzuje jej ve chvílích ohrožení „vodou i ohněm“. Jaký obraz Boha to vyvolává ve tvé mysli? Na jaká zaslíbení se můžeš spoléhat?`

To, co jsme se naučili o Božích zkouškách, bychom mohli shrnout třemi způsoby. Za prvé, extrémní zkoušky, které na nás Bůh dopustí, nemají zničit nás, ale hřích v nás. Za druhé, zkoušky nás nemají udělat nešťastnými, ale mají nás očistit, abychom byli podobní Kristu. Za třetí, Bůh se o nás stále stará po všech stránkách. Nikdy nás nenechá samotné. Ať se s námi bude dít cokoli, Bůh bude s námi.

**Aplikace**

`Přemýšlej o následujících verších: Ž 103,13.14; Mt 28,20; 1K 10,13; 1Pt 1,7. Polož si v souvislosti s nimi dvě otázky: Co se z nich můžu naučit o Božím charakteru? Jaká je moje zkušenost s tím, co je popsáno v těchto textech?`

---

#### Dodatečné otázky k diskuzi

`Bůh slibuje, že nám neublíží proudy řek ani oheň. Jak tomu rozumíš?`

`Proč nás Bůh dopředu varuje, že život s ním nebude bez „adrenalinu“?`

`Jak se můžeme bránit tomu, aby nás zkoušky připravily o víru v milujícího Boha?`

`Co mohli Židé pochopit poté, co přešli Rákosové moře a později i Jordán?`

`Co bys řekl člověku, který v době „zkoušek“ přestal vnímat Boží lásku a začal mít pocit, že je Bůh tyran?`

`Autor tvrdí, že zkoušky nemají zničit nás, ale hřích v nás. Co a proč si o tom myslíš?`

`Už jsi měl někdy pocit, že tě Bůh opustil? Jak to dopadlo?`