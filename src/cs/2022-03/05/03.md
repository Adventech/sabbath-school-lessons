---
title:  'Tvrdohlavý Izrael'
date:  25/07/2022
---

> <p></p>
> 3Řekněte svým bratřím: „Lide můj,“ svým sestrám: „Omilostněná.“ 4Veďte spor proti své matce, veďte spor, vždyť ona není mou ženou a já nejsem jejím mužem. Ať odstraní ze své tváře znamení smilství, zprostřed svých ňader znak cizoložství! 5Jinak ji svléknu do naha, vystavím ji, jak byla v den svého zrození. Učiním z ní poušť, obrátím ji v suchopár, umořím ji žízní. […] 10Nechce pochopit, že já jsem jí dával obilí, mošt i čerstvý olej, že jsem ji zahrnoval stříbrem a zlatem – a oni to dávali Baalovi. 11Proto vezmu své obilí zpět v jeho době, i mošt v příhodný čas; strhnu z ní svou vlnu i svůj len, jež měly přikrývat její nahotu. 12Tehdy odkryji její hanbu před zraky jejích milenců. Žádný ji nevytrhne z mé ruky. 13Všemu jejímu veselí učiním přítrž, jejím svátkům, novoluním i dnům odpočinku, všem jejím slavnostem. 14Zpustoším její révu i fíkovník, o nichž říká: „To je má odměna, kterou mi dali moji milenci.“ Proměním je v divočinu, bude je požírat polní zvěř. (Oz 2,3–5.10–14)

**Osobní studium**

Příběh o Ozeášovi nás může naučit několik důležitých věcí. Ozeášova situace byla pozoruhodná. Jeho manželka Gomera od něj odešla a měla děti s jinými muži. Přestože mu byla nevěrná, Bůh vyzývá Ozeáše, aby ji přijal zpět a znovu jí naplno projevil svou lásku. Tento příběh je myšlen jako podobenství o Bohu a Izraeli. Izrael opustil Boha a duchovně se oddal pohanským bohům. Hospodin jej však přesto miloval a toužil mu projevovat svou lásku. Způsob, jakým se o to snažil, byl opravdu nevšední.

`Uvažuj o textu Oz 2,3–14. Jaké metody Bůh použil, aby přitáhl Izrael zpět k sobě? Jak se z toho měl Izrael poučit? Co měl pochopit o vztahu Boha ke svému lidu? (Oz 2,4.5; Oz 2,7–9; Oz 2,10.11; Oz 2,12)`

Tento příběh ukazuje dva důležité problémy související s tím, jak vnímáme Boha, když nás vede k pokání.

Hrozí nebezpečí, že nerozpoznáme Boží jednání v našem životě. Když Izraelité prošli těžkými a bolestivými zkušenostmi, mohlo být pro ně obtížné poznat, že Bůh dělá všechno pro jejich záchranu. Když naši cestu zahradí hloží nebo narazíme na neproniknutelnou zeď (Oz 2,8), budeme zřejmě jen velmi těžko přijímat názor, že za tím vším stojí Bůh. Když se ocitneme v situaci, kdy nemáme naplněné ani naše základní potřeby nebo jsme veřejně zahanbeni či potupeni (Oz 2,11.12) – mohl by i za tím stát náš nebeský Otec? Pravda je taková, že ať prožíváme cokoli, Bůh se vždy snaží, aby nás ve své velké lásce přivedl k pokání.

Hrozí nebezpečí, že Boží jednání nepochopíme správně. Můžeme sice rozpoznat, že věc působí Bůh, ale nebudeme s jeho jednáním spokojeni. Budeme mít vlastní představy, co a jak by měl Bůh dělat. Když se cítíme zraněni a zahanbeni, je snadné obviňovat Boha za to, že je krutý, že nezasáhl nebo že se o nás nezajímá. Bůh však dělá všechno pro to, aby nás obnovil díky své smlouvě lásky.

**Aplikace**

`Uvažuj o textu Oz 2,16–25. Co prozrazuje tato pasáž o Bohu? Požádej Ducha svatého, aby ti ukázal, zda jsi v nějaké oblasti svého života před Bohem utíkal. Pokud tě Duch usvědčí, že tomu tak bylo, proč čekat na nové zkoušky? Odevzdej svůj život znovu cele Bohu.`

---

#### Dodatečné otázky k diskuzi

`Zkus stručně shrnout životní zkušenost Ozeáše. K čemu ho Bůh vyzval?`

`Myslíš, že má Bůh právo nám mluvit do našeho výběru partnera? Proč?`

`Co by pro tebe bylo to nejtěžší, kdyby ses ocitl v kůži Ozeáše? Proč?`

`Spousta lidí touží být prorokem. Co si o tom myslíš při čtení Ozeáše?`

`Co můžeme už dnes dělat pro to, abychom byli ochotni přijmout úkol, kterým nás jednou pověří náš Spasitel?`

`Byl jsi někdy v situaci, kdy jsi neměl zajištěny základní životní potřeby (jídlo, pití, bydlení...) a Bůh mlčel ke tvým modlitbám? Jak jsi reagoval?`

`Co nejvíc obdivuješ na Ozeášovi?`

`Jak ti tento příběh pomáhá lépe chápat Boží přítomnost ve tvém životě?`

`Ozeáš to vše vytrpěl kvůli tvrdohlavému Izraeli. Byl bys ochotný podobně trpět kvůli nápravě našeho sboru nebo církve? Proč?`