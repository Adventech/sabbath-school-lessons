---
title:  'Naděje jako cesta z utrpení'
date:  27/07/2022
---

> <p></p>
> 8Chtěli bychom, bratří, abyste věděli o soužení, které nás potkalo v Asii. Dolehlo na nás nadmíru těžce, nad naši sílu, až jsme se dokonce vzdali naděje, že to přežijeme; 9už jsme se sami smířili s rozsudkem smrti – to proto, abychom nespoléhali na sebe, ale na Boha, který křísí mrtvé. (2K 1,8.9)

**Osobní studium**

Pavel jako Boží vyvolený apoštol trpěl víc než většina lidí. Nenechal se však zlomit. V jeho životě můžeme pozorovat, jak postupně rostl v chvále Boha. Přečti si, jak on sám píše v 2K 11,23–29 o nesnázích, se kterými musel zápasit. Potom si přečti text 2K 1,3–11.

`V 2K 1,4 Pavel píše, že díky tomu, že nás Bůh potěšuje, můžeme i my „těšit ty, kteří jsou v jakékoli tísni, tou útěchou, jaké se nám samým dostává od Boha“. Může se tedy stát, že právě utrpení je jedním ze způsobů, jak nás Bůh povolává do služby druhým? Jak tomu rozumíš? Jak bychom na to mohli být lépe připraveni?`

Bůh chce naším prostřednictvím pomáhat lidem, kteří prožívají bolest a utrpení. Někdy to může znamenat, že nejprve sami prožijeme nějaká zranění a zkoušky. Potom totiž umíme nabídnout nejen nic neříkající fráze, které často způsobí ještě větší utrpení, ale můžeme vydat svědectví o vlastní zkušenosti, jak se nám Bůh stal útěchou a nadějí. Tento princip se projevil také v Ježíšově službě (Žd 4,15).

Pavlův intenzivní popis vlastních útrap v nás nemá vyvolat lítost. Má nás povzbudit, má nám ukázat, že i když jsme úplně na dně, Otec s námi soucítí a sklání se k nám, aby nás potěšil. Můžeme si zoufat, může se nás dokonce dotknout smrt, ale nemusíme se bát. Bůh nás učí spoléhat se na něj. Můžeme mu důvěřovat, protože náš Bůh „křísí mrtvé“ (2K 1,9).

Pavel se ve své službě zaměřoval především na hlásání evangelia. Svůj vlastní život vložil do Božích rukou a věřil, že on má moc zachránit ho i v budoucnosti. V 2K 1,10.11 zmiňuje tři důležité věci, které mu pomáhají zůstat pevným:

1. 	Zkušenosti s Bohem: „On nás vytrhl, vysvobodil ze samého náručí smrti…“ (2K 1,10).

2. 	Rozhodnutí upřít svou pozornost na Pána: „… v něho jsme složili svou naději, že nás vždy znovu vysvobodí…“ (2K 1,10).

3. 	Přímluvné modlitby spoluvěřících: „… když i vy nám budete nápomocni svými modlitbami…“ (2K 1,11).

**Aplikace**

`Procházíš právě teď zkouškami? Zkus se inspirovat postojem Jóba. Jak by ti to mohlo pomoci?`