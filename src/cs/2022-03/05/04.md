---
title:  'Uctívání jako cesta z utrpení'
date:  26/07/2022
---

> <p></p>
> 20Tu Jób povstal, roztrhl svou řízu a oholil si hlavu. Potom padl k zemi, klaněl se 21a pravil: „Z života své matky jsem vyšel nahý, nahý se tam vrátím. Hospodin dal, Hospodin vzal; jméno Hospodinovo buď požehnáno.“ 22Při tom všem se Jób nijak neprohřešil a neřekl proti Bohu nic nepatřičného. (Jb 1,20–22)

**Osobní studium**

`Přečti si text Jb 1,6–2,10. Co bylo příčinou Jóbova utrpení?`

`V příběhu Jóba je něco překvapivého. Před Boha přicházejí synové Boží a spolu s nimi i satan. Bůh se ptá satana, kde byl, a on odpovídá: „Procházel jsem zemi křížem krážem“ (Jb 1,7). Potom Bůh klade další otázku: „Zdalipak sis všiml mého služebníka Jóba?“ (Jb 1,8). To, co nás může překvapit, není otázka samotná, ale to, kdo ji klade. Není to satan, kdo poukazuje na Jóba jako na předmět zkoumání. Je to Bůh. Bůh přesně ví, co bude následovat, a proto upozorňuje satana na Jóba. Ten zatím na zemi vůbec netuší, jak strašná bude jeho zkouška ohněm. A přestože je naprosto jasné, že Jóbovi způsobuje utrpení satan, a ne Bůh, je také zřejmé, že je to Bůh, kdo dává satanovi výslovné povolení, aby zničil Jóbův majetek, děti i zdraví. Pokud Bůh dovoluje, aby Jób trpěl, jaký je rozdíl v tom, zda utrpení způsobuje Bůh nebo satan? Jak může být Bůh spravedlivý a svatý, když dovoluje satanovi, aby způsobil Jóbovi tak nesnesitelnou bolest? Je tato situace nějakým mimořádným případem, nebo je charakteristická pro způsob, jak se Bůh k nám chová i dnes?`

Jak Jób podle úvodních veršů reaguje na zkoušky, které na něj dolehly? (Jb 1,20–22)

Na podobné utrpení lze reagovat dvěma způsoby. Můžeme se rozzlobit a zatrpknout, obrátit se zády k Bohu, o kterém jsme nabyli přesvědčení, že je krutý nebo že neexistuje. Nebo se můžeme k Bohu přimknout víc než kdykoli předtím. Jób se s tím, co prožívá, vyrovnává tak, že zůstává v Boží přítomnosti a uctívá ho.

Ve verších Jb 1,20.21 vidíme tři aspekty uctívání, které mohou pomoci člověku v nesnázích. Za prvé, Jób akceptuje svou bezmocnost a uznává, že nemá na nic nárok: „Z života své matky jsem vyšel nahý, nahý se tam vrátím“ (Jb 1,21). Za druhé, Jób uznává, že Bůh je svrchovaný a má nad jeho životem kontrolu: „Hospodin dal, Hospodin vzal“ (Jb 1,21). Za třetí, Jób na závěr znovu potvrzuje svou víru v Boží spravedlnost: „Jméno Hospodinovo buď požehnáno“ (Jb 1,21).

**Aplikace**

`Procházíš právě teď zkouškami? Zkus se inspirovat postojem Jóba. Jak by ti to mohlo pomoci?`