---
title:  'Podněty k zamyšlení'
date:  29/07/2022
---

Přečtěte si 13. kapitolu „Nejtěžší zkouška“ z knihy Na úsvitu dějin (PP 145–155; NUD 63–68).

„Právě v žáru pece se struska odděluje od ryzího zlata křesťanského charakteru. Bůh vychovává své služebníky dobře uváženými prověřujícími zkouškami. Vidí, že někteří mají schopnosti, které mohou být použity k rozšíření jeho díla. Ve své prozřetelnosti je přivádí do situací, které prověřují jejich charakter, a odhaluje jim jejich slabosti, o nichž nevěděli. Dává jim příležitost k nápravě jejich nedostatků. Ukazuje jim jejich vlastní slabost a učí je spoléhat na něho. Tak jsou vychováváni, cvičeni, ukázňováni a připravováni k tomu, aby mohli splnit velké poslání, kvůli němuž jim byly jejich schopnosti dány. Nebeští andělé se s nimi mohou spojit v díle, které má být vykonáno na zemi.“ (PP 129.130; NUD 54)

**Otázky k rozhovoru**

`1. 	Požádejte někoho, aby ve třídě sobotní školy vyprávěl o zkoušce, kterou sám prožil a která ho stála hodně sil. Co se můžete naučit ze zkušeností tohoto člověka, jeho vítězství a pádů?`

`2. 	Uvažujte o posledních dvaceti čtyřech hodinách Kristova života před jeho ukřižováním. Jakým zkouškám čelil? Jak v nich obstál? Jaké poučení si můžete vzít z jeho příkladu a uplatnit je, když jste sami uprostřed zkoušky ohněm?`

`3. 	Diskutujte o myšlence z tohoto týdne, že prostřednictvím vlastního utrpení můžeme lépe sloužit druhým, kteří trpí. Bez ohledu na to, zda se jedná o pravdivé tvrzení, nebo ne, na jaké problémy můžeme narazit při tomto konceptu?`

`4. 	Ellen G. Whiteová napsala: „Bůh nás ve své prozřetelnosti vede i zkouškami. Přijměme kříž i trpký nápoj, protože víme, že nám ho u rtů drží náš Otec. Důvěřujme Bohu nejen tehdy, když je vše zalité sluncem, ale i ve tmě. Věřme, že nám dá všechno, co je pro naše dobro. […] Budeme-li přemýšlet o lásce, kterou nám ukázal na Golgotě, můžeme dokonce i ve tmě utrpení pozvednout své srdce a svůj hlas k písni díků.“ (5T 316) Je to dobrá rada, ale může být těžké se jí řídit. Jak si můžeme navzájem pomoci, aby naše víra rostla a umožnila nám to? Proč je důležité důvěřovat Bohu i ve špatných časech?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

---

#### Dodatečné otázky k diskuzi

`Našel jsi během svého osobního studia v týdnu něco, co ti stále vrtá hlavou a nedává ti to spát? Co to je?`

`Zažil jsi „zkoušku ohněm“, která ti pomohla pochopit něco, co dříve unikalo tvé pozornosti? Poděl se s námi o to.`

`Jak můžeme pomoci našim blízkým, pokud právě procházejí „zkouškou ohněm“?`

`Co tě dnes během naší diskuze nejvíc potěšilo?`