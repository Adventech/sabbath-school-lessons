---
title:  'V ohni zkoušky'
date:  23/07/2022
---

### Texty na tento týden
Gn 22; Oz 2,1–12; Jb 1,6–2,10; 2K 11,23–29; Iz 43,1–7

> <p>Základní verš</p>
> „Ale Hospodinovou vůlí bylo zkrušit ho nemocí, aby položil svůj život v oběť za vinu. Spatří potomstvo, bude dlouho živ a zdárně vykoná vůli Hospodinovu.“ (Iz 53,10)

Když umírala manželka známého křesťanského spisovatele C. S. Lewise, napsal: „Je však nesmírně snadné říci, že když nám Bůh v době největší nouze připadá vzdálený, je to tak proto, že je vzdálený opravdu – že totiž neexistuje. Ale proč se nám tedy zdá tak blízký tehdy, když – abych to řekl přímo – o něj nestojíme?“ (LEWIS, C. S., Svědectví o zármutku. Návrat domů, Praha 1995, s. 7)

Když se nám stane nějaké neštěstí, někteří z nás Boha zcela odmítnou. Jiní, jako například Lewis, mohou cítit pokušení změnit svůj pohled na Boha a myslet si o něm něco špatného. Otázkou je, kolik zkoušek na nás Bůh dopouští. Jakým ohněm, jakou výhní je Bůh připraven vést svůj lid, aby uskutečnil svůj záměr zformovat nás, abychom „přijali podobu jeho Syna“ (Ř 8,29)?

**Osnova lekce**

Tato lekce se dotýká otázky, proč Bůh riskuje, že se k němu v krizi otočíme zády? Podíváme se na čtyři biblické příklady, kdy Bůh v tom, co na lidi dopustil, šel „na hranu“, a přesto tyto situace posílily důvěru lidí k němu.

• 	Gn 22,1–3: Abraham (neděle)

• 	Oz 2,3–14: Ozeáš (pondělí)

• 	Jb 1,20–22: Jób (úterý)

• 	2K 1,8.9: Pavel (středa)

• 	Iz 43,1–7: Boží zaslíbení pro ty, kteří procházejí zkouškami (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`