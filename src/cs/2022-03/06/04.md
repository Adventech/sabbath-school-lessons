---
title:  'Vůle vedená správnými hodnotami'
date:  02/08/2022
---

> <p></p>
> 13Odhodlaně se tedy připravte ve své mysli, buďte střízliví a celou svou naději upněte k milosti, která k vám přichází ve zjevení Ježíše Krista. 14Jako poslušné děti nedejte se opanovat žádostmi, které vás ovládaly předtím, v době vaší nevědomosti; 15ale jako je svatý ten, který vás povolal, buďte i vy svatí v celém způsobu života. 16Vždyť je psáno: „Svatí buďte, neboť já jsem svatý.“ (1Pt 1,13–16)

**Osobní studium**

Největšími nepřáteli naší vůle jsou naše vlastní pocity. V současné kultuře jsme stále více vystaveni obrázkům a hudbě, které přímo působí na naše smysly, a aniž bychom si to uvědomovali, probouzejí v nás nejrůznější emoce – hněv, strach nebo žádostivost. Naše mysl se často soustředí na otázky typu: Na jaké jídlo mám dnes chuť? Co by se mi tak dnes chtělo dělat? Jaký pocit mám z nových bot? Pocity se staly nedílnou součástí našeho rozhodování. Nejsou nutně špatné, ale také nejsou tím nejdůležitějším. Velmi často mají jen málo společného s tím, co je správné nebo dobré. Ve skutečnosti nás naše pocity mohou klamat („nejúskočnější ze všeho je srdce…“ [Jr 17,9]) a mohou vytvářet falešný obraz reality. To nás může nutit dělat špatná rozhodnutí a vystavovat nás tak zkouškám, do kterých se dostáváme vlastní vinou.

Které biblické postavy se rozhodovaly spíše na základě pocitů než na základě Božího slova? Jaké to mělo následky? Čti například Gn 3,6; 2S 11,2–4 a Ga 2,11.12.

`Co podle úvodního textu (1Pt 1,13–16) znepokojovalo Petra a co chtěl, aby jeho čtenáři udělali?`

Petr pochopil, že kormidlem, které ovládá naše tělo, je mysl. Ztratíme-li kontrolu nad vlastní myslí, budou nás ovládat nejrůznější pocity, které se nám dostanou do cesty.

Představ si, že jdeš po úzké cestě k Pastýřovu domu. Na cestě je mnoho křižovatek a odboček do různých směrů. Některé z těchto cest směřují na místa, která bychom rozhodně nechtěli navštívit. Jiné vypadají lákavě, vzbuzují naše touhy a emoce. Pokud se však pustíme po kterékoli z nich, sejdeme ze správné cesty a půjdeme cestou, ze které může být mimořádně obtížné se vrátit.

**Aplikace**

`Máš před sebou nějaká důležitá rozhodnutí? Upřímně se zeptej: Jak mohu poznat, jestli svá rozhodnutí nezakládám na Božím slově, ale spíše na pocitech, emocích a touhách, které s ním mohou být v rozporu?`