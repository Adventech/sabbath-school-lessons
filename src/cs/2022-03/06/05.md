---
title:  'Radikální závazek'
date:  03/08/2022
---

> <p></p>
> 29Jestliže tě svádí tvé pravé oko, vyrvi je a odhoď pryč, neboť je pro tebe lépe, aby zahynul jeden z tvých údů, než aby celé tvé tělo bylo uvrženo do pekla. 30A jestliže tě svádí tvá pravá ruka, utni ji a odhoď pryč, neboť je pro tebe lépe, aby zahynul jeden z tvých údů, než aby se celé tvé tělo dostalo do pekla. (Mt 5,29.30)

**Osobní studium**

`Uvažuj o úvodním textu (Mt 5,29.30). Považuješ Ježíšova slova za radikální? Proč?`

Radikální kroky jsou nezbytné ne proto, že by se Bůh snažil udělat náš život nesnesitelným, ale proto, že jsme se my a naše kultura tak velmi vzdálili od Božích záměrů. Lidé často překvapeně otevírají oči a kladou si otázku: Jak jsem mohl odejít od Boha tak daleko? Odpověď je vždy stejná: od Boha neodcházíme najednou, ale vždy postupně, krok za krokem.

Znovu uvažuj o úvodním textu. Ježíš mluví v kontextu sexuálního hříchu. Tyto principy však můžeme aplikovat na náš postoj ke všem hříchům. A samozřejmě, vztahují se i na náš růst v Kristu obecně.

`Co důležitého nám Ježíš říká v Mt 5,29.30? Opravdu Ježíš chce, abychom sami sebe zmrzačili?`

Ježíš nás určitě nevyzývá, abychom si fyzicky ubližovali! Spíš nás volá, abychom velmi rozhodně a vážně přistupovali k tomu, jak uvažujeme a jednáme. Všimněme si, že verše neříkají, že se máme modlit a že Bůh okamžitě odstraní hříšné sklony z našich životů. Někdy to Bůh může laskavě udělat za nás, ale často nás volá, abychom udělali radikální rozhodnutí vzdát se něčeho, nebo naopak začít dělat něco, do čeho se nám vůbec nechce. Může to pro nás být těžká zkouška! Čím častěji se však budeme správně rozhodovat, tím budeme silnější a tím slabší bude síla pokušení v našich životech.

**Aplikace**

`Je-li kolem nás mnoho hlučných rozptýlení, Bůh někdy používá zkoušky, aby upoutal naši pozornost. Právě ve zkouškách si uvědomujeme, jak daleko jsme se od Boha vzdálili. Zkouška může být Boží výzvou, abychom učinili radikální rozhodnutí vrátit se k záměrům, které má s námi náš Otec. Před jakým rozhodnutím stojíš v těchto dnech? Co ti může pomoci správně se rozhodnout?`

---

#### Dodatečné otázky k diskuzi

`Co si myslíš o úvodních Ježíšových slovech? Myslel to Ježíš vážně?`

`Dokázal by ses pro Ježíše vzdát svého zraku? Proč?`

`Proč dává Ježíš takovou radikální radu? Čeho tím chce u nás dosáhnout?`

`K čemu nás má přemýšlení o těchto slovech dovést?`

`Co bys poradil spoluvěřícímu, který má problém s pornografií a chce to řešit „vyrváním oka“?`

`Proč je někdy tak těžké udělat rozhodnutí, že se něčeho vzdáme, abychom mohli pokračovat na naší cestě za Ježíšem?`

`Už se ti někdy stalo, že jsi dobře věděl, k jakému rozhodnutí tě vybízí Bůh, ale neposlechl jsi? Co tě přivedlo zpět na správnou cestu?`