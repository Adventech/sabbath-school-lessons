---
title:  'Důležitost vytrvalosti'
date:  04/08/2022
---

> <p></p>
> 23A té noci vstal, vzal obě své ženy i obě své služky a jedenáct svých synů a přebrodil se přes Jabok. 24Vzal je a převedl je přes potok se vším, co měl. 25Pak zůstal Jákob sám a tu s ním kdosi zápolil, dokud nevzešla jitřenka. 26Když viděl, že Jákoba nepřemůže, poranil mu při zápolení kyčelní kloub, takže se mu vykloubil. 27Neznámý řekl: „Pusť mě, vzešla jitřenka.“ Jákob však odvětil: „Nepustím tě, dokud mi nepožehnáš.“ 28Otázal se: „Jak se jmenuješ?“ Odpověděl: „Jákob.“ 29Tu řekl: „Nebudou tě už jmenovat Jákob (to je Úskočný), nýbrž Izrael (to je Zápasí Bůh), neboť jsi jako kníže zápasil s Bohem i s lidmi a obstáls.“ 30A Jákob ho žádal: „Pověz mi přece své jméno!“ Ale on odvětil: „Proč se ptáš na mé jméno?“ A požehnal mu tam. 31I pojmenoval Jákob to místo Peníel (to je Tvář Boží), neboť řekl: „Viděl jsem Boha tváří v tvář a byl mi zachován život.“ (Gn 32,23–31)

**Osobní studium**

`Přečti si příběh o Jákobově zápasu s Bohem (Gn 32). Co tento příběh říká o vytrvalosti i ve chvíli, kdy je nám těžko a máme strach? (Než odpovíš, uvažuj o celém kontextu Jákobovy situace.)`

Často víme, co je správné, a svou vůli uplatňujeme tak, abychom jednali správně. Když jsme však pod tlakem, může být velmi obtížné držet se Boha a jeho zaslíbení. Je to proto, že jsme slabí a bojíme se. Jednou z důležitých silných stránek křesťana je proto vytrvalost – tedy schopnost kráčet vpřed i přesto, že se cítí slabý a nejraději by vše vzdal.

Jedním z největších příkladů vytrvalosti v Bibli je Jákob. Před mnoha lety oklamal svého otce a bratra Ezaua, aby se zmocnil prvorozenství (Gn 27). Od té doby ze strachu před Ezauovou pomstou stále utíkal. I když dostal nádherná zaslíbení o Božím vedení a požehnání ve svém snu o žebříku sahajícím do nebe (Gn 28), stále se bál. Jákob zoufale toužil po ujištění, že ho Bůh přijal a že zaslíbení, která před lety obdržel, jsou stále platná. Během zápasu u potoka Jabok mu záhadný cizinec vykloubil kyčelní kloub. Od té chvíle už nemohl v boji pokračovat, protože bolest byla nesnesitelná. Právě tehdy musel prožít změnu svého nasměrování. Přestal bojovat a začal se více spoléhat na Hospodina. Jákob se z celé síly držel neznámého a žádal o požehnání. Držel se ho tak silně a vytrvale, až mu neznámý musel říct: „Pusť mě, vzešla jitřenka“ (Gn 32,27).

Jákob požehnání dostal, protože byl vytrvalý navzdory bolesti, kterou při zápase prožíval. S námi to může být podobné. I nám může Bůh „vykloubit kyčelní kloub“ (Gn 32,26) a pak nás vyzvat, abychom se ho drželi i přes naši bolest. Bůh dovolil, aby následky přetrvaly – Jákob kulhal i při setkání se svým bratrem. Mohl tedy vypadat slabý a zranitelný, ale jeho nitro bylo silnější než kdykoli předtím.

**Aplikace**

`Je-li kolem nás mnoho hlučných rozptýlení, Bůh někdy používá zkoušky, aby upoutal naši pozornost. Právě ve zkouškách si uvědomujeme, jak daleko jsme se od Boha vzdálili. Zkouška může být Boží výzvou, abychom učinili radikální rozhodnutí vrátit se k záměrům, které má s námi náš Otec. Před jakým rozhodnutím stojíš v těchto dnech? Co ti může pomoci správně se rozhodnout?`