---
title:  'Duch Pravdy'
date:  31/07/2022
---

> <p></p>
> 5Nyní však odcházím k tomu, který mě poslal, a nikdo z vás se mě neptá: Kam jdeš? 6Ale že jsem k vám tak mluvil, zármutek naplnil vaše srdce. 7Říkám vám však pravdu: Prospěje vám, abych odešel. Když neodejdu, Přímluvce k vám nepřijde. Odejdu-li, pošlu ho k vám. 8On přijde a ukáže světu, v čem je hřích, spravedlnost a soud: 9Hřích v tom, že ve mne nevěří; 10spravedlnost v tom, že odcházím k Otci a již mne nespatříte; 11soud v tom, že vládce tohoto světa je již odsouzen. 12Ještě mnoho jiného bych vám měl povědět, ale nyní byste to nesnesli. 13Jakmile však přijde on, Duch pravdy, uvede vás do veškeré pravdy, neboť nebude mluvit sám ze sebe, ale bude mluvit, co uslyší. A oznámí vám, co má přijít. 14On mě oslaví, neboť vám bude zvěstovat, co přijme ode mne. 15Všecko, co má Otec, jest mé. Proto jsem řekl, že vám bude zvěstovat, co přijme ode mne. (J 16,5–15)

**Osobní studium**

Už ses někdy modlil: „Bože, prosím, udělej ze mě dobrého člověka!“ a téměř nic se nezměnilo? Jak je možné, že se ačkoli se modlíme, aby v nás velká Boží proměňující síla udělala změnu, naše životy jako by zůstaly stejné? Víme, že Bůh má neomezené možnosti, které nám ochotně a zdarma nabízí. A my je opravdu chceme využít. Přesto se zdá, že naše životy se nemění způsobem, který by odpovídal Božím záměrům.

Proč tomu tak je? Jeden důvod je znepokojivě jednoduchý: I když má Duch svatý neomezenou moc nás měnit, je možné, že to Bohu prostě nedovolíme. Prostě se špatně rozhodneme.

`Uvažuj o textu J 16,5–15. Ježíš v těchto verších nazývá Ducha svatého „Duchem pravdy“ (J 16,13). Co z těchto slov vyplývá o povaze díla, které pro nás Duch svatý dělá?`

Duch svatý nám může ukázat pravdu o naší hříšnosti, ale nemůže nás přimět k pokání. Může nám zjevit ty největší pravdy o Bohu, ale nemůže nás přimět, abychom jim věřili nebo se jimi řídili. Pokud by nás Bůh k něčemu nutil, ztratili bychom svou svobodnou vůli. Satan by pak mohl právem vinit Boha, že manipuluje s naší myslí, a tedy že podvádí. Když v nebesích vypukl velký spor, náš Otec nepřinutil satana ani žádného z andělů, aby uvěřili v jeho dobrotu a spravedlnost, ani nedonutil padlé anděly činit pokání. I v rajské zahradě, kdy šlo o hodně, Bůh sice velmi jasně řekl pravdu o stromu uprostřed zahrady, ale nezabránil Evě a Adamovi uplatnit jejich svobodnou vůli neposlechnout. Bůh dnes s námi jedná stejně. Proto Duch svatý představí pravdu o Bohu a hříchu a potom říká: „Co teď uděláš ve světle toho, co jsem ti zjevil?“

Je to stejné, když prožíváme zkoušky ohněm. Někdy přichází zkouška právě proto, že jsme Boha neuposlechli nebo nelitovali svých hříchů. Aby náš Otec mohl v takových případech aktivně jednat, musíme se vědomě rozhodnout otevřít dveře pokání a poslušnosti. Tehdy do nás může vstoupit Boží proměňující moc.

**Aplikace**

`Přemýšlej o následujících verších: Ž 103,13.14; Mt 28,20; 1K 10,13; 1Pt 1,7. Polož si v souvislosti s nimi dvě otázky: Co se z nich můžu naučit o Božím charakteru? Jaká je moje zkušenost s tím, co je popsáno v těchto textech?`