---
title:  'Dokonalí v Kristu'
date:  01/08/2022
---

> <p></p>
> 28Jeho zvěstujeme, když se vší moudrostí napomínáme a učíme všechny lidi, abychom je mohli přivést před Boha jako dokonalé v Kristu. 29O to se snažím a zápasím tak, jak on ve mně působí svou silou. (Ko 1,28.29)

**Osobní studium**

Jaký je tvůj největší životní úspěch? Je pravděpodobné, že jsi ho nezískal jen tím, že ses ráno zvedl z postele. Pokud chceme v životě dosáhnout něčeho hodnotného, vyžaduje to čas a námahu. Podobné je to i s rozhodnutím stát se Ježíšovým učedníkem.

Uvažuj o úvodním textu (Ko 1,28.29). Přestože Pavel popisuje, že v něm působí Bůh, ukazuje také na důležitost lidské snahy. Jak tyto dvě skutečnosti spolu souvisí? Uvažuj o této myšlence v kontextu veršů Dt 4,4; L 13,24; 1K 9,25 a Žd 12,4.

Ve verši Ko 1,29 je velmi zajímavý pohled na to, jak Pavel vidí svůj vztah s Bohem. Říká: „O to se snažím a zápasím tak, jak on ve mně působí svou silou.“

Sloveso přeložené jako „snažím se“ znamená „unavit se“, „pracovat do vyčerpání“. Používalo se zejména k popisu tréninku sportovců. Následující sloveso přeložené jako „zápasit“ může v některých jazycích znamenat i „trápit se“ nebo „mučit se“. Před námi je tedy obraz sportovce, který se snaží ze všech sil zvítězit. V apoštolově popisu však nastává zvrat, protože Pavel se nenamáhal ve vlastní síle, ale díky moci Boží. V souvislosti s Pavlovou službou můžeme tedy konstatovat, že ji vykonával obětavě a s velkým osobním nasazením, protože v něm působil Bůh svou silou. Tato kombinace funguje naprosto stejně i v našem úsilí o rozvoj Kristova charakteru v nás.

Je důležité si to uvědomovat zvláště proto, že žijeme ve světě, v němž chceme dosahovat stále více – ale se stále menším úsilím. Tento přístup se vplížil i do křesťanství. Někteří křesťanští evangelisté slibují, že stačí jen věřit, Duch svatý na nás sestoupí s úžasnou nadpřirozenou silou a vykoná v nás velké zázraky. Je to však jen nebezpečná polopravda. Může vést lidi k závěru, že stačí jen pohodlně sedět a čekat, až na nás sestoupí Boží moc!

**Aplikace**

`Z čeho tě v poslední době „Duch pravdy“ usvědčil? Rozhodl ses svobodně, že budeš poslouchat jeho hlas?`