---
title:  'David vzorem čekání'
date:  06/09/2022
---

> <p></p>
> 7Tak vnikl David s Abíšajem v noci mezi lid, a hle, Saul leží, spí v ležení a jeho kopí je zabodnuto do země v hlavách lože; Abnér a lid leželi kolem něho. 8Abíšaj řekl Davidovi: „Bůh ti dnes vydal do rukou tvého nepřítele. Teď dovol, ať ho jedinou ranou přirazím kopím k zemi, druhé rány nebude třeba.“ 9David však Abíšajovi řekl: „Neodpravuj ho! Vždyť kdo vztáhne ruku na Hospodinova pomazaného a zůstane bez trestu?“ 10David dále řekl: „Jakože živ je Hospodin, jistě jej Hospodin zasáhne; buď nadejde jeho den, kdy zemře, anebo odejde do boje a bude smeten. 11Chraň mě však Hospodin, abych vztáhl ruku na Hospodinova pomazaného. Vezmi tady to kopí, které má v hlavách, i džbánek na vodu a odejděme.“ (1S 26,7–11)

**Osobní studium**

V 1S 16,1–13 čteme o tom, jak prorok Samuel pomazal chlapce Davida za krále. Cesta z otcova pole na trůn do Jeruzaléma mu však trvala velmi dlouho. Během tohoto období se mnohokrát ocitl v těžkých zkouškách.

Nejprve mladého Davida volali ke králi, aby svou hudbou uklidnil Saulova neklidného ducha (1S 16). Později, když zabil Goliáše, stal se z něho izraelský národní hrdina (1S 17). Pak následovalo dlouhé období, kdy David utíkal a musel se skrývat, aby si zachránil holý život. Saul i jeho syn Jonatan věděli, že David bude dalším králem (1S 23,17; 24,21). David však nedělal nic, aby urychlil naplnění Božího záměru. Spíše se nám může zdát, že dělá pravý opak. Když se Saul snažil Davida zabít, ten mu (ačkoli měl možnost jednou provždy se Saula zbavit) jen odřízl cíp z královského pláště, a ještě si to pak vyčítal (1S 24,5–7). Přestože se ho Saul znovu pokusil zabít, David odmítl usmrtit Saula, přestože se mu k tomu naskytla další příležitost (1S 26,7–11).

`Proč podle úvodního textu (1S 26,1–11) David odmítl zabít Saula? Co se z toho můžeš naučit o tom, jak Bůh uskutečňuje své plány v našem životě?`

`Přečti si text 1S 26,12–25. David odmítl zabít krále. Jak to Saula ovlivnilo? Jaké výhody může přinést čekání na Boha?`

Dlouhou cestu Davida na trůn můžeme shrnout do stručné věty: Neber si sám, co ti Bůh ještě nedal. Boží dary vždy dostáváme z jeho ruky a v jeho čase. Někdy možná musíme čekat velmi dlouho. Fazole vyklíčí za několik dní, ale mohutný dub roste desetiletí. Když však přijde silný vítr, potom jej nevyvrátí.

**Aplikace**

`David měl mnoho důvodů pro to, aby Saula zabil. Davidovo jednání však svědčilo o skutečné víře v Boha. Co se z tohoto příkladu můžeš naučit ty o tvém čekání?`

---

#### Dodatečné otázky k diskuzi

`V jaké situaci se David nacházel v době, o které píše dnešní biblický text?`

`Jak dlouho David čekal od pomazání po usednutí na trůn?`

`David odmítl Abíšajovu výzvu. Bylo to správné? Jak mohl vědět, že to není příležitost připravená Bohem?`

`Představ si, že jsi v Davidově kůži. Jak bys zjišťoval, co máš udělat? Jak by sis ověřil, co je Boží vůlí?`

`Co ti pomáhá v situacích, kdy se zdá, že jde vše opačným směrem, než jak to podle tvého poznání chce Bůh?`

`Co si myslíš o autorově větě: „Neber si sám, co ti Bůh ještě nedal?“`