---
title:  'Elijáš a problém spěchu'
date:  07/09/2022
---

> <p></p>
> 1Achab oznámil Jezábele vše, co udělal Elijáš, že pobil všechny Baalovy proroky mečem. 2Jezábel poslala k Elijášovi posla se slovy: „Ať bohové udělají, co chtějí! Zítra v tento čas naložím s tebou, jako ty jsi naložil s nimi!“ 3Když to Elijáš zjistil, vstal a odešel, aby si zachránil život. Přišel do Beer-šeby v Judsku a tam zanechal svého mládence. 4Sám šel den cesty pouští, až přišel k jednomu trnitému keři a usedl pod ním; přál si umřít. Řekl: „Už dost, Hospodine, vezmi si můj život, vždyť nejsem lepší než moji otcové.“ 5Pak pod tím keřem ulehl a usnul. Tu se ho dotkl anděl a řekl mu: „Vstaň a jez!“ 6Vzhlédl, a hle, v hlavách podpopelný chléb, pečený na žhavých kamenech, a láhev vody. Pojedl, napil se a opět ulehl. 7Hospodinův anděl se ho však dotkl podruhé a řekl: „Vstaň a jez, máš před sebou dlouhou cestu!“ 8Vstal, pojedl, napil se a šel v síle onoho pokrmu čtyřicet dní a čtyřicet nocí až k Boží hoře Chorébu. 9Tam vešel do jeskyně a v ní přenocoval. Tu k němu zaznělo slovo Hospodinovo. Bůh mu řekl: „Co tu chceš, Elijáši?“ (1Kr 19,1–9)

**Osobní studium**

Rozhodující zápas na hoře Karmel skončil (1K 18). Z nebe sestoupil oheň, všichni uznali pravého Boha a falešní proroci byli usmrceni. Ukázalo se, že Hospodin je pravým Bohem. Předpokládali bychom, že po takové zkušenosti Elijáš získal novou duchovní sílu. Náhle se však doslechl něco, co ho tak vylekalo, že si přál jediné – zemřít. Zbytek tohoto příběhu je popsán v 1Kr 19,1–9. Poslední verš končí zvláštními slovy: „Bůh mu řekl: ‚Co tu chceš, Elijáši?‘“ (1Kr 19,9). Elijáš se totiž ve strachu dal na útěk a zřejmě se ocitl na nesprávném místě.

`Po mocném Božím přiznání na hoře Karmel by Elijáš měl být plný víry a odvahy. On však utíká ze strachu o vlastní život. Co se můžeme z jeho příběhu naučit?`

Z Eliášovy zkušenosti vyplývá mnoho různých poučení. Jedním z nejdůležitějších je, že když spěcháme, velmi snadno se můžeme ocitnout na nesprávném místě. Elijáše přemohl jeho strach, který ho přinutil uprchnout na poušť. Tam si přál, aby se nikdy nenarodil. Jsou však i jiné okolnosti, pro které usilujeme uniknout před Božími plány.

**Co způsobilo, že postavy v uvedených textech chtěly utéct před Boží vůlí?**

`Gn 16,4–6`

`Nu 20,10–12`

`Sd 14,1–3`

`Mt 20,20.21`

`L 9,52–56`

`Sk 9,1`

Snadno se může stát, že nedočkavost, přání, hněv, touha, nedostatek víry nebo zdánlivá „horlivost“ pro Pána způsobí, že se ženeme na místo nebo do okolností, kde bychom vůbec neměli být. Nikdo z nás není vůči tomuto nebezpečí odolný. Řešení spočívá v tom, že si budeme budovat víru, která důvěřuje Boží dobrotě a milosti. On nás miluje a chce pro nás to nejlepší. Víra je dar. Musíme se však o něj starat, rozvíjet jej a úzkostlivě chránit.

**Aplikace**

`Co všechno můžeš udělat pro to, aby se tvoje víra rozvíjela a sílila? A jak ji můžeš ty sám chránit?`

---

#### Dodatečné otázky k diskuzi

`Jakou zkušenost zažil Eliáš s celým národem na hoře Karmel?`

`Co bychom po takové porážce „Baalových misionářů“ očekávali?`

`Jak je možné, že Eliáše úplně vykolejila Jezábelina výhrůžka?`

`Proč reaguje Elijáš tak ukvapeně?`

`Jak reaguje na Elijášův strach Hospodin?`

`Někdy je spěch na místě, někdy ne. Jak rozeznat kdy ano a kdy ne?`

`Proč jsme někdy tak nedočkaví?`

`Kdy může škodit i naše „horlivost“ motivovaná touhou sloužit Bohu?`