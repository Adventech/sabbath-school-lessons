---
title:  'Podněty k zamyšlení'
date:  09/09/2022
---

Přečtěte si 62. kapitolu „Pomazání Davida“ z knihy Na úsvitu dějin (PP 637–642; NUD 311–313).

V Božích plánech pro náš život mohou být i dlouhá období zkoušek a čekání. Někdy i samotné čekání můžeme vnímat jako náročnou zkoušku. Trpěliví dokážeme být tehdy, když se soustředíme na Boha a budeme důvěřovat, že jedná v náš prospěch. K trpělivému čekání existuje mnoho důvodů, ale všechny souvisí s naplněním plánu, který má Bůh s námi a se svým královstvím. Spěcháme-li, můžeme hodně ztratit. Pokud však budeme Bohu důvěřovat a radovat se v něm, můžeme mnoho získat.

„Každá zkouška je odvážená a vyměřená Pánem Ježíšem Kristem. Díky milosti, kterou Bůh člověku dává, nejsou zkoušky nad síly člověka.“ (12MR 81)

„Nezjistím, jaký záměr sleduje Bůh tím, že trpím, ale on ví, co je nejlepší, proto mu svěřím svou duši, tělo i ducha jako svému věrnému Stvořiteli. ‚… vím, komu jsem uvěřil. Jsem přesvědčen, že on má moc chránit, co mi svěřil, až do onoho dne‘ (2Tm 1,12). Snažíme-li se, abychom měli více víry, více lásky, větší trpělivost a důvěru v našeho nebeského Otce, pak i když budeme procházet různými konflikty života, budeme cítit více pokoje a štěstí. Bůh nemá radost z toho, jsme-li ustaraní a trápíme se, jako bychom nebyli v Ježíšově náruči. Je třeba se naučit trpělivě čekat a sledovat situaci. Myslíme si, že nemáme-li pocit, že jsme na správné cestě, musíme hledat nějaké znamení. Směr naší cesty však není otázkou pocitů, ale víry.“ (2SM 242)

**Otázky k rozhovoru**

`1. 	Co znamená, že všechny zkoušky Ježíš Kristus „odvážil a vyměřil“? Jak nám to může pomoci v našem čekání?`

`2. 	Podělte se ve třídě o své zkušenosti s „trpělivým čekáním“. Z čeho jste měli strach? Z čeho jste měli radost? Jak jste to zvládli? Co jste se naučili? Na jaká zaslíbení jste spoléhali?`

`3. 	Mnoho lidí je vystaveno „zkoušce čekání“. Jak jim můžete pomoci, než nastane čas, kdy se Bůh rozhodne projevit?`

`4. 	Jakou roli hraje modlitba v posilování trpělivosti? Za koho se můžete modlit, aby byl ve své situaci trpělivější?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.