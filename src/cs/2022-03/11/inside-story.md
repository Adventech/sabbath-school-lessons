---
title:  Misijní příběh
date:   09/09/2022
---

#### Část 11: Závěrečný útok

_Andrew McChesney_

Dva týdny před svým křtem se otec nevysvětlitelně rozzlobil poté, co hosté v pátek večer opustili dům v brazilském Manausu, když skončila malá skupinka Biblického studia. Otec oznámil, že bude spát v obývacím pokoji.

Noc byla temnější než obvykle. Ve čtvrti vypadl elektrický proud a domy i ulice zůstaly v černočerné tmě.

Kolem jedné hodiny po půlnoci Juniora probudil hlas, který ječel, že otec se křtít nebude.

Junior byl vyděšený a nevěděl, co má dělat. Zůstal ve svém pokoji, aby viděl, co se bude dít.

Hlas znovu křičel a říkal, že otec nebude pokřtěn.

Junior čekal.

Slyšel, jak někdo vstoupil do jeho pokoje.

"Prosím, synu, modli se se mnou," řekl otec. "Nepřítel opět útočí."

Ozval se další hlas. "Co to děláš?" Byla to matka. Když uslyšela výkřiky z obývacího pokoje, padla na kolena a začala se modlit. Nyní vyzvala otce a Juniora, aby se k ní připojili a prosili Ježíše, aby zlé duchy zahnal.

Po několika minutách modliteb matka navrhla, aby vyšli před dům, kde na sebe v matném měsíčním světle uvidí.

Venku otec řekl, že má žízeň. Junior se nabídl, že se vrátí dovnitř a přinese sklenici vody. V kuchyni si všiml záhadné tmavé skvrny na podlaze. Zavolal na matku, ukázal na skvrnu a zeptal se: "Co je to?" Matka se pozorně podívala na podlahu. "To jsou vlasy!", řekla.

Venku se Junior s matkou na otce blíže podívali. Na hlavě mu chyběly velké trsy vlasů. Vypadalo to, jako by někdo vzal nůžky a vlasy mu nahodile ostříhal.

Otec si přiložil ruce k temeni hlavy a zarazil se.

"Budu si muset oholit hlavu," řekl. "Je mi jedno, jestli budu plešatý."

Když v sobotu ráno vyšlo slunce, cítil se otec strašně unavený. Po nočním útoku zlých duchů byl nezvykle slabý, jako by dostal pořádnou nakládačku. Rozhodl se, že se bude modlit doma, místo aby šel do sboru.

Když matka s Juniorem odešli, modlil se: "Ježíši, nedovol jim, aby se zmocnili mého těla. Buď mi prosím nablízku. Už nechci být nikdy posedlý."

Otevřel svou Bibli a v Žalmu 37,5 četl: "Hospodinu svěř svoji cestu, doufej v něj a on to učiní".

Otec pochopil, že mu Ježíš říká, aby se nebál. Ježíš ho bude provázet ke křtu. A skutečně, po té páteční noci už otce zlí duchové nikdy neovládli. Stále je však mohl slyšet.

_Vaše dary třinácté soboty pomůžou otevřít osm sborů v jihoamerické divizi, včetně čtyř v Brazílii, kde otec (Eduardo Ferreira dos Santos) a jeho rodina žijí._
