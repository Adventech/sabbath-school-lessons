### Ukřižovaný Stvořitel

„Všechno povstalo skrze ně [Slovo] a bez něho nepovstalo nic, co jest.“ (J 1,3)

Všechno povstalo skrze Krista, a přece – podle Písma – i on plakal (J 11,35). Stvořitel plakal? Kdyby jen to. Ježíš „byl v opovržení, kdekdo se ho zřekl, muž plný bolestí, zkoušený nemocemi“ (Iz 53,3). Stvořitel, muž bolesti – opovržený a opuštěný? A ve chvíli smrti dokonce zvolal: „Bože můj, Bože můj, proč jsi mě opustil?“ (Mt 27,46).

Jak se mohlo něco takového stát? Ježíš, náš Stvořitel, je také naším Vykupitelem, a proto byl ukřižován. Stvořitel, který se stal člověkem, během svého života prožíval nouzi a potíže a nakonec zemřel ukřižován rukama římských vojáků.

Náš Stvořitel, ten, ve kterém „žijeme, pohybujeme se, jsme“ (Sk 17,28), trpěl jako člověk tak, jak nikdo z lidí nikdy nemohl. My můžeme prožít jen své vlastní žaly a bolesti. Ježíš však na kříži nesl všechny „naše nemoci, naše bolesti na sebe vzal“ (Iz 53,4). Je to ten nejúžasnější čin v celých dějinách vesmíru.

Na těchto základech (nad námi se tyčí obraz ukřižovaného Boha) se budeme během následujících týdnů snažit alespoň o něco lépe pochopit nepochopitelné – naše vlastní utrpení, utrpení křesťanů, těch, kteří odevzdali své životy Kristu. Netvrdíme, že najdeme všechny odpovědi. Víme jen, že „Bůh je láska“ (1J 4,8) a že i když do našich životů přichází bolest a utrpení, Bohu můžeme důvěřovat. Navzdory bolesti a utrpení můžeme růst v milosti, i když se často jedná o bolestivý proces.

Toto čtvrtletí budeme studovat Boží slovo a uvidíme, jak věřící, ač byli Kristovými následovníky, čelili zoufalství, zradě, zklamání, ztrátě, nespravedlnosti a zneužívání (a s mnoha těmito pojmy jsme se možná setkali na vlastní kůži i my). Jak to zvládli naši předchůdci ve víře? Jak je to změnilo? Co nás může naučit jejich příklad?

Když se budeme dívat na tyto lidi a na jejich zkušenosti, zápasy a zkoušky víry (které mohou být velmi podobné našim vlastním), musíme je vždy vidět v kontextu kříže, v kontextu Kristova utrpení. Vždy potřebujeme mít na paměti, že bez ohledu na to, co prožívá kdokoli z nás, Ježíš Kristus, náš Stvořitel a Vykupitel, prošel ještě horší a bolestnější zkušeností.

Náš Bůh je trpícím Bohem. „Kříž je pro naše otupělé smysly výmluvným obrazem bolesti, kterou už od počátku působí hřích Bohu. Každý odklon od dobra, každý projev krutosti, kaž­dý neúspěch lidstva v úsilí naplnit Boží ideál přináší Bohu bolest.“ (Ed 263; Vých 155)

Při našem studiu se nebudeme věnovat teodicei, tedy obhajobě Boha tváří v tvář zlu a utrpení. Pokusíme se najít způsob, jak překonávat a zvládat neodvratitelné utrpení, kterému jsme všichni vystaveni. Žijeme totiž ve světě, ve kterém je hřích tak přirozený jako dýchání. Pokusíme se ukázat, že bolest, utrpení a ztráta neznamenají, že nás Bůh opustil. Ukazují jen to, že víra v Boha neznamená, že nejsme součástí světa a že zde na zemi nesdílíme s ostatními úděl celého lidstva. Rozdíl je v tom, že prostřednictvím Ježíše a jím nabízené naděje můžeme najít smysl a cíl v tom, co se někdy zdá nesmyslné. A že ačkoli si často ani neumíme představit jak, můžeme důvěřovat zaslíbení, že „všecko napomáhá k dobrému těm, kdo milují Boha“ (Ř 8,28). Náš Bůh nejen všechno stvořil, ale pro nás i všechno vytrpěl (a proto ho milujeme).

_Gavin Anthony, hlavní autor tohoto čtvrtletí, vyrůstal na Srí Lance jako dítě misionářů. Pracoval jako kazatel v Anglii a také působil jako předseda sdružení církve na Islandu._