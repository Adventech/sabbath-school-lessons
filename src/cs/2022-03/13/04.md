---
title:  'Ježíš v Getsemane'
date:  20/09/2022
---

> <p></p>
> 32Přišli na místo zvané Getsemane. Ježíš řekl svým učedníkům: „Počkejte tu, než se pomodlím.“ 33Pak vzal s sebou Petra, Jakuba a Jana. Přepadla ho hrůza a úzkost. 34A řekl jim: „Má duše je smutná až k smrti. Zůstaňte zde a bděte!“ 35Poodešel od nich, padl na zem a modlil se, aby ho, je-li možné, minula tato hodina. 36Řekl: „Abba, Otče, tobě je všecko možné; odejmi ode mne tento kalich, ale ne, co já chci, nýbrž co ty chceš.“ (Mk 14,32–36)

**Osobní studium**

Nic z utrpení, které musel Ježíš snášet během svého pozemského života, se nevyrovná bolesti, kterou prožíval v posledních hodinách před svou smrtí na kříži. Ježíšova oběť za hříchy světa byla plánována před stvořením světa (Ef 1,1–4; 2Tm 1,8.9; Tt 1,1.2). Nyní se měl celý plán uskutečnit.

**Co prozrazují následující verše o Kristově utrpení v Getsemane?**

`Mt 26,38.39`

`Mk 14,33–36`

`L 22,41–44`

„Potom poodešel, ale jen o kousek, aby jej viděli a slyšeli. Padl na zem. Viděl, jak jej hřích odděluje od Otce. Propast mu připadala tak veliká, hluboká a temná, že se jí zhrozil. Smrtelnému zápasu však nemůže uniknout, svoji božskou moc nesmí použít. Jako člověk musí nést následky lidského hříchu. Musí na sobě zakusit Boží hněv proti přestoupení. Kristus se octl v naprosto nové situaci. Jeho utrpení nejvýstižněji popisují slova proroctví: ‚Probuď se, meči, proti mému pastýři, proti reku, mému společníku, je výrok Hospodina zástupů.‘ (Za 13,7) Jako zástupce hříšníků a jejich záruka zakoušel Boží spravedlnost. Sám na sobě poznal, co to znamená. Až dosud se stále přimlouval za druhé, nyní toužil po tom, aby se někdo přimlouval za něho.“ (DA 686; TV 438)

**Aplikace**

`Uvažuj o tom, co Ježíš prožíval v Getsemane, kde na něj dolehla tíha hříchů celého světa. Nikdo z lidí nikdy nemusel a ani nebude muset podstoupit něco takového. Co se z toho dozvídáme o Boží lásce k nám? Jakou naději z toho můžeš čerpat pro sebe?`

---

#### Dodatečné otázky k diskuzi

`Proč šel Ježíš krátce před svým zatčením do Getsemane? Měl k tomuto místu nějaký zvláštní vztah?`

`O co Ježíš prosil své učedníky? Jak to dopadlo?`

`Jak silně se Ježíšovo nitro bránilo tomu, co ho čekalo?`

`Z čeho měl Ježíš největší strach?`

`Co by se stalo, kdyby Ježíš použil svou božskou moc?`

`Proč nakonec Ježíš boj se svými pocity vyhrál? Jakou měl motivaci a co bylo jeho nejsilnější zbraní?`

`Myslíš, že je dobré mi nějaké místo, kde můžeme „zápasit s Bohem“? Proč?`