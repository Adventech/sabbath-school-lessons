---
title:  'Odmítnutý a opovrhovaný lidmi'
date:  19/09/2022
---

> <p></p>
> 22Tehdy k němu přivedli posedlého, který byl slepý a němý; a uzdravil ho, takže ten němý mluvil i viděl. 23Zástupy žasly a říkaly: „Není to Syn Davidův?“ 24Když to slyšeli farizeové, řekli: „On nevyhání démony jinak než ve jménu Belzebula, knížete démonů.“ (Mt 12,22–24)

> <p></p>
> 28Když to slyšeli, byli všichni v synagóze naplněni hněvem. 29Vstali, vyhnali ho z města a vedli ho až na sráz hory, na níž bylo jejich město vystavěno, aby ho svrhli dolů. 30On však prošel jejich středem a bral se dál. (L 4,28–30)

> <p></p>
> 58Ježíš jim odpověděl: „Amen, amen, pravím vám, dříve než se Abraham narodil, já jsem.“ 59Tu se chopili kamenů a chtěli je po něm házet. Ježíš se však ukryl v zástupu a vyšel z chrámu. (J 8,58.59)

**Osobní studium**

`Uvažuj o textech Mt 12,22–24; L 4,21–30 a J 8,58.59. Nezapomínej na to, že Ježíš byl Bůh, Stvořitel nebe i země, a přišel, aby zemřel jako oběť za hříchy celého světa. Jak ti tyto verše ukazují na utrpení, jemuž Ježíš čelil během své služby na zemi?`

Představitelé národa ani mnozí obyčejní lidé nepochopili Ježíšův život, jeho činy a učení. Ti, které přišel zachránit, ho odmítli a nenáviděli. Je to podobné, jako když se milujícímu rodiči postaví na odpor dítě, které však zároveň nutně potřebuje jeho pomoc. Rodič je ochoten udělat pro své dítě všechno, ale ono ho odmítá, pohrdá jím a zavrhuje ho. A to i přesto, že rodič je často jediný člověk na světě, kdo chce dítěti nezištně pomoci a zachránit ho před záhubou. Ježíšova zkušenost zde na zemi byla podobně bolestná.

`Přečti si text Mt 23,37. Jak Ježíš snášel odmítání? Co mu leželo na srdci? Co bylo skutečnou příčinou jeho utrpení? Trápil se kvůli sobě (jak to děláme my, když nás jiní odmítají), nebo z nějakého jiného důvodu? Pokud ano, z jakého?`

Každý z nás už pocítil pronikavou bolest odmítnutí. Naše bolest se možná podobala Kristově bolesti plynoucí z nesobecké lásky. Tehdy nás netrápí ani tak samotné odmítnutí, ale spíše následky, které bude muset nést člověk, který odmítl pomoc. (Možná to byl někdo, na kom nám velmi záleží – a on odmítl přijmout spasení v Kristu.) Jak se asi musel cítit Ježíš, který si naplno uvědomoval velikost vlastního utrpení pro záchranu lidí, ale také následky, které by mělo odmítnutí jeho daru. „Jeho [Kristova] nevinnost byla příčinou toho, že satanovy útoky pociťoval velmi intenzivně.“ (3SM 129)

**Aplikace**

`Můžeš se od Ježíše naučit něčemu, co ti pomůže lépe se vyrovnávat s bolestí z odmítnutí? Jak to budeš uskutečňovat ve svém životě?`

---

#### Dodatečné otázky k diskuzi

`Jaké pocity pociťoval Ježíš, když ho odmítali ti, co potřebovali pomoc nejvíc?`

`Proč Ježíšem opovrhovali více představitelé národa než obyčejní lidé?`

`Často se stává, že ti, kteří nejvíc potřebují pomoc od druhých, mají pocit, že ji nepotřebují a proto ji odmítají. Co si o tom myslíš?`

`Už jsi někdy odmítal pomoc, protože sis neuvědomoval, v jakém maléru jsi? Jak to dopadlo a co ti pomohlo pochopit vlastní situaci?`

`Musel jsi někdy pro svou víru čelit opovrhování? Jak jsi reagoval?`

`Jak takové situace řešil Ježíš? Proč se nehroutil, podobně jako někdy my?`