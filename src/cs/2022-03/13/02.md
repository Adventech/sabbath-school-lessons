---
title:  'Dětství'
date:  18/09/2022
---

> <p></p>
> 7I porodila svého prvorozeného syna, zavinula jej do plenek a položila do jeslí, protože se pro ně nenašlo místo pod střechou.

> <p></p>
> 22Když uplynuly dny jejich očišťování podle zákona Mojžíšova, přinesli Ježíše do Jeruzaléma, aby s ním předstoupili před Hospodina – 23jak je psáno v zákoně Páně: ‚vše, co je mužského rodu a otvírá život matky, bude zasvěceno Hospodinu‘ – 24a aby podle ustanovení Zákona obětovali dvě hrdličky nebo dvě holoubata. (L 2,7.22–24)

**Osobní studium**

Písmo nám o Ježíšově dětství poskytuje jen velmi málo informací. Několik veršů nám však odhaluje okolnosti Ježíšova mládí a poměrů, do jakých se narodil.

`Uvažuj o úvodních verších L 2,7.22–24; viz také Lv 12,6–8 a o textu Mt 2,1–18. Která základní fakta se můžeme z těchto veršů dozvědět? Čemu musel Ježíš už od začátku čelit?`

Ježíš nebyl první ani poslední člověk, jehož život poznamenala chudoba a pronásledování hned od narození. Jedinečnost Ježíšova utrpení od nejútlejšího věku nám pomáhají pochopit i další okolnosti.

`Přečti si text J 1,46. Jakým dalším předsudkům musel Ježíš čelit? Jak to mohlo ovlivnit jeho život?`

S výjimkou Adama a Evy před pádem do hříchu byl Ježíš jediným bezhříšným člověkem žijícím na planetě Zemi. Ve své čistotě a dokonalosti se ponořil do světa hříchu.

Setkání s hříchem, pokušením a projevy hříchu na zemi v něm musely vyvolávat bolest a pocit odloučenosti. Vždyť i my, přestože jsme vlivem hříchu otupělí, se často s hrůzou nebo s opovržením odvracíme od zla, které kolem sebe vidíme. (Asi každý z nás však musí přiznat, že některé jiné projevy zla nám jsou více či méně sympatické. Viz v této souvislosti text Žd 12,4.) Jak těžké to však muselo být pro Ježíše! Jaký propastný rozdíl musel být mezi ním a ostatními lidmi! Jaké utrpení musel prožívat!

**Aplikace**

`Jaký postoj máš k projevům hříchu, které vidíš kolem sebe? Které projevy tě trápí nejvíc? A k čemu jsi naopak lhostejný? Co může způsobovat tvou lhostejnost nebo otupělost? Jaké další příčiny své lhostejnosti jsi našel? Co s tím můžeš dělat?`

---

#### Dodatečné otázky k diskuzi

`S jakými předsudky se musel Ježíš potýkat už od dětství?`

`Jak se tehdy dívali na děti, které nebyly počaty v manželství?`

`Setkal ses v dětství s nějakou šikanou nebo předsudky? Jak jsi to zvládl?`

`Jak se Ježíš musel jako „bezhříšný“ cítit na našem hříšném světě?`

`Cítíš se také někdy osamocený kvůli tomu, že některé věci, které dělají lidé ve tvém okolí, neděláš? Jak se s touto osamoceností vyrovnáváš?`

`Které hříchy ti jsou natolik sympatické, že musíš bojovat, abys jim odolal? Co ti v boji s touto hříšnou představivostí pomáhá?`