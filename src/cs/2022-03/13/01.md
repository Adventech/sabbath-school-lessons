---
title:  'Kristova zkouška ohněm'
date:  17/09/2022
---

### Texty na tento týden
L 2,7.22–24; Mt 2,1–18; J 8,58.59; L 22,41–44; Mt 27,51.52; Ř 6,23; Tt 1,2

> <p>Základní verš</p>
> „Kolem třetí hodiny zvolal Ježíš mocným hlasem: ‚Eli, Eli, lema sabachthani?‘, to jest: ‚Bože můj, Bože můj, proč jsi mě opustil?‘“ (Mt 27,46)

Naše uvažování o utrpení je vždy spojeno s otázkou původu hříchu a utrpení. Díky Božímu zjevení máme spolehlivou odpověď: Hřích a utrpení vznikly, neboť svobodné bytosti zneužily Bohem darovanou svobodu. To nás přivádí k další otázce: Věděl Bůh předem, že stvořené bytosti padnou? Ano, ale očividně byl přesvědčen – jak napsal C. S. Lewis – že to „riziko stojí za to“.

Riziko? Pro koho má nějaký smysl? Pro nás, zatímco Bůh sedí v nebesích na svém trůnu? Ne, tak to není. Svoboda všech jeho inteligentních tvorů byla pro Boha posvátná. Než by nám Bůh odepřel svobodu, raději přijal na sebe břemeno utrpení způsobené zneužitím naší svobody. Toto utrpení se projevilo v životě a smrti Ježíše Krista, který vzal na sebe lidskou přirozenost a tím vytvořil mezi nebem a zemí spojení, které potrvá věčně.

**Osnova lekce**

V závěrečné lekci se zaměříme na osobu Ježíše Krista. On je tím, kdo sám prošel velkým trápením, bolestí i smrtí. Zamyslíme se nad významem utrpení v jeho životě i nad tím, co se z toho můžeme naučit my.

• 	L 2,7.22–24: Ježíšův vstup do života bolesti a trápení (neděle)

• 	Mt 12,22–24; L 4,28–30: Ježíš a nepochopení jeho okolí (pondělí)

• 	Mk 14,32–36: Ježíšův zápas v Getsemane (úterý)

• 	Mt 27: Ježíšovo odsouzení a smrt (středa)

• 	Sk 14,22; Fp 1,29: Ježíšovo utrpení a naše trápení (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Co zapříčinilo vznik utrpení?`

`Jakou spojitost má hřích, zlo a utrpení s naší svobodnou vůlí?`

`Proč dal Bůh všem stvořeným bytostem svobodu, když musel vědět, že ji mnohé z nich zneužijí a postaví se proti svému Tvůrci?`

`Chtěl bys žít v prostředí, kde by za tebe rozhodoval někdo jiný? Proč?`

`Na co reagoval Ježíš slovy: „Bože můj, Bože můj, proč jsi mne opustil?“`

`Proč měl Ježíš pocit, že je opuštěný svým nebeským Otcem?`

`Proč musel Ježíš zemřít na kříži?`