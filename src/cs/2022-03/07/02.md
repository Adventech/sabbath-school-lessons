---
title:  'Celkový obraz'
date:  07/08/2022
---

> <p></p>
> 2Hospodin mi odpověděl, řekl: „Zapiš to vidění, zaznamenej je na tabulky, aby si je čtenář mohl snadno přečíst. 3Vidění už ukazuje k určitému času, míří neomylně k cíli; prodlévá-li, vyčkej, neboť přijde zcela jistě, zadržet se nedá.“ (Abk 2,2.3)

> <p></p>
> 16Uslyšel jsem o tom a celý se třesu, chci se ozvat a rty se mi chvějí; jako by kostižer zachvátil mé kosti, podlamují se pode mnou nohy. Budu však klidně očekávat den soužení, až přitáhnou a přepadnou lid. 17I kdyby fíkovník nevypučel, réva nedala výnos, selhala plodnost olivy, pole nevydala pokrm, z ohrady zmizel brav, ve chlévech dobytek nebyl, 18já budu jásotem oslavovat Hospodina, jásat k chvále Boha, který je má spása. 19Panovník Hospodin je moje síla. Učinil mé nohy hbité jako nohy laně, po posvátných návrších mi dává šlapat. Pro předního zpěváka za doprovodu strunných nástrojů. (Abk 3,16–19)

**Osobní studium**

Když prožíváme těžkosti nebo zklamání, je velmi snadné nabýt dojmu, že to, co se děje nám, je to jediné, na čem záleží. Existuje však i něco mnohem většího než naše malé „já“ (viz Zj 12,7; Ř 8,22).

`Uvažuj o textu Abk 1,1–4. Co trápilo Abakuka? Jak řešil situaci, kterou viděl kolem sebe?`

Možná bychom čekali, že Bůh řekne něco jako: „To je opravdu hrozné, Abakuku. Hned se do toho pustím a pomůžu ti.“ Ale Boží odpověď je opačná. Hospodin Abakukovi říká, že situace se bude ještě zhoršovat (viz Abk 1,5–11).

Obyvatelé Izraele byli odvedeni do asyrského zajetí a Bůh oznamuje, že přijde ještě něco horšího: Babylóňané odvlečou obyvatele Judska. Abakuk znovu volá k Hospodinu a čeká na jeho odpověď (Abk 1,12–17).

`Uvažuj o verších Abk 2,2.3. Jakým způsobem prorok představuje naději ve zprávě o předpověděném zničení Babylóna?`

Abk 2 je Božím zaslíbením, že zničí Babylón. Text Žd 10,37 cituje Abk 2,3 a naznačuje mesiášské naplnění tohoto zaslíbení v budoucnosti. Stejnou jistotou, jakou bylo slíbené zničení Babylóna, je pro nás zničení „velikého Babylóna“ (Zj 18,2).

Abakuk byl uvězněn mezi velkou hříšností, která byla kolem, a Božím příslibem, že přijde něco ještě mnohem horšího. Ale právě v této zdánlivě bezvýchodné situaci se ocitáme uprostřed dějin spasení. Kolem nás je velké zlo, ale Bible předpovídá, že bude ještě hůř. Co pomohlo Abakukovi udržet si naději? Klíčové pro něj bylo, že měl možnost „nahlédnout za oponu“ a spatřit „celý obraz“. Proto se ve třetí kapitole může modlit neuvěřitelnou modlitbu chvály za to, co Hospodin vykoná v budoucnosti.

**Aplikace**

`Uvažuj ještě jednou o textu Abk 3,16–19. Co naplňovalo Abakuka nadějí? Jakou naději má Boží lid, když očekává naplnění posledních proroctví? Jak si můžeš tuto naději přivlastnit, abys ji mohl prožívat ve svém každodenním životě?`

---

#### Dodatečné otázky k diskuzi

`V jaké době žil Abakuk a co ho trápilo?`

`Jak Hospodin odpovídá na Abakukovy modlitby?`

`Jak bys reagoval, kdyby ses ocitl na Abakukově místě?`

`Křesťané většinou očekávají, že modlitba změní jejich úděl v lepší. Proč je dobré vědět, že někdy to může být ještě horší`

`Proč je při snaze o pochopení detailu potřebná znalost celku?`

`Vzpomeneš si na nějaké místo v Bibli, které není možné správně pochopit, pokud se na ně nepodíváme se znalostí celé Bible?`