---
title:  'Nezničitelná naděje'
date:  06/08/2022
---

### Texty na tento týden
Abk 1,1–4; Jb 38–41; Iz 41,8–14; Jr 29,1.10; Žd 12,1–13

> <p>Základní verš</p>
> „A nejen to: chlubíme se i utrpením, vždyť víme, že z utrpení roste vytrvalost, z vytrvalosti osvědčenost a z osvědčenosti naděje. A naděje neklame, neboť Boží láska je vylita do našich srdcí skrze Ducha svatého, který nám byl dán.“ (Ř 5,3–5)

Když jsme ve společenství věřících, je snadné mluvit a zpívat o naději. Ale když prožíváme zkoušky, není jednoduché žít nadějí. Když na nás dolehnou potíže a problémy, máme tendenci zpochybňovat všechno, zejména Boží moudrost.

C. S. Lewis v knize Lev, čarodějnice a skříň píše o bájném lvu, se kterým se mají setkat hlavní postavy. Na otázku, zda se mají bát setkání s ním a zda budou v bezpečí, jim pan Bobr odpovídá: „Kdo tu mluvil o tom, jestli je nebezpečný? To víš, že je. Ale je ušlechtilý.“ (LEWIS, C. S., Lev, čarodějnice a skříň. Praha: Orbis Pictus, [1990], s. 51)

Přestože Hospodinu vždy nerozumíme a neumíme předvídat, co udělá, neznamená to, že je Bůh proti nám. Znamená to jen, že neznáme všechny okolnosti. My si však myslíme, že chceme-li prožívat klid, důvěru a naději, Bůh pro nás musí být srozumitelný a předvídatelný. Představujeme si, že jen tak s ním budeme „v bezpečí“. Pokud si to opravdu myslíme, budeme prožívat zklamání.

**Osnova lekce**

Při studiu této lekce budeme uvažovat o tom, jak nám může naše pochopení Božího charakteru pomoci udržet si naději i v době zkoušek a obtíží. Příklady pěti biblických postav nám ukážou, v čem tito lidé nacházeli naději uprostřed problémů.

• 	Abk 2–3: Abakukova naděje (neděle)

• 	Jb 42,1–6: Jóbova naděje (pondělí)

• 	Iz 41,8–14: Izajášova naděje (úterý)

• 	Jr 29,4–10: Jeremjášova naděje (středa)

• 	Žd 12,5–13: Pavlova naděje (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Co je to naděje? Pokus se ji popsat.`

`O jaké naději píše Pavel věřícím v Římě? V čem spočívá?`

`„Naděje umírá poslední“, říká lidová moudrost. Co si o tom myslíš?`

`Jakou máš záruku, že tvoje naděje v Kristu se nakonec neukáže jako mylná?`

`Pavel píše, že tuto nadějí předchází utrpení, vytrvalost a osvědčenost. Jak tomu rozumíš?`