---
title:  'Otcova výchova'
date:  11/08/2022
---

> <p></p>
> 5Což jste zapomněli na slova, jimiž vás Bůh povzbuzuje jako své syny: „Synu můj, podrobuj se kázni Páně a neklesej na mysli, když tě kárá. 6Koho Pán miluje, toho přísně vychovává, a trestá každého, koho přijímá za syna.“ 7Podvolujte se jeho výchově; Bůh s vámi jedná jako se svými syny. Byl by to vůbec syn, kdyby ho otec nevychovával? 8Jste-li bez takové výchovy, jaké se dostává všem synům, pak nejste synové, ale cizí děti. 9Naši tělesní otcové nás trestali, a přece jsme je měli v úctě; nemáme být mnohem víc poddáni tomu Otci, který dává Ducha a život? 10A to nás naši tělesní otcové vychovávali podle svého uvážení a jen pro krátký čas, kdežto nebeský Otec nás vychovává k vyššímu cíli, k podílu na své svatosti. 11Přísná výchova se ovšem v tu chvíli nikdy nezdá příjemná, nýbrž krušná, později však přináší ovoce pokoje a spravedlnost těm, kdo jí prošli. 12„Posilněte proto své zemdlené ruce i klesající kolena“ 13a „vykročte jistým krokem“, aby to, co je chromé, docela nezchromlo, ale naopak se uzdravilo. (Žd 12,5–13)

**Osobní studium**

`Přemýšlej, jaká je hlavní myšlenka úvodního textu (Žd 12,5–13). Jaké je poselství těchto veršů pro nás dnes? Jak souvisí s tématem našeho studia?`

Ve verších Žd 12,5–13 apoštol Pavel mluví o zkouškách v souvislosti s výchovou. V textu se vyskytuje slovo „výchova“ (řecky paideia) a jeho odvozeniny téměř v každém verši. Slova o výchově navazují na příklady mužů a žen víry, o kterých se mluví v 11. kapitole.

Právě víra pomáhala těmto lidem v různých náročných situacích. Ve 12. kapitole autor promlouvá k nám čtenářům a říká, že pokud ti před námi vytrvali ve víře – navzdory mnoha protivenstvím – i my můžeme běžet a vytrvat ve víře. Pokud chceme uspět, potřebujeme zaměřit svůj pohled na Ježíše (Žd 12,2), který může být naším příkladem v těžkých časech (Žd 12,3). Když čteme dvanáctou kapitolu, je to, jako bychom si nasadili ty správné brýle. Bez nich bychom měli zkreslený pohled na potíže a problémy, které nás potkávají. Pohled přes správnou optiku nám pomůže správným způsobem vnímat obtížné životní situace a utrpení. Svět kolem nás totiž utrpení a bolest odmítá, snaží se jim vyhýbat, ignorovat je nebo z nich obviňuje Boha. Správný pohled na zkoušky nám pomůže zaujmout k nim i správný postoj.

Přečti si text Žd 12,1–13 ve světle toho, co jsme si doposud řekli. Soustřeď se na verše 5–13 a odpověz na tyto otázky:

`Co je základem Boží výchovy?`

`Jak reaguješ na Boží výchovu?`

`Co je cílem Boží výchovy?`

**Aplikace**

`Znovu uvažuj o textu Žd 12,1–13. Udělej si seznam všech důvodů k naději, se kterými se můžeš ztotožnit.`

---

#### Dodatečné otázky k diskuzi

`Vzpomeneš si ještě na dobu, kdy tě rodiče vychovávali? Souhlasil jsi vždy s tím, co po tobě vyžadovali? Jak se na to díváš dnes?`

`Pokud vychováváš děti, proč dovolíš, aby museli něco vytrpět a snášet? K čemu jim to bude v budoucnu dobré?`

`Co si myslíš o bolesti? Je lépe se jí vyhýbat, nebo ji raději snášet? Proč?`

`Kdy je bolest užitečná a kdy naopak škodí?`

`Jak vnímáš Boží výchovu? Souzníš s ní? Proč?`

`Vzpomeneš si ještě na nějakou lekcí Boží výchovy, která se ti nelíbila, ale dnes jsi za ni vděčný? Poděl se o ni s námi.`

`Co bys poradil člověku, který má pocit, že toho na něj Stvořitel nechává dopadat moc?`