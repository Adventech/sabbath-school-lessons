---
title:  'Jaký je náš Otec'
date:  08/08/2022
---

> <p></p>
> 1Jób na to Hospodinu odpověděl: 2„Uznávám, že všechno můžeš a že žádný záměr tobě není neproveditelný. 3Kdo smí nerozvážně zatemňovat úradek Boží? Ano, hlásal jsem, čemu jsem nerozuměl. Jsou to věci pro mě příliš divuplné, které neznám. 4Rač mě vyslyšet a nech mě mluvit; budu se tě ptát a poučíš mě. 5Jen z doslechu o tobě jsem slýchal, teď však jsem tě spatřil vlastním okem. 6Proto odvolávám a lituji všeho v prachu a popelu.“ (Jb 42,1–6)

**Osobní studium**

Evangelista Oswald Chambers napsal: „Ptal ses někdy Boha, co chce dělat? Nikdy ti to neřekne. Bůh ti neřekne, co bude dělat – namísto toho ti zjeví sám sebe.“ (CHAMBERS, Oswald, To nejlepší pro jeho slávu. Praha: Návrat domů, 1996, 2. ledna)

`Jak rozumíš myšlence Oswalda Chamberse?`

Kniha Jób začíná velkou osobní tragédií. Jób ztratí všechno kromě vlastního života a manželky, která uprostřed bolesti řekne: „Zlořeč Bohu a zemři!“ (Jb 2,9). Následuje diskuse, ve které se jeho přátelé snaží přijít na to, proč se to všechno Jóbovi vlastně stalo. Během všech těchto diskusí Bůh mlčí.

Až v 38. kapitole se Jóbovi zjeví Bůh a řekne: „Kdo to zatemňuje úradek Boží neuváženými slovy?“ (Jb 38,2). A Bůh klade Jóbovi asi šedesát ohromujících otázek. Podívej se na ně v textu Jb 38 a 39.

Po poslední otázce se Jób zmohl jen na následující odpověď: „Co ti odpovím, když jsem tak bezvýznamný! Kladu si na ústa ruku. Jednou jsem už promluvil a nevím co odpovědět, ba i podruhé, ale nemohu pokračovat“ (Jb 40,4.5). Bůh však ještě neskončil a dává mu další otázky.

`Uvažuj o poslední Jóbově odpovědi (Jb 42,1–6). Co se Bůh snažil Jóbovi říct a jak to na něj zapůsobilo?`

V celém textu nenacházíme ani jednu Boží odpověď na přemýšlení a otázky Jóbových přátel. Bůh však vykresluje obraz své nesrovnatelné velikosti, jak se zjevuje v úžasném díle stvoření. Jób po takovém „zjevení“ nepotřeboval žádné další odpovědi. Touhu po vysvětlení zastínil ohromující obraz Boží velkoleposti.

Příběh Jóba odhaluje zvláštní paradox. Naděje a povzbuzení mohou pramenit i z uvědomění si, že toho víme jen velmi málo. Instinktivně se totiž snažíme najít útěchu hledáním odpovědí a poznání. Přirozeně se pak cítíme zklamáni, když nenacházíme odpovědi na své palčivé otázky. Někdy nás však Bůh upozorní na naši nevědomost, abychom si uvědomili, že lidská naděje může najít jistotu pouze v Bytosti, která je mnohem větší než my.

**Aplikace**

`Odehrává se i nyní ve tvém životě nebo okolí něco, čemu nerozumíš? Pokud ano, zaměř se na Boha a jeho charakter. Jak ti může přinést naději skutečnost, že musíš vytrvat v tom, co je prozatím nepochopitelné?`

---

#### Dodatečné otázky k diskuzi

`S čím vším se musel vyrovnávat Jób po útoku ďábla?`

`Co Jóba v této strašné době nejvíce trápilo?`

`Jaké rady mu dávala jeho žena a také jeho přátelé?`

`Proč Bůh tak dlouho mlčí a nechává mluvit Jóba a jeho přátele?`

`Bůh vlastně Jóbovi neodpověděl na žádnou ze spousty otázek, které mu kladl. Co si o tom myslíš?`

`Co bylo hlavní myšlenkou Boží řeči k Jóbovi?`

`Jak je možné, že Jób všechny hrůzy ustál a ještě vyznává, že po tom všem zná Boha mnohem lépe než dříve?`

`Proč je potřeba, abychom v krizových situacích věděli, jaký je náš Stvořitel?`