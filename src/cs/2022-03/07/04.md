---
title:  'V blízkosti našeho Otce'
date:  09/08/2022
---

> <p></p>
> 8A ty, Izraeli, služebníku můj, Jákobe, tebe jsem vyvolil, potomku Abrahama, mého přítele, 9tebe jsem vychvátil z končin země, zavolal jsem tě z odlehlých míst, řekl jsem ti: „Ty jsi můj služebník, tebe jsem vyvolil, nezavrhl jsem tě.“ 10Neboj se, vždyť já jsem s tebou, nerozhlížej se úzkostlivě, já jsem tvůj Bůh. Dodám ti odvahu, pomocí ti budu, budu tě podpírat pravicí své spravedlnosti. 11Hle, budou se stydět a hanbit všichni, kdo proti tobě planou hněvem, budou jak nic a zahynou odpůrci tvoji. 12Budeš je hledat, ale nenajdeš ty, kdo na tebe dorážejí; budou jak nic, naprostá nicota, ti, kdo proti tobě válčí. 13Já jsem Hospodin, tvůj Bůh, držím tě za pravici, pravím ti: „Neboj se, já jsem tvá pomoc.“ 14Neboj se, červíčku Jákobův, hrstko Izraelova lidu. Já jsem tvá pomoc, je výrok Hospodinův, tvůj vykupitel je Svatý Izraele. (Iz 41,8–14)

**Osobní studium**

Kdosi jednou řekl: „Když se zdá, že Bůh je daleko, kdo vlastně odešel ze svého místa?“ Když do života vstoupí problémy, předpokládáme, že nás Bůh opustil. Pravda je však taková, že nikam neodešel.

Židům se ve vyhnanství zdálo, že je Bůh daleko, že je opustil. Bůh je však prostřednictvím Izajáše ujišťuje o budoucím vysvobození. A přestože do Jeruzaléma se měli vrátit až o mnoho desetiletí později, Bůh chtěl, aby jeho lid věděl, že od nich neodešel a že mají stále důvod k naději.

`Uvažuj o úvodním textu (Iz 41,8–14). Co mohlo vzbuzovat naději u lidí, kteří dychtivě očekávali budoucí vysvobození? Jak toto zaslíbení pomáhá nám, kteří čekáme na konec našeho „vyhnanství“ na zemi?`

Jeden z nejsilnějších obrazů v těchto verších najdeme ve 13. verši. Svrchovaný Bůh vesmíru říká: „Držím tě za pravici“, a proto se jeho lid se nemusí bát. Jedna věc je představit si Boha, který usměrňuje události na zemi ze svého trůnu, vzdáleného světelné roky od naší země. Ale něco úplně jiného je uvědomit si, že je dost blízko, aby držel svůj milovaný lid za ruku.

Když jsme pohlceni okolnostmi, zapomínáme, že Bůh je nám tak blízko. Ale když si uvědomíme, že on je Immanuel, „Bůh s námi“, je to něco úplně jiného. Jestli je Bůh s námi, pak se u nás plní i jeho záměry, platí pro nás jeho zaslíbení a jeho moc nás proměňuje.

**Aplikace**

`V průběhu následujících dní si udělej malý pokus. Co nejčastěji si připomínej, že Bůh vesmíru je dost blízko, aby tě mohl držet za ruku a pomáhat ti. Jak toto vědomí ovlivní tvůj život?`

---

#### Dodatečné otázky k diskuzi

`Jaké ujištění dal Stvořitel celému Izraeli prostřednictvím proroka Izajáše?`

`Co se stalo krátce před tím, než Bůh skrze Izajáše dává Izraeli toto úžasné zaslíbení?`

`Proč se i nás v problémech přemáhá pocit, jakoby nás opustil Bůh?`

`Co dělá Bůh, když prožíváme krize a problémy?`

`Máš nějakou zkušenost s tím, že byl Bůh s tebou, i když ty sis myslel, že tě opustil? Vyprávěj.`

`Proč bychom měli našim dětem i svým přátelům vyprávět zkušenosti o tom, co pro nás Bůh udělal, když jsme se ocitli v problémech?`