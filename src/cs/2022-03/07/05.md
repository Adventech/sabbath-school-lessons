---
title:  'Plány nebeského Otce'
date:  10/08/2022
---

> <p></p>
> 4Toto praví Hospodin zástupů, Bůh Izraele, všem přesídlencům, které jsem přestěhoval z Jeruzaléma do Babylónu: 5Stavějte domy a bydlete v nich, vysazujte zahrady a jezte jejich plody. 6Berte si ženy, ploďte syny a dcery. Berte ženy pro své syny, provdávejte své dcery za muže, ať rodí syny a dcery, rozmnožujte se tam, ať vás neubývá. 7Usilujte o pokoj toho města, do něhož jsem vás přestěhoval, modlete se za ně k Hospodinu, neboť v jeho pokoji i vy budete mít pokoj. 8Toto praví Hospodin zástupů, Bůh Izraele: Nedejte se podvádět svými proroky, kteří jsou uprostřed vás, ani svými věštci. Neposlouchejte své sny, které míváte. 9Prorokují vám klam v mém jménu, já jsem je neposlal, je výrok Hospodinův. 10Toto praví Hospodin: Až se vyplní sedmdesát let Babylónu, navštívím vás a splním na vás své dobré slovo, že vás přivedu zpět na toto místo. (Jr 29,4–10)

**Osobní studium**

`Každý člověk potřebuje mít v životě nějakou naději. Ale kde ji hledat? Někdo nachází naději v úsměvu přítele. Jiný opírá svou naději o finanční jistotu nebo o stabilní manželství. Odkud čerpáš naději a odvahu ty?`

Prorok Jeremjáš píše lidem, kteří o naději přišli ve vyhnanství. „U řek babylónských, tam jsme sedávali s pláčem ve vzpomínkách na Sijón“ (Ž 137,1). Ale i když měli zlomené srdce, Jeremjáš jim připomíná důvody, proč by se naděje neměli vzdát.

`Jaké důvody pro naději jsou uvedeny v textu Jr 29,1–10?`

V těchto verších se nacházejí tři důležité zdroje naděje, které stojí za to zdůraznit.

1.	Bůh říká svému lidu, aby se nevzdával naděje, protože jeho situace není výsledkem náhody ani nepředvídaného zla. Bůh říká, že to on poslal Izraelity do vyhnanství (Jr 29,4). A přestože všude kolem viděli zlo, Judsko bylo stále v Božích rukou.

2.	Bůh svému lidu připomíná, že by se neměl vzdávat naděje, protože on může jednat i uprostřed obtíží (Jr 29,7).

3.	Bůh povzbuzuje lidi, aby se nevzdávali naděje, protože ve stanovené době ukončí jejich vyhnanství (Jr 29,10).

Když Bůh svému lidu vysvětloval, jak je vedl v minulosti, jak je vede v přítomnosti a že je v jeho rukou i jejich budoucnost, nádherným způsobem popsal svou něžnou a laskavou péči o svůj lid (viz Jr 29,11–14).

**Aplikace**

`Přečtěte si text Jr 29,11–14. Tentokrát za každé zájmeno „vás“ nebo „vám“ doplň své jméno, jako by Bůh dával tato zaslíbení tobě osobně. Ať budou tvé problémy jakékoli, vždy si takovýmto způsobem můžeš připomenout Boží zaslíbení.`