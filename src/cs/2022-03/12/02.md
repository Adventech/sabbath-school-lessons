---
title:  'Odevzdat se do služby'
date:  11/09/2022
---

> <p></p>
> 5Nechť je mezi vámi takové smýšlení jako v Kristu Ježíši: 6Způsobem bytí byl roven Bohu, a přece na své rovnosti nelpěl, 7nýbrž sám sebe zmařil, vzal na sebe způsob služebníka, stal se jedním z lidí. A v podobě člověka 8se ponížil, v poslušnosti podstoupil i smrt, a to smrt na kříži. 9Proto ho Bůh vyvýšil nade vše a dal mu jméno nad každé jméno… (Fp 2,5–9)

**Osobní studium**

`Vlastními slovy shrň hlavní poselství úvodního textu (Fp 2,5–9). Co z toho považuješ za nejdůležitější?`

Současná společnost nutí lidi k tomu, aby se asertivně domáhali svých práv. Na rozdíl od některých období v minulosti, kdy se od lidí vyžadovalo, aby raději „drželi ústa a krok“, je to samozřejmě změna k lepšímu. Je dobré, když vládne spravedlnost a každému se dostává, na co má nárok. Ježíšův příklad je však s takovým postojem v kontrastu.

Zdá se, že Bůh od nás někdy může žádat, abychom se dobrovolně vzdali svých práv a nároků ve prospěch vyššího principu. Tak můžeme sloužit nebeskému Otci způsobem, který bude mít přesah až do věčnosti. Vzdát se toho, co nám náleží, může být někdy nepříjemné, nepohodlné a může se to pro nás stát náročnou zkouškou.

Podívejme se na Ježíšovu zkušenost (Fp 2,5–8). Uvedené verše mluví o několika krocích, v nichž se Ježíš podřídil Otcově vůli. Apoštol nejprve svým čtenářům adresuje výzvu: „Nechť je mezi vámi takové smýšlení jako v Kristu Ježíši“ (Fp 2,5).

Vzdal se své rovnosti s Otcem a přišel na zem jako člověk (Fp 2,6.7).

Nepřišel jako významná a oslavovaná osobnost, ale jako služebník ostatních lidí (Fp 2,7).

„V poslušnosti podstoupil i smrt.“ Nezemřel však nějakým obdivuhodným či vznešeným způsobem. Pavel připomíná, že Kristus „v poslušnosti podstoupil i smrt, a to smrt na kříži“ (Fp 2,8).

`Ve kterých oblastech života je pro tebe Ježíšův příklad vzorem? Pokud právo a rovnost respektujeme a považujeme je za dobré, jak bys vysvětlil, že někdy je potřeba se jich vzdát? Uvažuj o těchto myšlenkách v kontextu verše Fp 2,9. Jak ti tento text pomáhá pochopit logiku podřízení se Boží vůli?`

**Aplikace**

`Polož si otázku: Dožaduji se práv, která by mi pak bránila podřídit se Ježíšově vůli a sloužit mé rodině, mému sboru a lidem z mého okolí? Jsem ochoten snášet nepohodlí a potíže proto, aby moje služba druhým byla efektivnější?`

---

#### Dodatečné otázky k diskuzi

`Co se díky tomuto verši dovídáme o Ježíšově původu? Kým byl, než se stal člověkem?`

`Proč na čas „oděl“ své božství v lidství?`

`Proč na sebe vzal Ježíš způsob služebníka a co vše to pro něj znamenalo?`

`Jak rozumíš tomu, že se Ježíš „ponížil“?`

`Pavel zdůrazňuje, že Ježíš zemřel na kříži. Proč je to tak důležité?`

`Jak na jeho ponížení zareagoval po jeho vzkříšení Bůh?`

`Co bys řekl lidem, kteří odmítají přijmout Ježíšovo božství a dělají z něj jen „služebníka“ nebo „člověka“? Co tímto postojem riskují?`
