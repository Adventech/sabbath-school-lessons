---
title:  'Zemřít sám sobě'
date:  12/09/2022
---

> <p></p>
> 1Vybízím vás, bratří, pro Boží milosrdenství, abyste sami sebe přinášeli jako živou, svatou, Bohu milou oběť; to ať je vaše pravá bohoslužba. 2A nepřizpůsobujte se tomuto věku, nýbrž proměňujte se obnovou své mysli, abyste mohli rozpoznat, co je vůle Boží, co je dobré, Bohu milé a dokonalé. (Ř 12,1.2)

**Osobní studium**

Mnozí křesťané se upřímně snaží poznávat Boží vůli. Říkají: „Bohu jsem ochoten obětovat úplně všechno, jen potřebuji znát jeho vůli pro svůj život.“ I kdybychom Bohu dali takový slib, můžeme stále cítit nejistotu v tom, co je vlastně jeho vůle. S tím, proč tomu tak je, nám mohou pomoci verše Ř 12,1.2. Apoštol Pavel říká, jak můžeme poznávat Boží vůli. Připomíná nám důležitou skutečnost: Chceme-li vědět, jaká je Boží vůle, máme se nejprve obětovat!

Pavel píše, že Boží vůli poznáme, když:

1.	Pochopíme smysl milosrdenství, které nám Bůh projevuje (Ř 12,1).

2.	Sami sebe obětujeme jako živou, svatou oběť Bohu (Ř 12,1).

3.	Dovolíme Bohu, aby obnovil způsob našeho uvažování (Ř 12,2).

Jen obnovená mysl může pochopit Boží vůli. Nestačilo, že Kristus za nás trpěl – on musel i zemřít. Obnova nastává tehdy, když umírá naše sobecké „já“.

`Pros Ducha svatého, aby ti ukázal oblasti, na kterých si zakládáš a nejsi ochoten se v nich podřídit Bohu. Čeho se potřebuješ vzdát, aby ses stal „živou obětí“ Bohu?`

Bůh často dovolí, aby do našeho života přišly zkoušky, které nás upozorní, že v nás stále přetrvávají sobecké pohnutky. Jinými slovy, že jsme nezemřeli sami sobě. Potíže nám pomáhají nejen postavit se tváří v tvář našemu hříchu, ale také nám připomínají, že Ježíš se pro nás vzdal života. Elisabeth Elliotová napsala: „Podřídit Bohu nejhlubší touhy našeho srdce dokážeme jen natolik, nakolik jsme se přiblížili ke kříži. […] Záleží na naší vlastní zkušenosti s křížem, i když ten náš je nesrovnatelně menší než kříž našeho Spasitele. Je to však příležitost začít ho poznávat a mít s ním společenství i v utrpení. Každé naše utrpení nás totiž povolává k tomuto společenství.“ (ELLIOTOVÁ, E., Quest for Love. Grand Rapids, MI: Fleming H. Revell, 1996, s. 182)

**Aplikace**

`Přečti si znovu s modlitbou dnešní text (Ř 12,1.2) a přemýšlej, čeho se potřebuješ vzdát, aby ses stal „živou obětí“. Jak ti takové uvažování pomáhá vcítit se do Ježíšova utrpení na kříži? Jak ti to pomáhá lépe pochopit druhé lidi, kteří procházejí utrpením?`

---

#### Dodatečné otázky k diskuzi

`Jak bychom měli podle Pavla zareagovat na to, že nám Bůh dává milost?`

`Proč je třeba, abychom pochopili význam božího milosrdenství, kterým nás zahrnuje?`

`Umíš si představit sebe jako „živou“ oběť? Čím se to projeví?`

`Jak se můžeme stát „svatou“ obětí? Co si pod tím představuješ?`

`Proč má být naše oběť „Bohu milá“? Co nám tím chce Pavel říci?`

`Jak se může naše oběť stát „bohoslužbou“?`

`Proč musí naše sobecké „já“ zemřít a kdy se tak děje?`