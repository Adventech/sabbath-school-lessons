---
title:  'Pocit nezávislosti'
date:  14/09/2022
---

> <p></p>
> 8Čekal sedm dní do chvíle, kterou určil Samuel, ale Samuel do Gilgálu nepřicházel a lid se od Saula rozprchával. 9Saul tedy řekl: „Přineste ke mně oběť zápalnou a pokojnou.“ A obětoval zápalnou oběť. 10Sotva skončil obětování zápalné oběti, přišel Samuel. Saul mu vyšel vstříc a pozdravil ho. 11Samuel se ho otázal: „Cos to udělal?“ Saul odvětil: „Když jsem viděl, že se lid ode mne rozprchává, neboť tys k určenému dni nepřicházel, a že se Pelištejci shromáždili v Mikmásu, 12řekl jsem si: Pelištejci teď sejdou proti mně do Gilgálu a já jsem si nenaklonil Hospodina. A tak jsem se opovážil zápalnou oběť obětovat sám.“ 13Samuel nato Saulovi řekl: „Počínal sis jako pomatenec. Nedbals příkazu, který ti dal Hospodin, tvůj Bůh. Tak by byl Hospodin upevnil tvé království nad Izraelem navěky. 14Teď však tvé království neobstojí. Hospodin si vyhledal muže podle svého srdce. Jemu Hospodin přikáže, aby byl vévodou nad jeho lidem, protože ty jsi nedbal toho, co ti Hospodin přikázal.“ (1S 13,8–14)

**Osobní studium**

Když Eva v zahradě Eden zhřešila, nebylo za tím jen zpochybňování Božího slova. Podstatou problému bylo její přesvědčení, že je dost chytrá, aby uměla rozhodnout, co je pro ni dobré a správné. Důvěřovala svému vlastnímu úsudku. Když před Božím slovem upřednostníme vlastní názory, mohou do našeho života vstoupit velmi vážné problémy.

I Saulův příběh popisuje kroky, které krále přivedly k přesvědčení, že Boha nepotřebuje. Takový postoj měl tragické vyvrcholení.

Samuel pomazal Saula za krále nad Izra­elem (1S 10,1). Potom mu dal konkrétní pokyny (1S 10,8), které se však Saul rozhodl neposlechnout.

`Přečti si text 1S 13,1–14. Co bylo příčinou Saulova pádu?`

Saulovu cestu k soběstačnosti a nezávislosti lze popsat třemi kroky. Ani jeden z těchto kroků se nezdá sám o sobě tak špatný. Přesto v sobě ukrývají zárodky tragédie, protože každý z kroků Saul vykonal na vlastní pěst, nezávisle na Bohu. Všimni si, jak probíhal Saulův pád:

1.	Saul říká, že „viděl“, jak od něho všichni odcházejí, a prorok nepřichází (1S 13,11). Král se dostal pod tlak a vzniklou situaci hodnotil podle vlastních kritérií.

2.	Od „viděl“ přechází Saul k tomu, že si „řekl“: „Pelištejci mne porazí, protože ‚jsem si nenaklonil Hospodina…‘“ (1S 13,12). To, co očima viděl, zformovalo jeho postoj k celé situaci.

3.	Od „řekl“ přechází Saul k tomu, že se „opovážil“ obětovat (1S 13,12). Způsob, jakým Saul uvažoval, ovlivnil jeho pocity a nakonec i jednání.

Podobný postoj máme všichni. Jsme závislí na našem zraku, spoléháme na něj. Co vidíme, ovlivňuje naše uvažování. Dalším přirozeným krokem je spoléhat se na vlastní pocity. A konečně naše pocity ovlivní i naše jednání.

**Aplikace**

`Proč se Saul řídil vlastním úsudkem, i když mu v uších stále zněly jasné Boží příkazy? Víme-li o své zranitelnosti a o nedokonalosti našeho poznání, proč se přesto neustále spoléháme na sebe? Jak se naučit více důvěřovat Božím radám?`