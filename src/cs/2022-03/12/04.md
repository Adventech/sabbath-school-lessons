---
title:  'Ochota poslouchat'
date:  13/09/2022
---

> <p></p>
> 6Ale Hospodin zavolal Samuela znovu. Samuel vstal, šel k Élímu a řekl: „Tu jsem, volal jsi mě.“ On však řekl: „Nevolal jsem, můj synu, lehni si zase.“ 7Samuel ještě Hospodina neznal a Hospodinovo slovo mu ještě nebylo zjeveno. 8A znovu, potřetí, zavolal Hospodin Samuela. On vstal, šel k Élímu a řekl: „Tu jsem, volal jsi mě.“ Tu Élí pochopil, že mládence volá Hospodin. 9I řekl Élí Samuelovi: „Jdi si lehnout; jestliže tě zavolá, řekneš: Mluv, Hospodine, tvůj služebník slyší.“ Samuel si tedy šel lehnout na své místo. 10A Hospodin přišel, stanul a zavolal jako předtím: „Samueli, Samueli!“ Samuel odpověděl: „Mluv, tvůj služebník slyší.“ (1S 3,6–10)

**Osobní studium**

`Kdy se ti naposledy stalo, že jsi slyšel tichý hlas Ducha svatého, ale nebral jsi ho na vědomí? Máš zkušenost, že kvůli takovému postoji vstoupily do tvého života problémy a ty sis pomyslel: Ach, proč jsem jen neposlechl?`

Úvod První knihy Samuelovy popisu­je příběh jednoho proroka, jeho dvou bezbož­ných synů, kteří ignorovali Hospodina, a malého chlapce Samuela, který naopak Hospodina poslouchal. Navzdory přísným Božím varováním synové Élího svůj způsob života nezměnili.

`Přečti si text 1S 2,12–3,18. Jaký kontrast můžeme vidět mezi těmi, kdo poslouchají Hospodina, a těmi, kdo na jeho slova nedbají?`

Synové Élího měli úplně jiné zájmy než Hospodina a jeho službu. A přestože Bůh Élího napomenul a ten svým synům domlouval, zdá se, že nebyl důsledný. Jeho synové očividně nebyli ochotni podřídit se Boží vůli. Při porovnání s nimi působí Samuel jako jejich jasný protiklad.

Charles Stanley píše, jak je důležité být otevřený vůči Božímu hlasu. Nazývá to „přeřadit do neutrálu“. Poznamenává: „Když Duch svatý mluví, jeho cílem není jen předat informace, ale očekává odpověď. Ví, kdy jsme tak zaměřeni na své vlastní zájmy, že by bylo ztrátou času navrhovat nám něco jiného. V takovém případě často mlčí. Čeká, až přeřadíme do neutrálu, abychom ho mohli slyšet a pak podle toho i žít.“ (STANLEY, Charles, The Wonderful Spirit-Filled Life. Nashville, TN: Thomas Nelson Publishers, 1992, s. 179.180)

**Aplikace**

`Co má podle tebe autor na mysli, když mluví o „přeřazení do neutrálu“? Co ti brání, abys mohl slyšet Boží hlas a naslouchal mu? Co potřebuješ změnit, abys byl vnímavější k Božím radám a více je poslouchal?`