---
title:  'Podněty k zamyšlení'
date:  16/09/2022
---

Přečtěte si 56. kapitolu „Élí a jeho synové“ (PP 575–580; NUD 280–282) a 61. kapitolu „Zavržení“ (PP 616–626; NUD 306–310) z knihy Na úsvitu dějin.

Boží vůli se podřídíme, když zemřeme svým touhám a ambicím. Tak se otevírá cesta pro skutečnou službu jiným. Nestaneme-li se „živou obětí“ a nebudeme ustavičně otevřeni Božímu hlasu, nemůžeme žít pro Boha. Abychom skutečně podřídili své touhy vůli našeho nebeského Otce, musíme si uvědomit, jak je nebezpečné spoléhat na sebe a na „náhrady“, které používáme místo Božího slova a jeho moci. Podřídit se Boží vůli je jádrem křesťanského života. Bůh může dopustit zkoušky, aby nás naučil závislosti na něm.

„Élího nedbalost je výstrahou pro každého otce i matku. V důsledku své neposvěcené lásky a neochoty splnit nepříjemnou povinnost sklízel ve svých odpadlých synech ovoce nepravosti. Před Bohem jsou vinni rodiče, kteří to dovolili, i děti, které se tak chovají. Kvůli jejich přestoupení od nich nepřijme žádnou oběť ani dar.“ (CG 276)

**Otázky k rozhovoru**

`1. 	Uvažujte, jakou nesmírnou lásku nám projevil Boží Syn, když jako člověk přišel na zem a zemřel za naše hříchy. Co v této souvislosti znamená sebeobětování a sebezapření pro dobro druhých? I když něco podobného nemůžeme udělat, je v tom princip, který bychom měli následovat. Jak se můžeme nechat vést příkladem sebezapření a podřízení, který nám ukázal Ježíš na kříži?`

`2. 	U mnoha lidí může představa podřízení se Bohu vyvolat strach – zvláště pokud dopředu netuší, co je čeká. Co byste poradili někomu, kdo spoléhá spíše na sebe než na Boha? Co byste mu řekli, abyste ho zbavili strachu z toho, že nezná – nebo nebude moci řídit – svou budoucnost?`

`3. 	Modlete se ve třídě za lidi, pro které je obtížné podřídit se Boží vůli. Důvěra v Boží vůli je jediná cesta k trvalému pokoji. Jak jim můžete pomoci pochopit, že se mohou Bohu podřídit, protože pro ně chce to nejlepší? Jak může Bůh využít tvou pomoc, aby jiní poznali jeho lásku a ochotu postarat se o ně?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.