---
title:  Misijní příběh
date:   16/09/2022
---

#### Část 12: Otec je pokřtěn!

_Andrew McChesney_

Konečně nadešel den otcova křtu a on, spolu s matkou a Juniorem, dorazil do většího sboru Církve adventistů sedmého dne v brazilském Manausu, kde se měl křest konat. V hlavním sále sedělo asi 400 lidí. Pastor Sergio Alan A. Caxeta, předseda Středo-amazonské konference Církve adventistů, do jejíhož území patří i Manaus, se zeptal matky, jak se cítí, když se s Juniorem posadili do první řady. "Máme se dobře," řekla a šťastně se usmála.

Pastor přiznal, že se až do tohoto odpoledne cítil nesvůj. Pak se modlil: "Pane, prosím, pomoz mi. Nejsem si jistý svými silami. Chci Tvůj klid, abych měl jistotu, že je zde Tvá síla, až budu Eduarda křtít." Po této modlitbě všechny pochybnosti zmizely.

Ricardo Coelho, pastor rodiny ve sboru společenství Alfa, odvedl otce do druhého patra, kde byla vyhrazena místa pro 300 členů Alfy. Otec se přivítal s Dilmou Araujos dos Santosovou a jejím synem Cliffersonem, který rodinu poprvé přivedl do sboru adventistů, a s ostatními. Pak pastor Ricardo požádal otce, aby se vrátil dolů a oblékl si křestní roucho.

Když otec sestupoval po schodech, náhle k němu vyrazil nějaký muž a řítil se jeho směrem. Otec se otočil, aby se na muže podíval, a když se jejich pohledy setkaly, mužovy zorničky zmizely v jeho hlavě a oči zbělely. Pak muž upadl a svíjel se na schodech. "Dostal jsem rozkaz ho zabít!" vykřikl.

Muž měl v kapse schovanou malou dýku, takovou, jakou kdysi otec používal k obětování zvířat v chrámu. Než však muž stačil dýku vytáhnout, pastor Ricardo a několik dalších mužů ho zvedli a odvedli do zadní místnosti, kde zbraň našli.

O chvíli později se otec vnořil do křestního bazénku. Členové sboru Alfa zpívali z druhého patra písně, když se ponořil pod vodu.

Poté pastor Ricardo vyprávěl shromáždění o pokusu o útok a pozval lékaře Luize dopředu, aby promluvil. Luiz, který útočníka vyšetřil v zadní místnosti, byl ve sboru častým hostem, ale nikdy svůj život Ježíši neodevzdal. "Až do dneška jsem nechápal realitu velkého sporu mezi Kristem a satanem," řekl a hlas se mu třásl. "Viděl jsem to přímo tady. Chvála Pánu, že se nic zlého nestalo. Byla to Boží moc." A začal plakat. "Jako kardiolog jsem nahmatal útočníkův puls," řekl. "Nikdy jsem neviděl nic tak nenormálního. Jeho puls byl příliš rychlý. Žádný člověk by nemohl mít tak vysokou tepovou frekvenci a přežít."

Tento zážitek změnil Luizův život a on se rozhodl nechat se pokřtít.

Ukázalo se, že útočník s nožem už nějakou dobu bojoval se satanskou posedlostí. Zlí duchové ho opustili, když mu pastor o několik měsíců později poskytl biblické studium. Díky otcovu křtu byly k Ježíši přivedeny nejméně dvě duše.

_Vaše dary třinácté soboty pomůžou otevřít osm sborů v jihoamerické divizi, včetně čtyř v Brazílii, kde otec (Eduardo Ferreira dos Santos) a jeho rodina žijí._
