---
title:  'Náhrady'
date:  15/09/2022
---

> <p></p>
> 1Potom mě posel, který se mnou mluvil, znovu vzbudil jako toho, kdo musí být probuzen ze spánku, 2a zeptal se mě: „Co vidíš?“ Odvětil jsem: „Hle, vidím svícen, celý ze zlata, a na něm nahoře mísa se sedmi kahany. Všechny kahany na něm mají nahoře po sedmi hubičkách. 3A nad ním dvě olivy, jedna z pravé strany a druhá z levé strany mísy.“ 4Nato jsem se zeptal posla, který se mnou mluvil: „Co to znamená, můj pane?“ 5Posel, který se mnou mluvil, mi odpověděl. Řekl mi: „Ty nevíš, co to znamená?“ Řekl jsem: „Nevím, můj pane.“ 6Nato mi řekl: „Toto je slovo Hospodinovo k Zerubábelovi: Ne mocí ani silou, nýbrž mým duchem, praví Hospodin zástupů. 7Čím jsi ty, veliká horo, před Zerubábelem? Rovinou. On vynese poslední kámen za hlučného provolávání: ‚Jeruzalém došel milosti!‘“ (Za 4,1–7)

**Osobní studium**

Ukázali jsme si, že když spoléháme na sebe, na svou sílu a svůj úsudek, máme vážný problém podřídit se Boží vůli. Často spoléháme na něco jiného než na Boha. Když se někdo cítí být v depresi, jde nakupovat, aby si zlepšil náladu. Když se někdo cítí být neschopný, usiluje o uznání. Když má někdo problémy s manželským partnerem, hledá si někoho jiného, s kým by mohl sdílet náklonnost a intimitu.

Mnohé z takových úniků či náhrad mohou zmírnit pociťovaný tlak, ale nejsou řešením daného problému – někdy je tomu právě naopak. Skutečným řešením je jen nadpřirozená Boží pomoc. Problém spočívá v tom, že často jsme závislí na tom, čím si Boha nahrazujeme, než na něm samotném.

Uveďme tři „náhrady“, kterými nahrazujeme skutečná řešení problémů.

1.	Místo nového Božího zjevení používáme vlastní moudrost nebo předchozí zkušenosti.

2.	Místo hledání Božího řešení problémy jednoduše ignorujeme nebo si je nepřipouštíme.

3.	Místo budování společenství s Bohem a hle­dání síly u něho unikáme z reality a sna­žíme se Bohu vyhnout.

Jestliže jsme v pokušení hledat různé „náhrady“ a „úniky“, může nám pomoci prorok Zacharjáš, který ukazuje, jak se soustředit na to opravdu důležité. Po mnoha letech se vyhnanci konečně vrátili z Babylóna a začali stavět chrám. Setkávají se však s neuvěřitelným množstvím překážek (Ezd 4–6). Zacharjáš proto jde za Zerubábelem, který práce vede, aby ho povzbudil.

`Přečti si text Za 4,1–14. S jakým poselstvím přichází Zacharjáš? Jak rozumíš poselství zaznamenaném v Za 4,6? Jaký vliv mohl mít Duch svatý na dokončení stavby? Co nás to učí o vztahu mezi Duchem svatým a tím, jak se chováme?`

Bůh nezabránil odporu během stavby chrámu ani neušetřil Zerubábela tlaku a nepříjemností. Bůh nás nechrání před všemi překážkami. Ale když taková situace nastane, Bůh ji může použít, aby nás naučil důvěřovat mu a záviset na něm.

**Aplikace**

`Co děláš jako první, když se dostaneš do stresové situace? Jíš? Pláčeš? Zapneš si televizi? Modlíš se? Podřídíš se Bohu? Co ti tvá odpověď prozrazuje o změnách, které potřebuješ udělat?`

---

#### Dodatečné otázky k diskuzi

`V jaké době působil prorok Zacharjáš?`

`Jakým úkolem tehdy Hospodin pověřil Zerubábela?`

`Co vše tehdy bránilo Židům v jejich touze znovu postavit chrám Hospodinu?`

`Proč máme někdy tendenci místo hledání Boží vůle spoléhat na naši vlastní moudrost nebo na naše předchozí zkušenosti?`

`Spousta lidí řeší problémy tím, že je ignoruje. Co si o tom myslíš?`

`Co bys poradil člověku, který chce své problémy řešit únikem z reality? Například pomocí drog, gamblerstvím nebo hraním různých her?`

`Co ti pomáhá budovat intimní společenství s Bohem?`