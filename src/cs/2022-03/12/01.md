---
title:  'Poučení od pšeničného zrna'
date:  10/09/2022
---

### Texty na tento týden
Fp 2,5–9; Ř 12,1.2; 1S 2,12–3,18; 1S 13,1–14; Za 4,1–14

> <p>Základní verš</p>
> „Amen, amen, pravím vám, jestliže pšeničné zrno nepadne do země a nezemře, zůstane samo. Zemře-li však, vydá mnohý užitek.“ (J 12,24)

Ježíšův obraz o osudu pšeničného zrna je okouzlující a výstižnou analogií podřízení se Boží vůli. Nejprve čteme, že zrno padne do země. Když vypadne ze stébla, neumí ovlivnit, kam a jak dopadne. Nemůže se rozhodnout, do jaké země padne a co bude v jeho okolí. Potom zrno čeká v zemi a vůbec netuší, co mu přinese budoucnost – vždyť je jen obyčejným pšeničným zrnem. Nakonec zanikne. Může z něho vyrůst stéblo a později klas, ale jen pod podmínkou, že se vzdá bezpečí a pohodlí, vzdá se toho, čím je. Aby se zrno změnilo v rostlinu, která přinese úrodu, musí „zemřít“ – vzdát se toho, čím bylo a čím je.

**Osnova lekce**

Hlavním tématem této lekce bude přijetí Boží vůle a podřízení se jí s důvěrou, i když jí plně nerozumíme. Povšimneme si pozitivních biblických příkladů (Ježíš, Samuel, Pavel), ale také situací, kdy to lidé nezvládli (např. Saul).

• 	Fp 2,5–9: Ježíš jako vrcholný příklad pokory, tichosti a důvěry (neděle)

• 	Ř 12,1.2: Pozvání přinést Bohu vlastní život jako oběť (pondělí)

• 	1S 3,6–10: Samuelův příklad ochoty podřídit se Bohu (úterý)

• 	1S 13,8–14: Saulova neochota podřídit se (středa)

• 	Za 4,1–7: Zacharjášovo pozvání k důvěře (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`V jaké situaci vyslovil Ježíš slova uvedená v úvodním textu?`

`Co prožil Ježíš nedlouho před tím, než řekl tato slova? Proč ho lidé vítali jako krále a co od něj očekávali?`

`Ježíš hovoří o zrnu, které musí zemřít. Na co tím přirovnáním chtěl připravit své posluchače?`

`Už jsi někdy něco pěstoval „ze semínka“? Jaké pocity jsi při tom prožíval?`

`Co se člověk při takovém pěstování může naučit?`