---
title: Překvapení
date: 03/07/2022
---

> <p></p>
> 12Moji milovaní, nebuďte zmateni výhní zkoušky, která na vás přišla, jako by se s vámi dělo něco neobvyklého, 13ale radujte se, když máte podíl na Kristově utrpení, abyste se ještě více radovali, až se zjeví jeho sláva. 14Jestliže jste hanobeni pro jméno Kristovo, blaze vám, neboť na vás spočívá Duch slávy, Duch Boží. 15Ale ať nikdo z vás netrpí za vraždu, za krádež nebo jiný zlý čin anebo za intriky. 16Kdo však trpí za to, že je křesťan, ať se nestydí, ale slaví Boha, že smí nosit toto jméno. 17Přišel totiž čas, aby soud začal od domu Božího. Jestliže začíná od vás, jaký bude konec těch, kteří se Božímu evangeliu vzpírají? 18„Jestliže i spravedlivý bude stěží zachráněn, kde se ocitne bezbožný a hříšný?“ 19A tak ti, kteří trpí podle vůle Boží, ať svěří své duše věrnému Stvořiteli a činí dobré. (1Pt 4,12–19)

**Osobní studium**

Nepříjemná překvapení mohou vstoupit do našeho života mnoha způsoby. Auto, které nám nedá přednost a narazí do nás. Náhlé oznámení, že přicházíme o práci. Lékařský test, který přinese špatné zprávy. Zrada někoho, koho jsme milovali a o jehož lásce jsme byli skálopevně přesvědčeni. Ať je to, co se děje, jakkoli špatné, jsme-li tím překvapeni, zdá se nám to ještě horší.

Tento týden se zaměříme na několik konkrétních typů těžkých situací či zkoušek, které by nás neměly zaskočit.

Uvažujme chvíli o verši 1Pt 4,12. Řecké slovo přeložené jako „neobvyklé“ znamená také „cizí“ nebo „neznámé“. Petr vybízí své čtenáře, aby se nechytili do pasti přesvědčení, že „zkoušky ohněm“ a trápení by se křesťanů neměly týkat. Měli bychom je zde na zemi považovat za něco, co se prostě děje, a měli bychom je očekávat.

Výraz překládaný jako „výheň zkoušky“ pochází z řeckého slova, které znamená „plamen“, „oheň“ nebo „požár“. Na jiných místech se překládá také jako „pec“. Zkušenost prožitého utrpení by proto mohla být považována za „proces tavení“ či „zkoušku ohněm“ naší víry.

`Co je podle úvodních veršů hlavní myšlenkou Petrova poselství?`

Mnozí z nás jsou překvapeni utrpením, protože často máme na život křesťana příliš zjednodušený pohled. Víme, že existují dvě strany velkého sporu. Na jedné stojí Bůh, který je dobrý, a na druhé straně je satan, který je špatný. Často však automaticky dáváme vše, co se nám zdá příjemné, do „krabice“ označené „Bůh“, a vše, co se nám zdá nepříjemné, do „krabice“ označené „satan“. Ale život není tak jednoduchý. Chceme-li se správně rozhodnout, co pochází od Boha a co od satana, velmi často nám k tomu nemohou stačit vlastní pocity. Chodit s Bohem může být komplikované a obtížné. A naopak, následování satana může přinést zdánlivé uspokojení. Jób, který je spravedlivý, a zároveň trpí, to vyjadřuje jasnou otázkou: „Proč naživu zůstávají svévolníci? Dožijí se vysokého věku, rozmohou se, kupí statky…“ (Jb 21,7).

**Aplikace**

`Petr mluví o zkouškách, které přicházejí jako následek toho, že se člověk postavil na stranu Krista. Existují však také jiné důvody, proč přicházejí zkoušky. Jak ti může text 1Pt 4,12–19 pomoci rozumně vysvětlit příteli, proč bychom se neměli divit problémům a těžkostem, které nám přicházejí do života?`

---

#### Dodatečné otázky k diskuzi

`Apoštol Petr píše, že nemáme být zmateni, když v našem životě nastane nepředvídaná událost. Co si o tom myslíš?`

`Proč býváme zaskočení, když nastane nějaká nepříjemná změna v našem životě? (Nemoc, ztráta zaměstnání, zrada přítele nebo smrt blízkého...)`

`Petr se zmiňuje o „výhni“. Na co nás tímto termínem upozorňuje?`

`Prošel jsi nějakou zkoušku, která byla hodně nepříjemná, ale ty ji teď zpětně považuješ za užitečnou? Pokud ano, zkus se o to s námi podělit.`

`„Teď už mne nemůže nic překvapit!“ Řekl jsi někdy něco podobného? Jak to dopadlo?`

`Proč nám někdy naše „chození s Bohem“ komplikuje život?`

---

#### Další čtení: Vybrané citace od Ellen Whiteové

Pro Petra to bylo tvrdé ponaučení. Jen stěží chápal, že Kristova životní cesta na zemi vede smrtelnou úzkostí a ponížením. Děsil se společenství s Pánem, kterého čeká utrpení. V těžké chvíli zkoušky měl poznat, jaké z něho plyne  požehnání. Dlouho poté, když už jeho činnost pod tíhou let ochabovala a ubývaly mu síly, napsal: “Moji milovaní, nebuďte zmateni výhní zkoušky, která na vás přišla, jako by se s vámi dělo něco neobvyklého, ale radujte se, když máte podíl na Kristově utrpení, abyste se ještě více radovali, až se zjeví jeho sláva.” 1. Petrův 4,12.13.

Potom svolal lid, který byl nablízku a řekl: “Kdo chce jít za mnou, zapři sám sebe, vezmi svůj kříž a následuj mne.” Matouš 16,24. Kříž připomínal římskou moc. Byl nástrojem nejkrutějšího a nejvíce ponižujícího způsobu smrti. Nejhorší zločinci si museli nést kříž na místo popravy sami. Když jim ho chtěli naložit na záda, odsouzenci se často zoufale a ze všech sil vzpírali. Nakonec však byli vždy přemoženi a mučicí nástroj jim byl přivázán k tělu. Ježíš však vyzval své následovníky, aby vzali svůj kříž a nesli jej jako on. Učedníci chápali jeho slova jen zastřeně. Znamenala ochotu přijmout nejtrpčí ponížení a jít pro Krista i na smrt. Spasitel popsal svými slovy nejvyšší možnou odevzdanost.—Touha věků, 266. 267.