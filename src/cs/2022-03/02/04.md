---
title:  'Zkoušky způsobené hříchem'
date:  05/07/2022
---

> <p></p>
> Boží hněv se zjevuje z nebe proti každé bezbožnosti a nepravosti lidí, kteří svou nepravostí potlačují pravdu. (Ř 1,18)

**Osobní studium**

Každé naše rozhodnutí a jednání má svoje následky. Když si stoupneme se zmrzlinou v ruce na pálící slunce, zmrzlina se rychle rozteče. Příčina a následek jsou neoddělitelně spojeny. A bez ohledu na to, jak zoufale bychom někdy chtěli, aby tomu bylo jinak, platí v otázce hříchu stejné zákonitosti. Kaž­dý hřích přináší následky. Není to tak, že by Bůh seděl v nebi a přemýšlel, co hrozného by udělal lidem dopouštějícím se konkrétního hříchu. Samotný hřích má totiž své vlastní důsledky.

Problém je, když začneme mít pocit, že můžeme Boha nějak přelstít a zhřešit, aniž by se nás dotkly následky hříchu. Takhle to nefunguje. Apoštol Pavel velmi jasně říká, že hřích má následky nejen pro věčnost, ale také pro dnešek. Hřích přináší bolestné a skličující ovoce.

V Ř 1,21–32 Pavel popisuje, proč lidé hřeší a jaké to má následky. Uvažuj s modlitbou o těchto verších a shrň podstatu Pavlových slov. Zaměř se na konkrétní etapy hříchu a jeho následků.

O několik veršů dříve Pavel popisuje tyto následky jako „Boží hněv“ (Ř 1,18). Boží hněv v této pasáži představuje přímý následek hříchů – Bůh dovolil, aby lidé sklízeli to, co zaseli. Ani v případě křesťanů Bůh nezasáhne vždy okamžitě, aby odstranil bolest, která je důsledkem našich vlastních činů. Mnohokrát nás nechá zažít ovoce našich činů, abychom pochopili, jak je náš hřích odporný a jak moc nám škodí.

Uvažovali jsme o důsledcích porušení Božích morálních zákonů. Ale co porušování Božích zákonů týkajících se našeho zdraví – duševního nebo tělesného? Naše těla jsou Božím příbytkem. Pokud svému tělu škodíme tím, že se nezdravě stravujeme, necvičíme, máme nedostatek odpočinku nebo nedodržujeme zásady psychohygieny, je to vlastně také hřích proti Bohu. Takové jednání má následky, které mohou vést k obtížím, nebo dokonce k situacím, které vnímáme jako zkoušky naší víry.

**Aplikace**

`Kdy jsi ve svém životě sklidil bezprostřední důsledky svých vlastních hříchů? Co ses z toho naučil? Jaké změny musíš udělat, aby ses v budoucnu podobným selháním vyhnul?`