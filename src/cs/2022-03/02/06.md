---
title: 'Zkoušky vedoucí ke zralosti'
date: 07/07/2022
---

> <p></p>
> 6I kdybych se chtěl chlubit, nebyl bych pošetilý, vždyť bych mluvil pravdu. Nechám toho však, aby si někdo o mně nemyslil víc, než co na mně vidí nebo ode mne slyší. 7A abych se nepovyšoval pro výjimečnost zjevení, jichž se mi dostalo, byl mi dán do těla osten, posel satanův, který mne sráží, abych se nepovyšoval. 8Kvůli tomu jsem třikrát volal k Pánu, aby mne toho zbavil, 9ale on mi řekl: „Stačí, když máš mou milost; vždyť v slabosti se projeví má síla.“ A tak se budu raději chlubit slabostmi, aby na mně spočinula moc Kristova. 10Proto rád přijímám slabost, urážky, útrapy, pronásledování a úzkosti pro Krista. Vždyť právě když jsem sláb, jsem silný. (2K 12,6–10)

**Osobní studium**

Mezi kácením a prořezáváním je obrovský rozdíl. Ke kácení přistoupíme ve chvíli, kdy už stromy nechceme, protože jsou napadeny škůdci nebo nenesou úrodu. Prořezávání a stříhání naopak pomáhá, aby stromy nesly hodně ovoce. Oba procesy potřebují ostrý nástroj. I prořezávání vyžaduje odstranění některých větví a začínajícímu zahradníkovi se může zdát, že se tím strom ničí. V duchovním kontextu Bruce Wilkinson napsal: „Modlíte se za hojné Boží požehnání a prosíte, aby vás Bůh učinil více podobnými jeho Synu? Pokud je vaše odpověď ‚ano‘, pak žádáte, aby vás ‚prořezal‘.“ (WILKINSON, Bruce, Secrets of the Vine. Sisters, OR: Multnomah Publishers, Inc., 2001, s. 60)

Čtenáři Písma si často kladou otázku, co vlastně Pavel myslel tím „ostnem“ (2K 12,7). Názory se pohybují od neustálých nepřátelských útoků na Pavla až po potíže s řečí. Je možné, že ve skutečnosti to byl problém s jeho zrakem (6BC 1107). Je úžasné, že Pavel věřil, že jeho „osten“ mu byl „dán“.

`Jak rozumíš Pavlovým slovům o tom, že „osten“ mu byl „dán“? Kdo mu jej dal? Jak to Bůh mohl použít pro Pavlovo dobro?`

Všimni si, že Pavlův „osten“ měl jednoznačný účel: „abych se nepovyšoval“ (2K 12,7). Nebylo to kvůli nějakému konkrétnímu hříchu, kterého by se dopustil, ale proto, aby se nestal pyšným. To by ho v budoucnu mohlo přivést k pádu. Pavel přiznával, že má sklon k hříchu a že tento „osten“ ho může chránit.

`Uvažuj o úvodním textu (2K 12,6–10). Jak se Pavel vypořádal se svým „ostnem“? Myslíš si, že jeho slabost mohla mít pro něj i nějaké další duchovní výhody? Jak ti může pomoci to, jak Pavel odpovídá, vyrovnat se s „ostny“, které máš v sobě možná ty?`

**Aplikace**

`V čem se mohou Boží záměry pro tvůj duchovní rozvoj lišit od tvých vlastních představ? Zamysli se nad oblastmi svého života, ve kterých potřebuješ nést více ovoce spravedlnosti. O jaké duchovní vlastnosti bys chtěl požádat Boha, aby se v tobě rozvinuly prostřednictvím jeho „prořezávání“?`

---

#### Dodatečné otázky k diskuzi

`Jakou zralost má autor lekce na mysli?`

`Máš pocit, že už jsi zralý pro službu Bohu nebo pro jeho království? Proč?`

`Proč je potřeba, abychom došli až ke „zralosti“?`

`Někteří lidé zaměňují zralost a dokonalost. Co si o tom myslíš?`

`Jak ti Pavlova slova pomáhají pochopit, proč nás Bůh některých problémů nezbaví?`

`Pavlovy hrozila pýcha. Ukázal ti Bůh hrozbu? Dostal jsi nějaký „osten“?`

`Můžeme si v církvi pomáhat, abychom všichni dozráli? Pokud ano, jak?`

---

#### Další čtení: Vybrané citace od Ellen Whiteové

Spoléháme-li ve svém životě jenom na sebe a očekáváme, že úspěch závisí jen na naší moudrosti, bereme na sebe břemeno, které na nás Bůh nevložil. Snažíme se je nést sami bez jeho pomoci. Přebíráme odpovědnost, která náleží Bohu, a tím se vlastně stavíme na jeho místo. Oprávněně bychom si mohli dělat starosti a obávat se nebezpečí nebo ztrát. Jestliže však věříme, že nás Bůh miluje a chce naše dobro, přestaneme se obávat o budoucnost. Budeme důvěřovat Bohu tak, jako dítě důvěřuje milujícím rodičům. Naše starosti a obavy zmizí, protože se naše vůle ztotožní s vůlí Boží.

Kristus neslíbil, že nám už dnes pomůže nést břemena zítřka. Řekl: “Stačí, když máš mou milost.” 2. Korintským 12,9. Podobně jako manu na poušti, dává nám každý den dostatek milosti. Stejně jako izraelský národ během svého putování pouští, můžeme i my přijímat každé ráno nebeský chléb pro denní potřebu.—Myšlenky o naději, 60.