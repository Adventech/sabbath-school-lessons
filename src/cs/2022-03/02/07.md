---
title:  'Podněty k zamyšlení'
date:  08/07/2022
---

„Ten, který čte v lidských srdcích, zná jejich povahu lépe, než ji znají sami. Ví, že někteří mají sílu a schopnosti, které by mohly být použity k šíření Božího díla, kdyby byly správně usměrněny. Ve své prozřetelnosti je Bůh přivádí do různých postavení a okolností, aby mohli ve své povaze objevit nedostatky, o kterých zatím nevěděli. Dává jim příležitost, aby tyto nedostatky napravili, a stali se tak vhodnými pro Boží službu. Často dopustí, aby je sežehly plameny utrpení, aby pak mohli být očištěni. Skutečnost, že jsme podrobováni zkouškám, ukazuje, že Pán Ježíš v nás vidí něco vzácného, co chce rozvinout. Kdyby v nás neviděl nic, čím by mohl oslavit své jméno, neztrácel by čas, aby nás tříbil. Nehází do své pece bezcenné kameny. Zušlechťuje jen hodnotnou rudu. Kovář dává železo a ocel do ohně, aby poznal, o jaký druh kovu jde. Pán dopouští, aby se jeho vyvolení dostali do pece utrpení, aby se projevilo, jakou mají povahu a zda jsou způsobilí pro Boží dílo.“ (MH 471; ŽNP 254)

**Otázky k rozhovoru**

`1. 	Někdy je pro nás opravdu těžké nést následky našich hříchů. Ptáme se: „Existuje vůbec možnost, že mě Bůh opravdu změní?“ Jaká zaslíbení a povzbuzení dostáváme od Boha, abychom v takových chvílích vydrželi a nevzdávali se? (Ř 5,1–11) Co odpovědět někomu, kdo klade právě takovou otázku?`

`2. 	Jak rozumíte pojmu Boží „prozřetelnost“? Jak poznáme, že se něco stane díky Boží prozřetelnosti? Jaké jednání Boží prozřetelnosti vedlo ke zkouškám ve tvém životě? Co ses z toho naučil? Jak bychom mohli pomoci někomu, kdo se ptá, zda se nějaké konkrétní skutečnosti v jeho životě odehrávají právě díky Boží prozřetelnosti?`

`3. 	Myslíte si, že prochází-li někdo těžkou zkouškou, záleží na tom, co ji způsobilo? Ovlivňuje poznání příčiny konkrétního utrpení náš postoj k danému člověku?`

`4. 	Jako sbor, třída nebo skupinka si naplánujte cestu do nemocnice, mezi uprchlíky nebo někam, kde byste mohli být pomocí, útěchou a povzbuzením těm, kteří z jakéhokoli důvodu prožívají zkoušky a potíže.`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

---

#### Dodatečné otázky k diskuzi

`Objevil jsi během svého osobního studia něco, co by mohlo obohatit i nás?`

`Co bys poradil člověku, který právě prochází zkouškou a neví proč?`

`Nemáš někdy dojem, že Bůh své zkoušky postupně zvyšuje? Proč to dělá?`

`Těšíš se na moment, kdy projdeš poslední zkouškou? Proč?`

`Co tě dnes nejvíc zaujalo v naší diskuzi?`