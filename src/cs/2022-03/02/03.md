---
title: 'Zkoušky od satana'
date: 04/07/2022
---

> <p></p>
> 8Buďte střízliví! Buďte bdělí! Váš protivník, ďábel, obchází jako „lev řvoucí“ a hledá, koho by pohltil. 9Vzepřete se mu, zakotveni ve víře, a pamatujte, že vaši bratří všude ve světě procházejí týmž utrpením jako vy. 10A Bůh veškeré milosti, který vás povolal ke své věčné slávě v Kristu, po krátkém utrpení vás obnoví, utvrdí, posílí a postaví na pevný základ. 11Jemu náleží panství na věky věků! Amen. (1Pt 5,8–11)

**Osobní studium**

`Uvažuj o prvním verši v úvodu (1Pt 5,8). Co je jeho hlavním poselstvím pro tebe? Polož si otázky: Jakou vážnost přikládám těmto slovům? Co v mém životě potvrzuje, že tato slova beru vážně?`

Už jsi někdy pozoroval hladového lva? Je úžasné vidět, že je schopen ulovit a sežrat téměř jakékoli zvíře, za nímž se rozběhne. Petr říká, že satan to dělá podobně. Když se podíváme kolem sebe, můžeme vidět důsledky jeho touhy zabíjet. Smrt, utrpení a překrucování morálky a hodnot jsou všudypřítomné. Ať se podíváme kamkoli, vidíme následky satanova díla.

`Uvažuj o úvodních verších (1Pt 5,8–11). Jak by měli křesťané reagovat na satanovo úsilí?`

Co Bůh slibuje, že udělá pro ty, kdo trpí? (1Pt 5,10)

Petr reaguje těmito slovy na satanovy útoky na křesťanskou víru. Jak jsme již zmiňovali, satan působí různými způsoby. A přestože si musíme být vědomi, že náš nepřítel existuje a má sílu, nikdy se nesmíme nechat odradit. Vždy potřebujeme mít na paměti, že Ježíš již zvítězil a že satan je tedy poraženým nepřítelem. Pokud tedy zůstaneme ve spojení s Ježíšem a budeme se ho vírou držet, nikdy nemůžeme být poraženi. Díky kříži je Kristovo vítězství i naším vítězstvím.

**Aplikace**

`Zamysli se nad dalšími způsoby, kterými satan způsobuje bolest. Jak by nám mohlo poselství textu 1Pt 5,8–11 pomoci vyrovnat se s úzkostí, kterou prožíváme v hříšném světě, ve kterém satan způsobuje zmatek a bolest?`

---

#### Dodatečné otázky k diskuzi

`Na jaké nebezpečí nás upozorňuje apoštol Petr v úvodním textu?`

`Znáš nějakou biblickou postavu, která byla „zkoušena“ satanem?`

`Proč si satan přisvojuje právo nás zkoušet?`

`Mají „satanovy zkoušky“ nějakou hranici? Pokud ano, kde se nachází?`

`Jaké pocity tě naplňují, když si uvědomíš, jak mocným nepřítelem je ďábel?`

`Co cítíš, když svou pozornost upřeš místo na ďábla na Ježíše?`

`Proč je dobré vědět, že ďábel byl již Ježíšem poražen?`

`Věříš tomu, že jsi vítěz nad zlem? Jak se to projevuje ve tvém životě?`

---

#### Další čtení: Vybrané citace od Ellen Whiteové

Napříště měli Kristovi následovníci považovat satana za přemoženého nepřítele. Ježíš jim měl na kříži vydobýt vítězství a oni si je měli podle jeho vůle přivlastnit. Řekl: “Hle, dal jsem vám moc šlapat po hadech a štírech a po veškeré síle nepřítele, takže vám v ničem neuškodí.” Lukáš 10,19.

S ním nemůže nikdo padnout, prohrát nebo něco ztratit. Pro něho není nic nemožné. V něm můžeme všechno. On nás posiluje. Když přijdou zkoušky a pokušení, nečekejte, až se dá všechno do pořádku, hleďte na Ježíše a on vám pomůže.

Někteří křesťané příliš přemýšlejí a hovoří o satanově moci. Myslí na svého nepřítele, zmiňují se o něm ve svých modlitbách, mluví o něm. Stále víc a více se objevuje v jejich představách. Satan sice má velikou moc, ale díky Bohu máme mocného Spasitele, který vyhnal knížete zla z nebe. Satan má radost, když zveličujeme jeho moc. Hovořme tedy o Ježíši a oslavujme jeho moc a lásku.—Touha věků, 314.