---
title:  Misijní příběh
date:   08/07/2022
---

#### Část 2: Šikana ve škole

_Andrew McChesney_

Matka měla o Juniora strach. Obvykle veselý patnáctiletý chlapec se v jejich domě v brazilském Manausu stal upjatým a nepřátelským. Proti její vůli se přihlásil na výuku Capoeiry, afrobrazilského bojového umění.

"Eduardo, nelíbí se mi, že se Junior učí bojovému umění," řekla svému manželovi.

"Pro mě není problém ho vzít," odpověděl. "Ty kurzy jsou jen kousek od chrámu Candomblé, kde pracuji."

"To mi také vadí," řekla matka. "Nevěděla jsem, jestli spolu Capoeira a Candomblé nějak souvisí, ale nechci, aby můj syn dělal ani jedno."

Otec se zamračil, "Junior mi řekl, že ho ve škole šikanují nějací kluci. Proto se rozhodl, že bude chodit na bojová umění."

Druhý den, když matka čekala ve škole, aby odvedla Juniora domů, vylila si srdce Dilmě Araujos dos Santos, matce Cliffersona, jednoho z Juniorových spolužáků. "Můj syn nemá žádné dobré kamarády," řekla.

O několik dní později Clifferson pozval Juniora do klubu hráčů videoher u sebe doma. Matka, potěšená, že si Junior našel kamaráda, mu dovolila jít.

V Cliffersonově domě Junior našel několik chlapců, kteří hráli sportovní videohru. Po několika minutách Clifferson hru vypnul a vyzval chlapce, aby zpívali o Ježíši. Pak chlapci otevřeli Bibli a mluvili o tom, co pro ně Ježíš znamená. "Jste křesťané?" zeptal se Junior. "Ano," odpověděl Clifferson. "V našem klubu hrajeme sportovní hry a mluvíme o Ježíši."

Junior si své nové kamarády oblíbil; od té doby už nevynechal žádné setkání.

Jednoho dne Cliffersonova matka pozvala Juniora, aby šel s rodinou do sboru. Junior byl rád, že může s Cliffersonem trávit více času, a přestal chodit na kurzy bojových umění. Matce neřekl, že navštěvuje Alpha společenství sboru Církve adventistů sedmého dne. Řekl jen, že jde ven.

Matka si brzy všimla, že je Junior každou sobotu nedočkavý, aby už mohl opustit dům, a zeptala se ho, co dělá. Ukázal jí kanál na YouTube, kde církev živě vysílala své sobotní bohoslužby a matka se začala dívat.

Jednou v sobotu Junior matce řekl, že ve sboru jeden muž odevzdal své srdce Ježíši a nechal se pokřtít. "Chci se nechat pokřtít," řekl.

O několik sobot později matka doprovodila Juniora do sboru. Poslouchala, jak učitel sobotní školy vyučuje z biblické příručky pro dospělé. Někdo jí dal Bibli a ona si vyhledala verše, které učitel četl ze Zjevení. Přejel jí mráz po zádech, když četla: "Ale bázliví, nevěrní, ohavní, vrazi, smilníci, čarodějové, modláři i všichni lháři mají svůj díl v jezeře, které hoří ohněm a sírou – to je ta druhá smrt'" (Zj 21,8 [B21]).

"To je osud mého manžela", pomyslela si matka. "Zahyne v ohnivém jezeře." A začala se za otce modlit.

_Vaše daty třinácté soboty pomůžou otevřít osm sborů v jihoamerické divizi, včetně čtyř v Brazílii, kde otec (Eduardo Ferreira dos Santos) a jeho rodina žijí._