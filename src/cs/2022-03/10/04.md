---
title:  'Milovat ty, kteří nám ubližují'
date:  30/08/2022
---

> <p></p>
> 43Slyšeli jste, že bylo řečeno: „Milovati budeš bližního svého a nenávidět nepřítele svého.“ 44Já však vám pravím: Milujte své nepřátele a modlete se za ty, kdo vás pronásledují, 45abyste byli syny nebeského Otce; protože on dává svému slunci svítit na zlé i dobré a déšť posílá na spravedlivé i nespravedlivé. 46Budete-li milovat ty, kdo milují vás, jaká vás čeká odměna? Což i celníci nečiní totéž? 47A jestliže zdravíte jenom své bratry, co činíte zvláštního? Což i pohané nečiní totéž? 48Buďte tedy dokonalí, jako je dokonalý váš nebeský Otec. (Mt 5,43–48)

**Osobní studium**

Kdosi řekl: „Milovat své nepřátele neznamená, že budeme milovat špínu, ve které je zahrabaná perla. Znamená to, že milujeme perlu, která leží v prachu. […] Bůh nás nemiluje proto, že jsme milí a sympatičtí. Takovými se stáváme proto, že nás miluje.“

`Když se podíváš na své „nepřátele“, co obvykle vidíš – perlu, nebo špínu kolem ní? Proč? A je nějaký rozdíl, když se díváš na své „přátele“? V čem?`

`Uvažuj nyní o dnešním úvodním textu (Mt 5,43–48). Ježíš nás vyzývá, abychom milovali a modlili se za naše nepřátele. Jaký příklad z přírody Ježíš uvádí na vysvětlení, proč máme milovat i své nepřátele? Co nás tím chce naučit?`

`Ve verši Mt 5,45 Ježíš mluví o svém nebeském Otci, aby nám dal příklad, jak se máme chovat k těm, kteří nás trápí a jsou příčinou našich těžkých zkoušek. Ježíš říká, že jeho Otec posílá déšť na spravedlivé i nespravedlivé. Pokud Bůh dává déšť i na nespravedlivé, jak bychom se k nim měli chovat my?`

Ježíš nechce říci, že ke každému, kdo nám způsobuje bolest či nepříjemnosti, máme mít srdečný vztah. Milovat své nepřátele neznamená, že budeme vůči nim pociťovat sympatie, ale že jim prostřednictvím konkrétních činů projevíme zájem a ohleduplnost.

Ježíš končí tuto pasáž slovy, jejichž nepochopení vyvolává častou polemiku: „Buďte tedy dokonalí, jako je dokonalý váš nebeský Otec“ (Mt 5,48). V kontextu celé statě je význam verše velmi jasný: Ti, kdo chtějí být dokonalí, jako je dokonalý Bůh, mají prokazovat svým nepřátelům stejnou lásku, jakou prokazuje Bůh svým nepřátelům. Být dokonalým v Božích očích znamená milovat hříšníka – a to vyžaduje pokorné a tiché srdce, které může dát člověku jedině Bůh.

**Aplikace**

`Kdo z tvého okolí potřebuje právě teď nejvíc milosti? Jak mu můžeš – mírně a v pokoře – projevit Boží milost?`