---
title:  'Naše skála a útočiště'
date:  01/09/2022
---

> <p></p>
> 2Jen v Bohu se ztiší duše má, od něho vzejde mi spása. 3Jen on je má skála, má spása, můj nedobytný hrad, mnou nikdy nic neotřese. 4Jak dlouho budete napadat člověka? Zabitím hrozíte všichni jak stěna nahnutá, jako zeď podkopaná. 5Stále se radí, jak strhnout ho z výše, ve lhaní zálibu našli, žehnají ústy, zlořečí v nitru. 6Jen zmlkni před Bohem, duše má, vždyť on mi naději vlévá. 7Jen on je má skála, má spása, můj nedobytný hrad, mnou nic neotřese. 8Má spása a sláva je v Bohu, on je má mocná skála, v Bohu mám útočiště. 9Lide, v každý čas v něho doufej, vylévej před ním své srdce! Bůh je naše útočiště. (Ž 62,2–9)

**Osobní studium**

Často je to tak, že nejpyšnější, arogantní a ctižádostiví jsou lidé, kteří z nějakého důvodu trpí pocitem méněcennosti. Jejich arogance a pýcha – a úplný nedostatek pokory – jsou pláštěm, kterým možná nevědomky zakrývají svou vnitřní prázdnotu. I oni však potřebují prožívat pocit bezpečí, přijetí a vlastní hodnoty – a to zejména tehdy, když přijdou potíže a trápení. Skutečnou jistotu a opravdové vědomí přijetí a vlastní hodnoty nám však může darovat jen Bůh. Pokora a tichost nejsou projevem slabosti. Spíše naopak, často jsou tím nejmocnějším projevem srdce, které je pevně zakotveno na Skále.

`Uvažuj o dnešním textu (Ž 62,2–9). Co podle tebe Davida inspirovalo k napsání tohoto žalmu? Co chtěl David zdůraznit? Jaké duchovní principy nacházíš ve verších tohoto žalmu? Jak je můžeš uplatnit ve svém životě?`

„Lidé se bez příčiny stanou našimi nepřáteli. Pohnutky Božího lidu bude nesprávně vykládat nejen svět, ale i vlastní bratři. Boží služebníci budou prožívat těžké chvíle. Lidé udělají z komára velblouda, budou úmyslně zveličovat, aby ospravedlnili své sobecké a nespravedlivé obvinění. […] Vinou falešných obvinění bude Boží lid zahalený do černého roucha nečestnosti, protože okolnosti – které nemůže ovlivnit – vnesou zmatek do toho, co dělají. Bude se o nich mluvit jako o nedůvěryhodných lidech. A budou to dělat i členové církve. Boží služebníci se musí vyzbrojit myslí Ježíše Krista. Nesmí se domnívat, že uniknou urážkám a nepochopení. Nazvou je snílky a fanatiky. Ať se však nenechají zastrašit ani znechutit. Bůh ve své prozřetelnosti vše řídí a koná své dílo ke slávě svého jména.“ (UL 177)

**Aplikace**

`Jak se ti daří čelit potupě a uštěpačným útokům? Co můžeš udělat, aby ses více přimkl k Pánu, který tě tak moc miluje, že zemřel za tvé hříchy? Ježíš ti chce pomoci získat zdravé vědomí tvé hodnoty. To tě ochrání před znevažováním a podceňováním od druhých lidí.`

---

#### Dodatečné otázky k diskuzi

`Souhlasíš s tím, že pokora a tichost nejsou projevem slabosti? Proč?`

`Proč si tedy lidé myslí, že jen slaboch mlčí a nebojuje za svá práva?`

`Jakou roli v naší snaze být se tichými a pokornými lidmi hraje „zmlknutí“ před Bohem?`

`Co prožíváš, když najdeš klid na „zmlknutí před Hospodinem“?`

`Autor píše, že pýcha a arogance jsou jen pláštěm, kterým tito lidé zakrývají svou méněcennost a vnitřní prázdnotu. Co si o tom myslíš?`

`Proč potřebují mít tiší a pokorní lidé jistotu, že je Bůh jejich nedobytným hradem?`

`Co je potřeba dělat, aby se pro nás stal Hospodin spolehlivým útočištěm?`