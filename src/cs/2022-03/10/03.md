---
title:  'Přimlouvat se za milost'
date:  29/08/2022
---

> <p></p>
> 9Hospodin dále Mojžíšovi řekl: „Viděl jsem tento lid, je to lid tvrdé šíje. 10Teď mě nech, ať proti nim vzplane můj hněv a skoncuji s nimi; z tebe však udělám veliký národ.“ 11Mojžíš však prosil Hospodina, svého Boha, o shovívavost: „Hospodine, proč plane tvůj hněv proti tvému lidu, který jsi vyvedl velikou silou a pevnou rukou z egyptské země? 12Proč mají Egypťané říkat: ‚Vyvedl je se zlým úmyslem, aby je v horách povraždil a nadobro je smetl z povrchu země.‘ Upusť od svého planoucího hněvu. Dej se pohnout k lítosti nad zlem, jež proti svému lidu zamýšlíš. 13Rozpomeň se na Abrahama, na Izáka a na Izraele, své služebníky, kterým jsi sám při sobě přísahal a vyhlásil: Rozmnožím vaše potomstvo jako nebeské hvězdy a celou tuto zemi, jak jsem řekl, dám vašemu potomstvu, aby ji navěky mělo v dědictví.“ 14A Hospodin se dal pohnout k lítosti nad zlem, o němž mluvil, že je dopustí na svůj lid. (Ex 32,9–14)

**Osobní studium**

`Přečti si text Ex 32,1–14. Soustřeď se na Mojžíšovo jednání a uvažuj o jeho motivaci. Odkud bral inspiraci zastat se lidí?`

Když lidé začali uctívat zlaté tele, Bůh rozhodl, že zašli příliš daleko, že je zničí a z Mojžíše udělá veliký národ. Mojžíš však tuto nabídku nepřijal. Prosil Hospodina, aby lidu prokázal milost. A Bůh se nad lidem smiloval.

Mojžíš mohl přijmout Boží rozhodnutí a dovolit, aby se z něho stal velký národ. Vidíme, že Boží návrh zničit tvrdohlavý lid a požehnat Mojžíše se pro Mojžíše stal zkouškou. Jeho reakce odhaluje, kolik slitování a soucitu měl se vzdorovitým lidem. Vidíme, že Mojžíš v této zkoušce obstál. Podobně jako Ježíš, i on prosil o milost pro hříšníky. Co z toho vyplývá? Bůh na nás někdy může dopustit zkoušku, abychom my, on i celý vesmír viděli, kolik soucitu a trpělivosti máme s tvrdohlavými a svévolnými lidmi.

Opět uvažuj o důvodech, které vedly Mojžíše k „přímluvné modlitbě“ za Izrael. Pokus se jeho motivaci shrnout vlastními slovy.

Náš dnešní text svědčí o tom, že vzdor a neposlušnost se mohou stát výzvou k prokázání milosti. Milost lidé nejvíce potřebují tehdy, když si ji nejméně zaslouží. Právě v té chvíli však může být pro nás mimořádně obtížné milost a odpuštění nabídnout. Když Mojžíšova sestra Marie kritizovala svého bratra, on volal k Hospodinu, aby ji uzdravil z malomocenství (Nu 12). Když se Bůh rozzlobil na Kóracha a jeho stoupence a chtěl skoncovat se všemi, Mojžíš padl na tvář a prosil, aby netrestal celý národ. Když následující den Izraelci reptali proti Mojžíšovi kvůli smrti vzbouřenců a Bůh jim znovu hrozil trestem, Mojžíš opět padl na zem a naléhal na Árona, aby za ně rychle vykonal obřad smíření (Nu 17). Mojžíš ve své mírnosti a pokoře prosil o milost pro ty, kteří si to určitě nezasloužili.

**Aplikace**

`Kdo z tvého okolí potřebuje právě teď nejvíc milosti? Jak mu můžeš – mírně a v pokoře – projevit Boží milost?`

---

#### Dodatečné otázky k diskuzi

`Co si myslíš o příběhu z dnešního úvodního textu Bible? Proč?`

`Opravdu by Hospodin zničil Izraelce, kdyby se za ně Mojžíš nepřimluvil? Jak tomu rozumíš?`

`Proč tedy Mojžíš píše, že jeho řeč pohnula Hospodina k lítosti?`

`Proč Mojžíš takto „smlouvá“ se Stvořitelem o milost pro lidi, se kterými měl jako jejich vůdce tolik starostí?`

`Jaký příklad si můžeme vzít z tohoto Mojžíšova chování?`