---
title:  'Zavřená ústa'
date:  31/08/2022
---

> <p></p>
> 18Služebníci, podřizujte se ve vší bázni pánům, nejen dobrým a mírným, nýbrž i tvrdým. 19V tom je totiž milost, když někdo pro svědomí odpovědné Bohu snáší bolest a trpí nevinně. 20Jaká však sláva, jestliže budete trpělivě snášet rány za to, že hřešíte? Ale budete-li trpělivě snášet soužení, ač jednáte dobře, to je milost před Bohem. 21K tomu jste přece byli povoláni; vždyť i Kristus trpěl za vás a zanechal vám tak příklad, abyste šli v jeho šlépějích. 22On „hříchu neučinil a v jeho ústech nebyla nalezena lest“. 23Když mu spílali, neodplácel spíláním; když trpěl, nehrozil, ale vkládal vše do rukou toho, jenž soudí spravedlivě. 24On „na svém těle vzal naše hříchy“ na kříž, abychom zemřeli hříchům a byli živi spravedlnosti. 25„Jeho rány vás uzdravily.“ Vždyť jste „bloudili jako ovce“, ale nyní jste byli obráceni k pastýři a strážci svých duší. (1Pt 2,18–25)

**Osobní studium**

Nejlepší vzor pokory a mírnosti máme v Ježíši. Asi nikdo z nás si neumí zcela představit význam Ježíšových slov: „Vezměte na sebe mé jho a učte se ode mne, neboť jsem tichý a pokorného srdce: a najdete odpočinutí svým duším“ (Mt 11,29).

`V úvodním textu (1Pt 2,18–25) dává apoštol Petr zajímavé rady. Říká, jak Ježíš reagoval na zlé a nespravedlivé zacházení. Petr radí otrokům, aby následovali Ježíšův příklad a „šli v jeho šlépějích“ (v. 21). Kterým zásadám pokory a tichosti ve zkouškách se můžeme naučit z Ježíšova příkladu?`

Je děsivé pozorovat, jak někdo nespravedlivě jedná s jiným člověkem. A jak moc bolí, když se něco takového děje nám! Za normálních okolností máme velmi silný cit pro spravedlnost. V takové chvíli máme podvědomě silnou touhu zasáhnout a prosadit to, co považujeme za spravedlivé.

Často je to ovšem příliš komplikované. Je to vlastně téměř nemožné, neosvojíme-li si jednu nesmírně důležitou pravdu: v každé nespravedlivé situaci potřebujeme věřit, že náš nebeský Otec je svrchovaným vládcem, o všem ví a za všech okolností dělá pro nás to nejlepší – taková je jeho vůle pro nás. Znamená to také, že máme být ochotni přijmout možnost, že podobně jako Ježíš nebudeme ani my vždy uchráněni před nespravedlností. Pamatujme však, že náš nebeský Otec je stále s námi a vede nás.

Petrova rada vycházející z Ježíšova vzoru nás může překvapit. Zdá se totiž, že pokorně snášet křivdu a útlak může být větším svědectvím o Bohu, než když chceme ze všech sil prosadit spravedlnost (tedy to, co je správné). Když Kaifáš a Pilát kladli Ježíšovi otázky, Ježíš toho mohl říct hodně k objasnění situace a pro záchranu vlastního života. Věděl však, že by to nemělo význam. Mlčení bylo svědectvím o jeho tichosti a pokoře.

**Aplikace**

`Jak se vyrovnáváš se situacemi, ve kterých se s tebou zachází nečestně? Jak se v životě můžeš řídit podle principů, o kterých jsme dnes mluvili?`

---

#### Dodatečné otázky k diskuzi

`Jakou radu dává apoštol Pavel „otrokům“ a všem lidem, kteří nad sebou mají „pány“?`

`Jaké pocity musel mít Ježíš, když mu spílali a tvrdili, že je posedlý démony?`

`Proč Ježíš neodplácel spíláním a vyhrožováním? Proč na své protivníky neseslal oheň z nebe?`

`Autor tvrdí, že někdy je větším svědectvím pokorné snášení křivd, než když se snažíme za každou cenu prosadit spravedlnost. Co si o tom myslíš?`

`Můžeme nějak poznat, že už jsme „obráceni k pastýři“ – k Ježíši Kristu? Jak?`

`Proč je pro nás tak těžké pokorně mlčet, když jsme v právu?`