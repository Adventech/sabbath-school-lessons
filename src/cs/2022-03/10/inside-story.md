---
title:  Misijní příběh
date:   02/09/2022
---

#### Část 10: Síla jména

_Andrew McChesney_

Otce v brazilském Manausu probudily neviditelné ruce svírající jeho hrdlo. Marně se snažil ruce odtáhnout. Nakonec zalapal po dechu: "Pane, prosím, pomoz mi!". Ale smrtící stisk jej ještě více sevřel. Když už se zdálo, že je veškerá naděje ztracena, uslyšel tichý hlas: "Požádej o pomoc Ježíše. Řekni Ježíšovo jméno."

"Ježíši, zachraň mě!", otec vykřikl. Neviditelné ruce okamžitě uvolnily své sevření. Otec, který lapal po dechu, si poprvé uvědomil moc Ježíšova jména. I když ještě ležel na posteli, radostně zvolal: "Jsem zachráněn ve jménu Ježíše! Jsem zachráněn Ježíšovou krví a Ježíšovou obětí!" Od toho dne otec vzýval Ježíšovo jméno, kdykoli ho obtěžovali zlí duchové.

Při pokračování studia ke křtu otec s úžasem zjistil, že Bůh odsuzuje spiritismus, který praktikoval v chrámu Candomblé. V Deuteronomiu 18:9-14 četl: "Ať se u tebe nenajde ... žádný věštec, jasnovidec, hadač, čaroděj, zaříkávač, vyvolávač duchů, věštkyně ani ten, kdo se radí s mrtvými. Vždyť každý, kdo dělá takové věci, je ohavností pro Hospodina." (verše 10 a 11, B21). V Desateru se dočetl: "Neměj žádné bohy kromě mne." (Exodus 20:3, B21). Pomyslel si: "Já jsem uctíval jiné bohy". V pokračování kapitoly četl: "Nevytvářej si modly v podobě čehokoli" (verš 4, B21) a řekl si: "Následoval jsem vše, co Bůh nazývá ohavností." Když došel ke čtvrtému přikázání - "Pamatuj na sobotní den, aby ti byl svatý." - řekl matce: "Dodržoval jsem špatný den. Duchové mi řekli, že mám světit jiný den."

Ve Zjevení 21,8 si přečetl: "Ale bázliví, nevěrní, ohavní, vrazi, smilníci, čarodějové, modláři i všichni lháři mají svůj díl v jezeře, které hoří ohněm a sírou - to je ta druhá smrt." Byl to stejný verš, který matka četla, když byla poprvé v sobotní škole, a který ji přiměl k tomu, aby se začala za otce modlit. Když si otec verš přečetl, uvědomil si, že mířil do ohnivého jezera.

Otec dosáhl zásadního objevu, když se studium Bible zaměřilo na stav mrtvých. Dočetl se, že lidé po smrti spí a nestanou se duchy, kteří by létali kolem. "Tělo zemře a tím to končí," řekl překvapeně matce. "Dar života je to, co se vrací zpět k Bohu." Zlí duchové učili, že duchové lidí se po smrti těla vznášejí kolem, a někteří z těchto duchů patří k legii zlých duchů, kteří doprovázeli vůdce Candomblé.

Zlí duchové otce nadále obtěžovali. Čím více však útočili, tím více otec vzýval Ježíšovo jméno. Rostla v něm touha přivést ostatní ke Kristu. "Namísto toho, abych lidi učil cestě temnoty", pomyslel si, "měl bych využít svých znalostí a vlastních zkušeností k tomu, abych lidi vedl ke světlu".

_Vaše dary třinácté soboty pomůžou otevřít osm sborů v jihoamerické divizi, včetně čtyř v Brazílii, kde otec (Eduardo Ferreira dos Santos) a jeho rodina žijí._
