---
title:  'Pokora a tichost ve zkouškách'
date:  27/08/2022
---

### Texty na tento týden
Ez 24,15–17; Ex 32,1–14; Mt 5,43–48; 1Pt 2,18–25; Ž 62,2–9

> <p>Základní verš</p>
> „Blaze tichým, neboť oni dostanou zemi za dědictví.“ (Mt 5,5)

Slovo přeložené jako „tichý“ znamená také „mírný“ nebo „poddajný“. Dnes se „tichost“ a „mírnost“ příliš nenosí, vyzdvihuje se spíše průbojnost a ráznost. V Písmu se s „tichostí“ setkáváme v souvislosti s Mojžíšem a potom v kázání na hoře. Být tichý nebo mírný znamená v Bibli „trpělivě a bez nenávisti snášet křivdu nebo újmu“. Podobné chování dnes není moderní, a tak není divu, že se o něčem takovém moc nemluví. Někdy se toto slovo v Bibli překládá také jako „pokorný“.

Tichost (ve významu mírnost a pokora) – trpělivé snášení křivdy bez nenávisti a odporu – je jednou z nejvýstižnějších a nejpůsobivějších charakteristik Ježíše Krista a jeho následovníků. Mírnost však neznamená bezmocnost. Naopak pokorný a tichý duch může být silnou zbraní těch, kdo prožívají bolest a utrpení. Zkoušky jsou vlastně velkou příležitostí, jak se naučit pokoře srdce. Když totiž máme ducha pokory a mírnosti, můžeme být dobrými svědky o Bohu.

**Osnova lekce**

Tato lekce zaměří naši pozornost na „tichost“ uprostřed problémů. V biblickém kontextu nejde o pasivitu ani slabost, ale schopnost přijmout i nepříjemné okolnosti s plnou důvěrou, že Bůh má vše ve svých rukou.

• 	Ez 24,21–24: Ezechielova ochota tiše přijmout bolest (neděle)

• 	Ex 32,9–14: Mojžíšova pokora a prosba o milost (pondělí)

• 	Mt 5,43–48: Ježíšova škola pokory (úterý)

• 	1Pt 2,18–25: Ježíšův příklad tichosti a pokory (středa)

• 	Ž 62,2–9: Boží velikost – základ naší tichosti a důvěry (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Co tě jako první napadlo, když jsi četl nadpis této lekce? Proč?`

`Co je to pokora? Jak bys ji popsal?`

`Co je opakem pokory?`

`Co si představuješ podpojmem tichost?`

`Jaký je protipól tichosti?`

`Proč se dnes pokora a tichost moc nenosí?`