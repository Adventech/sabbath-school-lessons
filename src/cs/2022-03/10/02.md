---
title:  'Rozlámaný chléb a rozlité víno'
date:  28/08/2022
---

> <p></p>
> 21Řekni izraelskému domu: Toto praví Panovník Hospodin: Hle, já znesvětím svou svatyni, pýchu vaší moci, žádost vašich očí a libost vaší duše. A vaši synové a vaše dcery, které zanecháte, padnou mečem. 22Pak se zachováte tak, jak jsem se zachoval já. Nezahalíte si vous a nebudete jíst smuteční chléb, který vám lidé přinesou. 23Na hlavách budete mít turbany a na nohou opánky, nebudete naříkat ani plakat; zahynete pro své nepravosti a jen budete vzdychat jeden přes druhého. 24Ezechiel je vám předzvěstí. Zachováte se ve všem jako on. Až k tomu dojde, poznáte, že já jsem Panovník Hospodin. (Ez 24,21–24)

**Osobní studium**

`Již zmiňovaný kazatel Oswald Chambers řekl, že se pro ostatní máme stát „rozlámaným chlebem a rozlitým vínem“. Co tím myslel?`

V celém Písmu nacházíme příklady lidí, kteří se obětovali ve službě druhým. Když Mojžíš vedl lid do zaslíbené země, snášel nekonečné pomluvy a kritiku. Josef se po své strastiplné cestě do Egypta stal otrokem a musel okusit zradu i vězení. Proč? Životy lidí se právě prostřednictvím zkoušek staly svědectvím o Boží milosti a péči. Stejným způsobem může Bůh použít i nás. Když člověk čelí protivenstvím a zradě, může se cítit rozzlobený nebo frustrovaný. Ale jak jsme zmínili už včera, díky mírnosti a pokoře můžeme podobné zkoušky zvládat „trpělivě a bez nenávisti“.

`Přečti si text Ez 24,15–27. Co je popsáno v těchto verších? Proč Ezechiel procházel potížemi?`

Hospodin řekl: „Tak se pro vás Ezechiel stane znamením. Uděláte vše, jako to udělal on. Až to přijde, poznáte, že já jsem Panovník Hospodin“ (Ez 24,24; ČSP). Prostřednictvím toho, co se dělo Ezechielovi, měl být lid Izraele ujištěn o pravdě, že Bůh je svrchovaným Pánem. Naplnění proroctví v Ezechielově životě mělo lidi přivést zpět k Bohu. To vše však jen díky tomu, že Ezechiel byl ochoten pokořit se a snést utrpení, které přišlo z Boží ruky. Mysleme na to, když obětavě a trpělivě sloužíme, a do našeho života přicházejí zkoušky. Bůh je může využít, aby díky našemu svědectví lidé poznali Boží povahu.

**Aplikace**

`Dříve či později přijde do života každého z nás situace, která nás pokoří, „zlomí“. Jakou s tím máš zkušenost? Co ses naučil ze zkoušek, kterými jsi v minulosti prošel? Jak může Bůh použít tvé trápení nebo tvou bolest, aby pomohl jiným lidem?`

---

#### Dodatečné otázky k diskuzi

`V jaké době žil prorok Ezechiel a jaké životní zvraty zažil?`

`Co se mu asi honilo hlavou, když byl odvlečen do zajetí v době, kdy většina obyvatel Judska mohla zůstat ve svých domovech?`

`Proč Bůh dopustil, aby byl jeho prorok v zajetí?`

`Jak se na Ezechiela dívali Židé, když ze zajetí prorokoval zničení chrámu a rozprášení Judského království?`

`Co prožívali Židé, když se Ezechielovo proroctví naplnilo?`

`Co se můžeme naučit z životního příběhu Ezechiela?`