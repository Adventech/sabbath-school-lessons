---
title:  'Život naplněný chválou'
date:  20/08/2022
---

### Texty na tento týden
Fp 4,4–7; Joz 5,13–6,20; Ž 145; Sk 16,16–34; 2Pa 20,1–30

> <p>Základní verš</p>
> „Radujte se v Pánu vždycky, znovu říkám, radujte se!“ (Fp 4,4)

Když se cítíme šťastní, je snadné radostně zpívat a slavit Hospodina. Když se nám však nedaří, když procházíme údolím stínů a když jsou doléhající zkoušky těžší, než dokážeme unést, tehdy je náročné jen dýchat, natož zpívat radostí. A přece právě tehdy potřebujeme – více než kdy jindy – chválit Boha, protože chvála nám pomáhá udržet si víru.

Chvála může ovlivnit i ty nejtemnější okolnosti. Pravděpodobně nezmění, co se děje kolem nás, má však moc změnit nás samotné i lidi kolem. Může nám dát sílu čelit obtížným situacím.

Chvála je víra, která něco dělá. Ne vždy je to pro nás přirozené. Ale když se oslava Boha stane součástí našeho života, má moc změnit nás a dát nám sílu vítězit.

**Osnova lekce**

Jednou z nejpřekvapivějších reakcí na problémy je radost (navzdory okolnostem), a také vděčnost a chválení Boha. V této lekci se ve světle příběhů pěti biblických postav zaměříme na to, co taková chvála znamená, jaké pro ni můžeme mít důvody a co může v našem životě změnit.

•	Fp 4,4–7: Pavel – chválení Boha uprostřed trápení (neděle)

• 	Joz 6,1–5: Jozue – chválení Boha před hradbami Jericha (pondělí)

• 	Ž 145,1–10: David – důvody k chválení Boha (úterý)

• 	Sk 16,24–31: Pavel, Sílas a žalářník – chválení jako svědectví (středa)

• 	2Pa 20,18–22: Jóšafat – chválení Boha tváří v tvář nepříteli (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Jak bys popsal, co je to chvála?`

`Musí být chvála vždy radostná, nebo během ní můžeme prožívat i smutek? Proč?`

`Jaké druhy chvál znáš? Čím vším můžeme chválit Stvořitele?`

`Souhlasíš s tím, že v Pánu se můžeme radovat vždycky? Proč?`

`V jakých situacích máš problém s radostí?`

`Kdy svou radost možná nemáme dávat tolik najevo?`