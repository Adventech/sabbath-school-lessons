---
title:  'Život naplněný chválou'
date:  23/08/2022
---

> <p></p>
> 1Chvalozpěv Davidův. 2Po všechny dny ti chci dobrořečit a tvé jméno chválit navěky a navždy. 3Veliký je Hospodin, nejvyšší chvály hodný, jeho velikost nelze vyzpytovat. 4Všechna pokolení chválí tvoje skutky zpěvem, hlásají tvé bohatýrské činy. 5Tvoje velebnost je důstojná a slavná, chci přemýšlet o tvých divuplných dílech. 6Všichni budou mluvit o tvých mocných, bázeň vzbuzujících skutcích, i já budu vypravovat o tvé velikosti. 7Budou šířit vše, co připomíná tvoji velkou dobrotivost, budou jásat, jak jsi spravedlivý. 8Hospodin je milostivý, plný slitování, shovívavý a nesmírně milosrdný. 9Hospodin je ke všem dobrotivý, nade vším, co učinil, se slitovává. 10Kéž ti vzdají chválu, Hospodine, veškeré tvé skutky, kéž ti tvoji věrní dobrořečí. (Ž 145,1–10)

**Osobní studium**

Chválení Boha nám možná není zcela přirozené ani tehdy, když se nám v životě daří. O to komplikovanější se nám může zdát, když přijdou do našeho života potíže. Bible nás však vyzývá, abychom Boha chválili. Když se to naučíme, nebudeme již chválení Boha považovat za aktivitu určenou jen na sobotní den ve sborovém společenství. Chvála se stane způsobem našeho života. Chvála není nějaká naplánovaná aktivita, ale především životní styl.

`Přečti si celý Ž 145. Jaké důvody pro oslavu Hospodina v něm uvádí David? Jak se jeho slova mohou stát i tvými slovy?`

Významný anglický kazatel a evangelista Charles Haddon Spurgeon napsal knihu The Practice of Praise (Jak chválit). Ústředním textem celé knihy je verš Ž 145,7. Na jeho základě Spurgeon upozorňuje čtenáře na tři důležité skutečnosti, které nám mohou pomoci naučit se chválit Hospodina každý den.

`1.	Boha chválíme, když se díváme kolem sebe. Pokud jsme ke svému okolí nevšímaví a nehledáme v něm Boží svrchovanost a velkolepost, nebudeme mít důvod ho chválit. Co hodného chvály vidíš ve stvořeném světě? A za co pozoruhodného v duchovním světě chceš Boha slavit? Může to být krása Božího stvoření nebo růst víry mladého křesťana?`

`2.	Boha chválíme, když si připomínáme, čeho jsme byli svědky v minulosti. Chceme-li žít v atmosféře chvály, potřebujeme si připomínat důvody, proč máme Boha chválit. Jak si můžeme připomínat velké věci o Bohu, abychom nezapomněli na jeho dobrotu a pravdu o něm?`

`3. 	Boha chválíme, když mluvíme o jeho divech. Chvála není něco, co se odehrává jen v naší hlavě nebo v našem srdci (i když pro introverty je právě to přirozené). Chvála má vycházet i z našich úst, aby ji slyšeli lidé kolem nás. Pokus se uvést důvody, proč máme chválit Boha i svými slovy. Jaký je účinek takové chvály?`

**Aplikace**

`Jak bys mohl uvedené rady aplikovat ve svém životě? Co můžeš udělat, aby sis vypěstoval zvyk chválit Boha?`

---

#### Dodatečné otázky k diskuzi

`Proč chce David „dobrořečit“ Bohu „po všechny dny“?`

`Máme každý den důvod „dobrořečit Bohu“? Proč?`

`Jak rozumíš tvrzení autora, že „chvála není nějaká naplánovaná aktivita, ale především životní styl“?`

`Pomáhá ti „dívání se kolem sebe“ nalézat další  důvody k chválám? Jak?`

`Vzpomeneš si na něco, co jsi v minulosti vnímal jako Boží pozitivní zásah do svého života? Sdílej s námi tuto zkušenost.`

`Co tě v poslední době nejvíc udivilo, když jsi přemýšlel o Bohu a jeho roli ve tvém životě?`

`Jak můžeme „naplánovanou aktivitu“ změnit v „životní styl“?`