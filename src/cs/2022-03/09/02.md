---
title:  'Podstata chvály'
date:  21/08/2022
---

> <p></p>
> 4Radujte se v Pánu vždycky, znovu říkám, radujte se! 5Vaše mírnost ať je známa všem lidem. Pán je blízko. 6Netrapte se žádnou starostí, ale v každé modlitbě a prosbě děkujte a předkládejte své žádosti Bohu. 7A pokoj Boží, převyšující každé pomyšlení, bude střežit vaše srdce i mysl v Kristu Ježíši. (Fp 4,4–7)

**Osobní studium**

Velkého ruského spisovatele Fjodora Michajloviče Dostojevského odsoudili k smrti, ale až těsně před popravou jeho rozsudek změnili. Mnoho let pak strávil ve vězení. Ve vzpomínkách napsal: „Věřte až do konce. Věřte, i kdyby už všichni ostatní věřit přestali a zůstali byste úplně sami, kdo ještě věří. I tehdy přineste svůj obětní dar a ve své osamocenosti chvalte Boha.“

Ukázali jsme si už, že apoštol Pavel prožíval trpká protivenství a pronásledování. Nakonec skončil v římském vězení. Nebyl však sklíčený. Naopak, právě tehdy horlivě psal, aby povzbudil věřící ve Filipech.

`Uvažuj o úvodním textu (Fp 4,4–7). Co vedlo Pavla k napsání těchto slov? Kde nacházel motivaci? Jak můžeme podle jeho slov získat „Boží pokoj“?`

Když se nám všechno daří, je snadné prožívat radost. Pavel nás však vyzývá, abychom se radovali vždy. Může se nám to zdát zvláštní, někdy možná až nepatřičné. Pokud však budeme tuto Pavlovu radu brát doslova, vyplynou nám z ní dvě skutečnosti.

(1) Máme-li se vždy radovat, znamená to, že se máme radovat i tehdy, když nám k tomu okolnosti nedávají žádný důvod. (2) Máme-li se vždy radovat, znamená to, že se potřebujeme naučit radovat i přesto, že naše pocity mají k radosti hodně daleko.

Co tedy Pavel myslí? Apoštol nás vyzývá chválit Boha i tehdy, když se nám to zdá nepřirozené, někdy dokonce nevhodné, ba přímo nepřístojné. Ukážeme si, že právě pro takovou dobu zaznívá výzva chválit Boha. Chvála je totiž čin víry. Naše víra má vycházet z pravdy o Bohu, nikoli z okolností, které nám přicházejí do života. S chválou je to podobně. Boha nechválíme proto, že zrovna máme nějaký příjemný pocit, ale proto, že známe jeho lásku a jeho zaslíbení. Je pozoruhodné, že právě taková víra formuje naše myšlenky, pocity a okolnosti.

**Aplikace**

`Jakou pravdu o Bohu Pavel vyjadřuje v dnešním textu? Co mu dávalo sílu radovat se i ve vězení? Udělej si krátký seznam toho, co považuješ za „pravdu o Bohu“. Potom vyjádři svou chválu Bohu za ty pravdy, které se tě nyní nejvíce dotýkají. Jakou máš zkušenost s tím, že chvála Boha a radost v Bohu mění náš pohled na naše životní okolnosti?`

---

#### Dodatečné otázky k diskuzi

`Apoštol Pavel napsal slova úvodního textu ve vězení. Jak to, že dokáže povzbuzovat i z takového prostředí?`

`Pavel dává do spojitosti radost a pokoj. Co nám radí, abychom dělali, pokud chceme naše nitro znovu naplnit pokojem?`

`Co děláš, když tě začnou trápit „starosti“? Jak se jim bráníš?`

`Umíš své problémy předávat Bohu? Jak to děláš?`

`Proč máme ve chvíli ztrát a tragédii svou pozornost zaměřit raději na Boha, než na to, co nás právě trápí?`

`V čem tkví tajemství Pavlovy schopnosti se „vždy radovat v Pánu“?`

`Představ si, že jsi právě ztratil někoho blízkého. Jak ti v takové chvíli může tvá víra v Ježíše vrátit radost do tvého nitra?`