---
title:  'Chvála jako vítězná zbraň'
date:  25/08/2022
---

> <p></p>
> 18Nato Jóšafat padl na kolena tváří k zemi a všichni Judejci i obyvatelé Jeruzaléma padli před Hospodinem a klaněli se mu. 19Potom povstali lévijci z Kehatovců a Kórachovců, aby chválili Hospodina, Boha Izraele, hlasem velice mocným. 20Za časného jitra vytáhli na tekójskou poušť. Když vycházeli, Jóšafat se postavil a řekl: „Slyšte mě, Judejci i obyvatelé Jeruzaléma! Věřte v Hospodina, svého Boha, a budete nepohnutelní; věřte jeho prorokům a bude vás provázet zdar.“ 21Po poradě s lidem rozestavil před Hospodinem zpěváky, aby chválili jeho velebnou svatost. Šli před ozbrojenci a provolávali: „Chválu vzdejte Hospodinu, jeho milosrdenství je věčné.“ 22V ten čas, kdy se dali do jásotu a chval, vyslal Hospodin zálohy proti Amónovcům a Moábcům i proti hoře Seíru, proti těm, kteří přitáhli na Judejce, a byli poraženi. (2Pa 20,18–22)

**Osobní studium**

Přečti si text 2Pa 20,1–30. Jóšafat pochopil, že chvála je mocná zbraň. Když dostal zprávu, že se blíží velké vojsko, nevydal rozkaz shromáždit muže do boje, ale on „se dotázal s bázní Hospodina“ (2Pa 20,3). Když se obyvatelé Judska shromáždili v Jeruzalémě a postili se, Jóšafat velmi jasně vyjádřil jejich situaci: „Nemáme sílu proti tomuto velikému množství, které táhne proti nám. Nevíme, co máme dělat, proto vzhlížíme k tobě“ (2Pa 20,12).

`Jak reaguješ, když vidíš, že se na tebe řítí pohroma? Co se na základě veršů 2Pa 20,3–12 můžeš naučit od Jóšafata o správném postoji v takové situaci?`

Když Hospodinův Duch sestoupil na Jach­zíela, směle prohlásil: „Vy přitom bojovat nemusíte. Postavte se, Judejci a obyvatelé Jeruzaléma, stůjte a uvidíte, jak vás Hospodin zachrání. Nebojte se a neděste se a zítra proti nim vytáhněte! Hospodin bude s vámi“ (2Pa 20,17). Potom se poklonili před Hospodinem a „chválili Hospodina, Boha Izraele, hlasem velice mocným“ (2Pa 20,19). I když Bůh za ně bojoval, museli se i oni postavit proti nepříteli.

Nebyl to však obyčejný boj. Jóšafat ustanovil sbor, který zpíval Hospodinu chvály, zatímco vojáci kráčeli do boje. „V ten čas, kdy se dali do jásotu a chval, vyslal Hospodin zálohy proti Amónovcům a Moábcům i proti hoře Seíru, proti těm, kteří přitáhli na Judejce, a byli poraženi“ (2Pa 20,22). Dozvídáme se, že Bůh zasáhl právě ve chvíli, kdy projevili svou víru v jeho slib a začali chválit „jeho velebnou svatost“ (2Pa 20,21).

**Aplikace**

`Znovu uvažuj o textu 2Pa 20,1–30. Které duchovní principy z tohoto příběhu můžeme použít i v našem životě s Bohem – zejména v době zkoušek a problémů?`

---

#### Dodatečné otázky k diskuzi

`V jaké situaci se ocitli Judský král Jošafat a celý jeho národ? Co jim hrozilo?`

`Jak na tuto hrozbu reaguje král?`

`Co mu Hospodin odpověděl?`

`Proč měli jít zpěváci před ozbrojenci? Myslíš, že měli strach? Proč?`

`Co se stalo, když se všichni dali do jásotu a chval?`

`Jaké „zálohy“ to Hospodin poslal proti judským nepřátelům?`

`Má Bůh podobné zálohy k dispozici i dnes? Máš s tím nějakou zkušenost?`