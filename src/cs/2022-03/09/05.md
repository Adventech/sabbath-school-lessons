---
title:  'Chvála jako svědectví'
date:  24/08/2022
---

> <p></p>
> 24On je podle toho rozkazu zavřel do nejbezpečnější cely a pro jistotu jim dal nohy do klády. 25Kolem půlnoci se Pavel a Silas modlili a zpěvem oslavovali Boha; ostatní vězňové je poslouchali. 26Tu náhle nastalo veliké zemětřesení a celé vězení se otřáslo až do základů. Rázem se otevřely všechny dveře a všem vězňům spadla pouta. 27Když se žalářník probudil a uviděl, že jsou všechny dveře vězení otevřené, vytasil meč a chtěl se zabít, protože myslel, že mu vězňové uprchli. 28Ale Pavel hlasitě vykřikl: „Nedělej to! Jsme tu všichni!“ 29Tu žalářník rozkázal, aby mu přinesli světlo, vběhl dovnitř a pln strachu padl před Pavlem a Silasem na kolena. 30Pak je vyvedl ven a řekl: „Bohové a páni, co mám dělat, abych byl zachráněn?“ 31Oni mu řekli: „Věř v Pána Ježíše, a budeš spasen ty i všichni, kdo jsou v tvém domě.“ (Sk 16,24–31)

**Osobní studium**

Z úvodních veršů se dozvídáme, jak úžasný vliv měla chvála na ty, kdo poslouchali. Z Pavla a Silase strhali šaty, zbičovali je a uvrhli do vězení. Nikdo je neošetřil, nikdo se nepostaral o jejich rány. Ve velkých bolestech a s nohama v kládě je strčili do tmavé cely. Pavel a Silas začali zpívat a modlit se, zatímco ostatní vězni seděli a poslouchali.

Když po zemětřesení dozorce zjistil, že Pavel, Silas ani nikdo z ostatních vězňů neutekl, „pln strachu padl před Pavlem a Silasem na kolena. Pak je vyvedl ven a řekl: ‚Bohové a páni, co mám dělat, abych byl zachráněn?‘“ (Sk 16,29.30).

`Proč si žalářník právě po této události uvědomil, že i on potřebuje získat spasení? Jakou roli v tom sehrály Pavlovy a Silasovy modlitby? Jak Pavel a Silas ovlivnili ostatní vězně? Jakou roli sehráli v záchraně žalářníkovy rodiny?`

Je nesmírně obohacující vědět, že naše chvály mohou změnit osud lidí kolem nás. Kdyby Pavel a Silas seděli ve vězení, stěžovali si a naříkali (a že k tomu měli milion důvodů, je nepochybné), zřejmě by nikdo z jejich okolí nebyl v tu noc zachráněn pro věčnost.

Nevíme, co se později stalo se žalářníkem a jeho rodinou. Zkusme si je však představit při čtení slov, která Pavel napsal do Filip z římského vězení: „Neboť vám je z milosti dáno netoliko v Krista věřit, ale pro něho i trpět; vedete týž zápas, jaký jste u mne viděli a o jakém nyní slyšíte“ (Fp 1,29.30). Pokud si Pavlova slova přečetli a vzpomněli na to, jak jim jeho utrpení přineslo radost, v jejich srdci určitě musel zaznít chvalozpěv a nová výzva zůstat Bohu v každé chvíli věrní.

**Aplikace**

`Koho bys mohl povzbudit nebo ovlivnit chválou, která vyjde z tvého srdce? Rozhodni se více chválit Pána Boha. Určitě to bude mít pozitivní vliv nejen na tebe, ale i na lidi ve tvém okolí. A to za to stojí, je to tak?`

---

#### Dodatečné otázky k diskuzi

`Apoštol Pavel a Silas byli ve Filipech zatčeni, zbičováni a uvězněni. Jak na tu situaci reagují?`

`Co si museli myslet ostatní vězni, když slyšeli, jak dva zkrvavení vězni hlasitě chválí svého Pána?`

`Jak zareagoval Ježíš na jejich chvály a modlitby?`

`Proč chtěl žalářník (velitel věznice) spáchat sebevraždu?`

`Co tohoto žalářníka dovedlo k tomu, že začal toužit po spasení?`

`Jakou podmínku dali Pavel a Sílas žalářníkovi? Co potřeboval ke svému spasení?`

`Co děláš, když trpíš? Umíš i v utrpení zpívat? Proč?`