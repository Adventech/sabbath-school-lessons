---
title:  'Chvála boří hradby'
date:  22/08/2022
---

> <p></p>
> 1Jericho se před Izraelci důkladně uzavřelo; nikdo nevycházel ani nevcházel. 2Ale Hospodin řekl Jozuovi: „Hleď, vydal jsem ti do rukou Jericho i jeho krále s udatnými bohatýry. 3Vy všichni bojovníci obejdete město vždy jednou kolem. To budeš dělat po šest dní. 4Sedm kněží ponese před schránou sedm polnic z beraních rohů. Sedmého dne obejdete město sedmkrát a kněží zatroubí na polnice. 5Až zazní táhlý tón z beraního rohu, jakmile uslyšíte zvuk polnice, vyrazí všechen lid mohutný válečný pokřik. Hradby města se zhroutí a lid vstoupí do města, každý tam, kde právě bude.“ (Joz 6,1–5)

**Osobní studium**

Možná znáte kreslený vtip o člověku, který natíral podlahu v místnosti tak nemoudře, že se ocitl v koutě a ven se mohl dostat jedině tak, že půjde po čerstvém nátěru. Nezbývá mu tedy nic jiného, jen si sednout a trpělivě počkat, dokud barva neuschne.

Někdy jako by se i naše víra dostala do bezvýchodné situace, kdy ani netušíme, kam by měl směřovat náš další krok. V takové chvíli máme dvě možnosti: odmítneme Boha, víru a vše, čemu jsme uvěřili, nebo nás naše důvěra Kristu dovede k víře v to, co se zdá nemožné.

Také Izraelci se ocitli ve zdánlivě bezvýchodné situaci. Po čtyřicetiletém putování pouští Bůh přivedl svůj lid na hranici zaslíbené země. Nebyla to však prázdná, mírumilovná země, která by je vítala s otevřenou náručí. Izraelci stáli před jedním z nejlépe opevněných měst v celé oblasti. Potom dostali pokyn: šest dní obcházet Jericho – mlčky, beze slova. Sedmý den jim Bůh přikázal, aby spustili bojový pokřik a hlasitě troubili – a to, že poslechli, jim přineslo vítězství.

`Přečti si text Joz 5,13–6,20. Jak rozumíš tomuto příběhu? Čemu se Bůh podle tebe snažil naučit izraelský národ?`

Hlasitý bojový pokřik nezpůsobil vibrace, kvůli kterým by se zřítily hradby. Když Bůh přikázal Izraelcům „křičet“, byl to křik, o kterém píše David v Žalmu 66: „Hlahol Bohu, celá země! Pějte žalmy k slávě jeho jména, jeho chválu šiřte chvalozpěvem“ (Ž 66,1.2). Tento křik byl oslavou a chválou. Po šesti dnech obcházení a pozorování pevných zdí Jericha museli dospět k názoru, že oni sami nemají šanci je rozbořit.

`Jak ti tato myšlenka pomáhá pochopit význam verše Žd 11,30?`

**Aplikace**

`Když chce Bůh udělat v našem životě změnu, může se stát, že se ocitneme před hradbami Jericha. Možná se potřebujeme naučit, že vítězství nedosáhneme ve vlastní síle a pomocí promyšlených plánů a strategií. Všechno, co potřebujeme, má původ mimo nás. A tak bez ohledu na to, co stojí před námi a jak nepřekonatelné se nám to může zdát, chvalme Boha – zdroj všeho, co potřebujeme. To je živá víra.`

---

#### Dodatečné otázky k diskuzi

`Představ si, že jsi jedním z těch, co mají „obcházet“ Jericho. Co by sis myslel, kdyby ti Jozue tlumočil Boží vzkaz?`

`Proč měli Izraelci šest dnů mlčet? O čem mohli přemýšlet?`

`Co prožívali lidé v Jerichu? Jak se vyvíjely jejich pocity v průběhu těch sedmi dnů?`

`Jak si představuješ ten „válečný pokřik“?`

`Jak význam má stejný termín v Davidově 66. žalmu?`

`Co si myslíš o výkladu, že hradby Jericha narušily vibrace z troubení „polnic“ a hluku bojového pokřiku Izraelců?`

`Co nás chce Bůh tímto příběhem naučit v boji s neřešitelnými problémy?`