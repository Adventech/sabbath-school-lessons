---
title:  Misijní příběh
date:   19/08/2022
---

#### Část 8: Sňatek s Kristem

_Andrew McChesney_

Týden poté, co otec odevzdal své srdce Ježíši, začal vyklízet chrám v brazilském Manausu. Posbíral obrazy a kamenné oltáře, na kterých obětoval zvířata a u kterých se klaněl zlým duchům. Na žádost duchů otec odeslal chrámové vybavení dvěma ženám do jiného města.

Úkol dokončil v pátek. Když nastoupil do svého auta, zlí duchové zavrčeli, že ho jdou zabít. Náhle do auta vstoupil temný stín ve tvaru člověka, který se skládal ze tří duchů. Duchové ukázali otci vzdálené světlo. Zpoza světla se vynořil kříž plný bláta. Duchové se ušklíbli, že to je otcův konec. "Mohu jako mrtvý člověk pronést poslední řeč?", zeptal se otec. Aniž by čekal na odpověď, řekl: "Ježíši, prosím, sedni si vedle mě do auta a odvez mě domů." Náhle temný stín zmizel. To bylo poprvé, co otec vzýval Ježíše, a cítil se chráněný.

Příštího rána se otec poprvé zúčastnil sobotní bohoslužby. Probíhala Památka večeře Páně a on cítil nadpřirozenou energii podobnou té, kterou zažil při křtu Juniora. Když mu někdo umýval nohy, otcovy hříchy mu procházely před očima. Tekly mu slzy, když prosil Boha o odpuštění. Měl pocit, jako by ho Duch svatý obmyl.

Krátce nato požádal otec matku o ruku a oficiálně se vzali. Matka byla obzvlášť šťastná. Nyní se mohla nechat pokřtít.

Den před jejím křtem šli otec a Junior do sboru Alfa společenství Církve adventistů sedmého dne, aby si poslechli, jak matka nacvičuje s pěveckým sborem. Žebřík, který se používal k výzdobě sboru, se náhle převrátil a muž, který na něm stál, vrazil do otce a srazil ho na zem.

Otec všechny ujišťoval, že je v pořádku, ale o chvíli později začal křičet. Posedli ho dva zlí duchové.

Junior se rozběhl k otci. Ležel na zemi a jeho tělo se třáslo. Jeden z duchů vrčel skrze jeho ústa, že chtěl otce tím žebříkem zabít.

Junior slyšel o velkém sporu mezi Kristem a Satanem, ale nikdy nebyl jeho svědkem ve skutečném životě. Modlil se. A pěvecký sbor spontánně zpíval: "Ježíši Kriste, ty jsi Ženich, Rozsévač, můj Otec a můj Pastýř, velmi vzácná Perla. Kriste, ty jsi všechno."

Matka uchopila otcovy zkroucené ruce a snažila se je narovnat. Byly strašně studené. Duch na ni chrlil nenávist.

Pak Otec promluvil slabým a vzdáleným hlasem. "Bolí to," řekl.

Asi po hodině modliteb a zpěvu se otec vrátil do normálního stavu.

Ačkoli otce vše bolelo, přidal se v sobotní ráno k Juniorovi při matčině křtu ve sboru. Matka se s radostí ponořila do vody.

_Vaše dary třinácté soboty pomůžou otevřít osm sborů v jihoamerické divizi, včetně čtyř v Brazílii, kde otec (Eduardo Ferreira dos Santos) a jeho rodina žijí._
