---
title:  'Zůstat věrný, i když Boha nevidím'
date:  18/08/2022
---

> <p></p>
> 27Proč říkáš, Jákobe, proč, Izraeli, mluvíš takto: „Má cesta je Hospodinu skryta, můj Bůh přehlíží mé právo?“ 28Cožpak nevíš? Cožpak jsi neslyšel? Hospodin, Bůh věčný, stvořitel končin země, není zemdlený, není znavený, jeho rozumnost vystihnout nelze. 29On dává zemdlenému sílu a dostatek odvahy bezmocnému. 30Mladíci jsou zemdlení a unavení, jinoši se potácejí, klopýtají. 31Ale ti, kdo skládají naději v Hospodina, nabývají nové síly; vznášejí se jak orlové, běží bez únavy, jdou bez umdlení. (Iz 40,27–31)

**Osobní studium**

Je nepříjemné žít s pocitem, že naše trápení a starosti nikoho nezajímají. Ale myslet si, že o tom neví ani Bůh nebo že mu na tom nezáleží, je mnohem bolestivější.

Judejcům v babylónském vyhnanství se zdálo, že se o ně Bůh přestal zajímat. Do vyhnanství se dostali pro své hříchy a měli pocit, že je Bůh definitivně opustil. Izajáš jim však přináší slova útěchy (Iz 40). Je to velmi povzbuzující text, ve kterém prorok mluví o Bohu něžným a láskyplným způsobem: „Jak pastýř pase své stádo, beránky svou paží shromažďuje, v náručí je nosí, březí ovečky šetrně vede“ (Iz 40,11). Když však jejich utrpení trvalo příliš dlouho, naříkali: Kde jsi, Pane? Nemáme žádný důkaz, že vůbec jsi nebo že se o nás staráš!

`Uvažuj o úvodním textu (Iz 40,27–31). Jakým způsobem Izajáš popisuje Boha? Jak jeho slova odpovídají na obavy Judy a Izraele zaznamenané ve verši 27?`

V knize Ester se setkáváme s další skupinou lidí, kteří měli pocit, že Bůh na ně zapomněl nebo se o ně nezajímá. V této knize nenacházíme dokonce ani jednu přímou zmínku o Bohu. Přesto se v příběhu před námi odvíjí drama o tom, jak Bůh zasahuje a zachraňuje svůj lid před nezměnitelným a zničujícím královským zákonem. Tento příběh není jen popisem historických událostí, ale je symbolem budoucnosti, kdy bude Boží lid opět pronásledován a půjde mu o život (Zj 13,15).

V nesnázích a problémech můžeme být ve velkém pokušení dospět k názoru, že Bůh svůj lid určitě opustil. Nemusíme však mít strach. Stejný Bůh, který během dějin zachraňoval své vyvolené (jako například v příběhu Ester), zachrání svůj lid i v době poslední krize.

**Aplikace**

`Četli jsme, jak Izajáš představil Hospodina vyhnancům. Jak bys ty představil Boha lidem, kteří mají pocit, že Bůh z jejich života zmizel a opustil je? Jak bys je učil dívat se očima víry, aby nebyli závislí na tom, jak vnímají svět svýma lidskýma očima?`