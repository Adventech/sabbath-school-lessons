---
title:  'Vidět Neviditelného'
date:  13/08/2022
---

### Texty na tento týden
Ř 8,28–39; J 14,1–14; Ef 1,18–23; Iz 40,27–31

> <p>Základní verš</p>
> „Věřil, a proto vyšel z Egypta a nedal se zastrašit královým hněvem; zůstal pevný, jako by Neviditelného viděl.“ (Žd 11,27)

Definice víry v listu Židům nemusí být po prvním přečtení jasná. „Věřit Bohu znamená spolehnout se na to, v co doufáme, a být si jist tím, co nevidíme“ (Žd 11,1). Jak si můžeme být jisti tím, co nevidíme? Ale právě to vysvětluje základní verš: „zůstal pevný, jako by Neviditelného viděl“.

Ještě větší výzvou může být pochopení, že jsme vyzváni vidět „Neviditelného“ nejen tehdy, když se nám daří, ale zejména tehdy, když se nám všechno hroutí. Tehdy však potřebujeme víru, která je založena na pravdě o Bohu a jeho království. Na pravdě o dobrotě našeho nebeského Otce, moci Ježíšova jména, moci vzkříšení a pravdě o Božím milosrdenství – to vše jsou základní pilíře, které nám pomohou zůstat silnými, když přijdou zkoušky a pokušení všechno zpochybnit.

**Osnova lekce**

V této lekci si znovu připomeneme, že není vždy snadné důvěřovat Bohu, kterého nevidíme. Přesto nás i v těžkých chvílích může posílit vědomí toho, jaký je náš Bůh. Všimneme si proto pěti biblických pasáží, které nám připomenou pět povzbudivých pravd o Bohu.

• 	Ř 8,31–35: Boží dobrota a štědrost (neděle)

• 	J 14,11–14: Možnost prosit Otce „v Ježíšově jménu“ (pondělí)

• 	Ef 1,15–23: Vzkříšení Krista a naděje pro nás (úterý)

• 	1Pt 5,7: Možnost odevzdat naše trápení Bohu (středa)

• 	Iz 40,27–31: Boží přítomnost, i když ji nevnímáme (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`