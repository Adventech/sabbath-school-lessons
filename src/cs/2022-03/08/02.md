---
title:  'Štědrost našeho nebeského Otce'
date:  14/08/2022
---

> <p></p>
> 31Co k tomu dodat? Je-li Bůh s námi, kdo proti nám? 32On neušetřil svého vlastního Syna, ale za nás za všecky jej vydal; jak by nám spolu s ním nedaroval všecko? 33Kdo vznese žalobu proti vyvoleným Božím? Vždyť Bůh ospravedlňuje! 34Kdo je odsoudí? Vždyť Kristus Ježíš, který zemřel a který byl vzkříšen, je na pravici Boží a přimlouvá se za nás! 35Kdo nás odloučí od lásky Kristovy? Snad soužení nebo úzkost, pronásledování nebo hlad, bída, nebezpečí nebo meč? (Ř 8,31–35)

**Osobní studium**

`Každého už zřejmě někdy napadla myšlenka: Kdyby byl Bůh dobrý, určitě by pro mě udělal to nebo ono! Někdy také přemýšlíme, jestli nás Bůh má skutečně rád. Vždyť kdyby nás opravdu měl rád, náš život by musel vypadat jinak. Nebo to tak není?`

Existují dva důvody, které nás nejčastěji vedou k pochybnostem o Boží dobrotě. (1) Hoříme touhou po něčem, o čem jsme přesvědčeni, že je to pro nás dobré. Představa, že Bůh by chtěl něco úplně jiného, nám připadá absurdní. (2) Naše zkušenost je v rozporu s tím, čemu věříme. Pokud něco dobře vypadá, pokud se při něčem cítíme příjemně, pokud něco výborně chutná nebo působí dobrým dojmem, pak to přece musí být dobré. A když nemůžeme dosáhnout naplnění našich tužeb, zlobíme se na Boha.

Právě tehdy, když jsme v pokušení pochybovat o Bohu a jeho lásce, vstupuje do děje naše víra.

`Uvažuj o textu Ř 8,28–39. Apoštol Pavel mluví o Boží dobrotě k nám. Co může podle těchto veršů ochránit naši mysl před pochybnostmi o Boží dobrotě?`

`Ve verši 32 je obsažena důležitá pravda, jejíž přijetí nás může chránit před pochybnostmi vyvolanými těžkostmi, ve kterých jsme se ocitli. „On neušetřil svého vlastního Syna, ale za nás za všecky jej vydal; jak by nám spolu s ním nedaroval všecko?“ (Ř 8,32). Jak nás vůbec může napadnout myšlenka, že Bůh, který poslal Ježíše, aby za nás zemřel, se změnil a stal zlým a lakomým?`

Pravdu o Boží štědrosti vůči nám dokazuje smrt Ježíše Krista. Právě to musí mít silnější vliv na naši mysl než všechny pochybnosti, které se v nás rodí v době zkoušek.

**Aplikace**

`Kdy má pravda o Boží dobrotě na tebe silnější vliv než tvé pochybnosti? Proč tomu tak je? Zkus strávit nějaký čas přemýšlením o tom, že Bůh dovolil, aby Ježíš zemřel místo tebe. Obdivuhodná Boží štědrost se různými způsoby projevuje i dnes v životě každého z nás. Jaký význam to má pro tvou víru?`

---

#### Dodatečné otázky k diskuzi

`Věříš, že je Bůh s tebou? Z čeho tvá víra vychází?`

`Jak Ježíšova oběť na kříži dokazuje, že tě Bůh miluje?`

`Proč je pro naši víru nutné mít jistotu, že jsme milováni samotným Bohem?`

`Myslíš, že Boží ochota nechat zemřít svého Syna mohla být motivována něčím jiným, než láskou k nám?`

`Kdy a proč jsi naposledy pochyboval o tom, že tě Bůh miluje?`

`Co ti pomáhá překonat pochybnosti, když zažíváš něco nepříjemného nebo něco, co jde zdánlivě proti tomu, čemu věříš?`

`V jakých oblastech jsi v posledních dnech pocítil Boží štědrost?`