---
title:  'Všechny starosti předej Bohu'
date:  17/08/2022
---

> <p></p>
> Všechnu „svou starost vložte na něj“, neboť mu na vás záleží. (1Pt 5,7)

> <p></p>
> Na Hospodina slož svoji starost, postará se o tebe a nedopustí, aby se kdy spravedlivý zhroutil. (Ž 55,23)

> <p></p>
> 33Hledejte především jeho království a spravedlnost, a všechno ostatní vám bude přidáno. 34Nedělejte si tedy starost o zítřek; zítřek bude mít své starosti. Každý den má dost vlastního trápení. (Mt 6,33.34)

**Osobní studium**

Jemně ironický výrok říká: Proč se modlit, když se můžeš trápit? Tato věta nás usvědčuje, že si velmi často děláme starosti namísto toho, abychom přišli k Bohu a předložili mu všechno, co nás trápí.

`Někdo jednou řekl, že když se nám život stále více zamotává, máme jít k Bohu a dovolit mu, aby rozvázal všechny uzly. Bůh nám touží pomoci a vrátit do našeho života klid a naději. My se však často snažíme zvládnout své problémy sami – a nezřídka přitom padneme vysílením. Proč nejdeme k Bohu dříve?`

Uvažuj o úvodních textech (1Pt 5,7 a Ž 55,23). Co je pro tebe hlavním poselstvím těchto veršů? (Viz také Mt 6,25–34.)

Je to velmi jednoduchá myšlenka, která v sobě neskrývá žádné tajemství. „Vložit na něj“ znamená přesně to, co tento výraz říká – předat, odhodit, „svěřit jemu“ (B21), dát pryč…, aby nás to, co vyvolává bolest a trápení, neničilo a neovládalo. Svá břemena však nemáme odhodit jen tak někde. Trápení a starosti se neztratí někde v prázdnotě. Dáváme je našemu nebeskému Otci, který slibuje, že se o ně postará. To je přesně to, co říká Ježíš v Mt 6,25–33.

Úzkost prožíváme z různých důvodů: stres v práci, nečekaná a neférová kritika, zdravotní nebo finanční problémy, pocit, že jsme nechtění nebo nemilovaní. Úzkost někdy způsobuje i pocit, že v Božích očích nejsme dostatečně dobří nebo že jsme udělali něco, co nám Bůh nemůže odpustit.

Ať už jsou příčiny našeho trápení a úzkosti jakékoli, často si své problémy necháváme pro sebe. Máme totiž pocit, že si s nimi poradíme nejlépe sami. Apoštol Petr nás však vyzývá a povzbuzuje, abychom si to znovu promysleli. Nemusíme se trápit, protože Bůh se o nás stará. Jsme však v jeho rukou i tehdy, když stojíme před rozvodem nebo se cítíme naprosto zbyteční? Bible říká, že Bůh má moc změnit jakoukoli situaci.

**Aplikace**

`Udělej si seznam oblastí, ve kterých právě teď nejvíc potřebuješ moc vzkříšeného Krista. Potom se modli, aby v nich Kristova moc působila. Co můžeš ty sám dělat ve svém životě lépe? Která rozhodnutí umožní, že Boží moc bude moci působit ve tvém životě naplno?`