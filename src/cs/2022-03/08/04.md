---
title:  'Moc vzkříšení'
date:  16/08/2022
---

> <p></p>
> 15Proto i já, když jsem uslyšel o vaší víře v Pána Ježíše a lásce ke všem bratřím, 16nepřestávám za vás děkovat a stále na vás pamatuji ve svých modlitbách. 17Prosím, aby vám Bůh našeho Pána Ježíše Krista, Otec slávy, dal ducha moudrosti a zjevení, abyste ho poznali 18a osvíceným vnitřním zrakem viděli, k jaké naději vás povolal, jak bohaté a slavné je vaše dědictví v jeho svatém lidu 19a jak nesmírně veliký je ve své moci k nám, kteří věříme. 20Sílu svého mocného působení prokázal přece na Kristu: Vzkřísil ho z mrtvých a posadil po své pravici v nebesích, 21vysoko nad všechny vlády, mocnosti, síly i panstva, nad všechna jména, která jsou vzývána, jak v tomto věku, tak i v budoucím. 22„Všechno podrobil pod jeho nohy“ a ustanovil jej svrchovanou hlavou církve, 23která je jeho tělem, plností toho, jenž přivádí k naplnění všechno, co jest. (Ef 1,15–23)

**Osobní studium**

Vzkříšení je odpovědí na lidskou bezmocnost. Když přemýšlíme o Ježíšově životě, jeho smrti a vzkříšení, často myslíme na to, že díky jeho smrti jsme se stali před Bohem spravedlivými. A je to samozřejmě pravda.

Vzkříšení však dodává našemu spasení další význam. Za prvé, vzkříšení Ježíše Krista nám ukazuje, že jednoho dne budeme vzkříšeni i my. Za druhé, díky vzkříšení Ježíš nyní sedí po pravici Otce a má moc a autoritu. Moc, která se projevila vzkříšením Krista, je stejná moc, kterou Bůh dává i nám dnes.

`V úvodním textu (Ef 1,15–23) apoštol Pavel mluví o Boží moci, kterou Bůh prokázal vzkříšením Krista. Co se zde o Boží moci vzkřísit dozvídáme? Jakou naději nacházíš v těchto verších pro sebe? Které zaslíbení uvedené v těchto verších je pro tebe nejdůležitější?`

Apoštol se modlí, aby Efezané pochopili skutečnosti, kterým lze správně porozumět jen s Boží pomocí: (1) naději, že se člověk může změnit a žít věčně, vždyť k tomu nás Ježíš povolal; (2) Boží moc, kterou chce Otec použít v náš prospěch. Pavel popisuje, jakou úžasnou mocí nás chce Bůh obdařit. Je to tatáž moc, která vzkřísila Ježíše k životu a vrátila ho na místo po Otcově pravici.

To ale není všechno. Po vzkříšení Ježíš přijal moc vládnout a dát svým následovníkům vše, co potřebují – po celou věčnost.

**Aplikace**

`Udělej si seznam oblastí, ve kterých právě teď nejvíc potřebuješ moc vzkříšeného Krista. Potom se modli, aby v nich Kristova moc působila. Co můžeš ty sám dělat ve svém životě lépe? Která rozhodnutí umožní, že Boží moc bude moci působit ve tvém životě naplno?`