---
title:  'V Ježíšově jménu'
date:  15/08/2022
---

> <p></p>
> 11Věřte mi, že já jsem v Otci a Otec ve mně; ne-li, věřte aspoň pro ty skutky! 12Amen, amen, pravím vám: Kdo věří ve mne, i on bude činit skutky, které já činím, a ještě větší, neboť já jdu k Otci. 13A začkoli budete prosit ve jménu mém, učiním to, aby byl Otec oslaven v Synu. 14Budete-li mne o něco prosit ve jménu mém, já to učiním. (J 14,11–14)

**Osobní studium**

Ježíš neměl zůstat s učedníky na zemi navždy. Ten, kdo byl učedníkům oporou a povzbuzoval je, měl odejít do nebe. Učedníci se cítili bezmocní a zmatení, Ježíš jim však dal pozoruhodné zaslíbení.

Uvažuj o textu J 14,1–14. Podle veršů 13 a 14 Ježíš slíbil, že pro nás udělá „vše“, o co budeme prosit v jeho jménu. Právě proto téměř vždy na konci našich modliteb dodáváme: „Ve jménu Pána Ježíše Krista. Amen.“

`Co tím obvykle myslíš, když se modlíš tato slova? A co měl na mysli Ježíš, když nás vyzval, abychom se tak modlili? Proč to vlastně Ježíš říkal?`

Když se modlíme „ve jménu Ježíše Krista“, můžeme si být jisti, že celá nebesa jednají v náš prospěch. Nemusíme vidět anděly, kteří jsou okolo nás, ale Bůh je posílá v Ježíšově jménu, aby splnili naše prosby.

Možná někdy, po upřímné modlitbě „v Ježíšově jménu“, otevřeme oči a čekáme, že se všechno kolem nás změní. Většinou se však nic mimořádného neděje.

Boží moc se totiž může projevit dramatickým způsobem, jako když Ježíš utišil bouři. Ale může přijít i docela potichu, nepozorovaně, jako když Bůh pomáhal Ježíši v Getsemane. Možná se neděje nic dramatického, ale to neznamená, že Bůh nic nedělá.

**Aplikace**

`Ještě jednou si přečti text J 14,1–14. Při čtení si představ, že to Ježíš říká přímo tobě. V čem jsou pro tebe Ježíšova zaslíbení zdrojem naděje a povzbuzení? Polož si otázku: Co je v mém životě překážkou, aby se tato zaslíbení naplnila? Co potřebuji změnit?`

---

#### Dodatečné otázky k diskuzi

`Věříš v moc modlitby? Jak se tato moc projevuje ve tvém životě?`

`Už jsi někdy zažil zázrak, když ses modlil? V čem spočíval?`

`Co děláš, když se modlíš, ale nic se nemění?`

`Jak se dá „modlit se v Ježíšově jménu“?`

`Už se ti někdy stalo, že jsi chtěl Boha o něco prosit, ale pak ses na to podíval „jeho očima“ a změnil jsi názor? Jak jsi reagoval?`

`Proč Bůh na naše modlitby nereaguje vždy tak, jak bychom si přáli?`