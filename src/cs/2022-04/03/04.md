---
title:  '„Duch se vrátí k Bohu“'
date:  11/10/2022
---

> <p></p>
> I vytvořil Hospodin Bůh člověka, prach ze země, a vdechl mu v chřípí dech života. Tak se stal člověk živým tvorem. (Gn 2,7)

> <p></p>
> 1Pamatuj na svého Stvořitele ve dnech svého jinošství, než nastanou zlé dny a než se dostaví léta, o kterých řekneš: „Nemám v nich zalíbení“, 2než se zatmí slunce a světlo, měsíc, hvězdy, a vrátí se po dešti mraky. 3V ten den se začnou třást strážcové domu a mužové zdatní se zkřiví a mlečky nechají práce a bude jich málo, a ty, kdo hledí z oken, obestře temnota, 4a zavrou se dveře do ulice a ztiší se hlas mlýnku a vstávat se bude za šveholu ptactva a všechny zpěvy budou znít přidušeně. 5A člověk se bude bát výšek a úrazů na cestě; a rozkvete mandloň a těžce se povleče kobylka a kapara ztratí účinnost. Člověk se vydá do svého věčného domu a ulicí budou obcházet ti, kdo naříkají nad mrtvými. 6Pamatuj na svého Stvořitele, než se přetrhne stříbrný provaz a rozbije se mísa zlatá a džbán se roztříští nad zřídlem a kolo u studny se zláme. 7A prach se vrátí do země, kde byl, a duch se vrátí k Bohu, který jej dal. (Kaz 12,1–7)

**Osobní studium**

Porovnej úvodní texty Gn 2,7 a Kaz 12,1–7. V čem jsou v souladu, v čem naopak kontrastují? Jak nám mohou pomoci lépe pochopit stav člověka po smrti? Pro srovnání si prostuduj i text Gn 7,22.

Ukázali jsme si již biblické texty o tom, že lidská bytost je duše (Gn 2,7). A duše přestává existovat, když tělo zemře (Ez 18,4.20).

Jak je to však se zmíněným „dechem života – duchem“? Co se s ním děje po smrti těla? Mnozí křesťané věří, že duch po smrti nepřestává existovat, a dokonce se pokoušejí odůvodnit svůj názor citováním právě verše Kaz 12,7. Tento výrok však nenaznačuje, že duch mrtvého zůstává i bez těla při vědomí kdesi v Boží přítomnosti.

Text Kaz 12,1–7 pravdivě popisuje proces stárnutí, který vrcholí smrtí. Verš 7. mluví o smrti jako o obráceném procesu stvoření popisovaném v Gn 2,7. Jak již bylo řečeno, šestý den stvořitelského týdne Bůh vdechl do člověka „dech života. Tak se stal člověk živým tvorem“ (Gn 2,7). V Kaz 12,7 říká, že „prach se vrátí do země, kde byl, a duch se vrátí k Bohu, který jej dal“. Takže dech života, který Bůh vdechl do Adamova chřípí a který dal i všem živým lidským bytostem, se k němu vrací.

Měli bychom mít na paměti, že verš Kaz 12,7 popisuje proces smrti všech lidských bytostí, nerozlišuje mezi spravedlivými a nespravedlivými. Pokud údajní duchové všech, kteří umírají, přežívají jako vědomé entity v Boží přítomnosti, jsou pak i duchové bezbožných lidí s Bohem? Tato myšlenka není v souladu s celkovým učením Písma. A vzhledem k tomu, že tentýž proces umírání probíhá stejně u lidí i u zvířat (Kaz 3,19.20), smrt není nic jiného než ukončení existence živých bytostí. Jak řekl žalmista: „Skryješ-li tvář, propadají děsu, odejmeš-li jejich ducha, hynou, v prach se navracejí“ (Ž 104,29).

**Aplikace**

`Často říkáme, že smrt je přirozenou součástí života. Proč je takové tvrzení nesprávné? Smrt je opakem života, nepřítelem života. V čem tedy spočívá naděje vyjádřená ve verši 1K 15,26: „Jako poslední nepřítel bude přemožena smrt“?`