---
title:  Misijní příběh
date:   14/10/2022
---

#### Každý cent je posvátný

_Andrew McChesney_

Shyamale se překvapením rozšířily oči, když si přečetla ručně psaný vzkaz zastrčený v obálce se dvěma peněžními poukázkami v hodnotě 110,52 dolarů. Dopis přišel z východního pobřeží USA a složenky byly vystaveny na Global Mission, přední linii organizace Adventist Mission, jejíž misionáři zakládají nové skupinky věřících na nezasažených územích.

"Přikládám dar pro Global Mission, abych pomohl lidem poznat Boží lásku," stálo v dopise. "Miluji Boha a snažím se pomáhat šířit evangelium ve svém okolí."

Právě další část dopisu udivila Shyamalu, specialistku na dárcovství v Global Mission. Pisatelka vysvětlila, že dar ve výši 110,52 dolarů se skládá z drobných mincí, které našla na ulici. Když se jí sklenice s mincemi naplnila, vybrala je a dar poslala.

"Tento dar jsou mince, které jsem nasbírala pro Ježíše," napsala. "Doufám, že někomu vykouzlí úsměv na tváři, když se s ním podělíte o Boží lásku."

O několik týdnů dříve přišel do kanceláře Global Mission na Generální konferenci jiný překvapivý dopis. Dopis ze západního pobřeží USA neobsahoval žádný vzkaz, ale přiložený šek na 165 dolarů hovořil jasně. Byl vystaven věznicí jménem jednoho z vězňů. Vzhledem k tomu, že vězni si ve věznici vydělávají až 55 dolarů měsíčně, musel by dárce na tento dar pracovat nejméně tři měsíce. "A to nebyl jeho první dar," řekla Shyamala.

Třetí dopis otevřela Nimfa, která spolu se Shyamalou vede v Global Mission oddělení pro vztahy s dárci. Dopis přišel od muže, který před několika dny zavolal na horkou linku Global Mission, aby se zeptal, zda Global Mission obdržela dar zaslaný prostřednictvím webových stránek. Nimfa zjistila, že banka volajícího transakci odmítla. Když se volající zeptal na alternativní způsob darování, navrhla mu šek nebo bankovní převod. Šek na 70.000 dolarů dorazil o několik dní později. Dar představoval výtěžek z prodeje nemovitosti. "Ten muž slíbil Bohu, že pokud nemovitost prodá, dá vše na misii," řekla Nimfa.

Příběhy o věrnosti lidí k Boží misii se hluboce dotýkají srdcí Shyamaly, Nimfy i dalších pracovníků Global Mission. Ať už jde o dar ve výši jednoho dolaru - jeden dárce posílal tři dolarové bankovky každý měsíc po celá léta - nebo 70.000 dolarů, každý cent jde na práci v první linii. "Každý cent, který dostaneme, není obyčejný cent," říká Nimfa. "Když obdržíme dar, zvláště když se dozvíme, jak se k nám tyto peníze dostaly nebo proč nám byly poslány, připomínáme si, že každý cent je posvátný. Jsou to Pánovy peníze. Každý cent jde jen na to, aby pomohl dokončit dílo a Ježíš mohl přijít."
