---
title:  'Podněty k zamyšlení'
date:  14/10/2022
---

Přečtěte si 33. kapitolu „Tajemství nesmrtelnosti“ z knihy Velký spor věků (GC 531–550; VDV 347–358).

Pokud vás někdy operovali při úplné narkóze, můžete mít přibližnou představu o tom, jak na tom je mrtvý člověk. Ale i když jste v narkóze, váš mozek stále funguje. Představte si, jaké to je, když se úplně zastaví i všechny funkce mozku. Zkušenost člověka se smrtí je tedy krátká – zavřít oči. Další věc, kterou člověk uvidí, a to platí pro každého, kdo kdy žil, je druhý příchod Ježíše nebo jeho návrat po tisíciletí (viz Zj 20,7–15). Do té doby všichni mrtví, spravedliví i bezbožní, odpočívají a smrt se jim bude zdát jako okamžik. Pro nás, kteří zůstáváme naživu, se zdá, že smrt trvá dlouho. Živým se to tak jevit může, ale pro mrtvé je smrt jen krátkou chvílí.

„Kdyby byla pravda, že duše všech lidí odcházejí v okamžiku smrti přímo do nebe, pak bychom si měli raději přát smrt než život. Tato víra může některé lidi přivést k tomu, že sami ukončí svůj život. Když na ně dolehnou strasti, těžkosti a zklamání, může se jim zdát celkem jednoduché ‚přetrhnout nit života‘ a odejít do věčné blaženosti.“ (GC 539; VDV 352)

„Nikde v Písmu se nenajde tvrzení, že spravedliví dostávají odměnu a bezbožní jsou potrestáni okamžitě po smrti. Patriarchové a proroci nic takového nezaznamenali. Kristus a jeho apoštolové nic podobného neřekli. Bible jasně učí, že mrtví neodcházejí hned do nebe, ale že spí až do vzkříšení (1Te 4,14; Jb 14,10–12).“ (GC 550; VDV 358)

**Otázky k rozhovoru**

`1. 	Jak nám biblický pohled na člověka, který má vědomí jen jako celistvá, nerozdělená bytost, pomáhá lépe pochopit podstatu smrti?`

`2. 	Svět ovládla teorie přirozené nesmrtelnosti duše se všemi jejími nesčetnými důsledky. Proč je tedy naše poselství o stavu mrtvých tak klíčové? Proč, dokonce i mezi křesťany, nacházíme tak silný odpor k tomu, co je ve své podstatě nádhernou pravdou?`

`3. 	Proč nás biblické pochopení stavu mrtvých může ochránit před tím, co se nám může „zjevit“ před očima? Proč nemůžeme vždy důvěřovat tomu, co vidíme, zvláště pokud to, co vidíme (nebo si myslíme, že vidíme), je duch mrtvého příbuzného?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

---

#### Dodatečné otázky k diskuzi

`Co zajímavého jsi objevil během svého studia Bible a lekce v týdnu?`

`Spousta lidí se bojí smrti. Jak jsi na tom ty? Pomáhá ti tvá víra nějak v tom, abys překonal svůj strach se smrti? Jak?`

`Co ti pomáhá překonávat obavy z toho, že nevíš, jaké bude tvé umírání?`

`Co tě dnes nejvíc zaujalo v naší diskuzi? Proč?`