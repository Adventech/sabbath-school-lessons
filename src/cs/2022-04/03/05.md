---
title:  '„Mrtví nevědí zhola nic“'
date:  12/10/2022
---

> <p></p>
> 11Proč jsem nezemřel hned v lůně, nezahynul, sotvaže jsem vyšel ze života matky? 12Proč jsem byl brán na kolena a nač kojen z prsů? 13Ležel bych teď v klidu, spal bych, došel odpočinku… (Jb 3,11–13)

> <p></p>
> Mrtví nechválí už Hospodina, nikdo z těch, kdo sestupují v říši ticha. (Ž 115,17)

> <p></p>
> Jeho duch odchází, on se vrací do své země, tím dnem berou za své jeho plány. (Ž 146,4)

> <p></p>
> 5Živí totiž vědí, že zemřou, mrtví nevědí zhola nic a nečeká je žádná odměna, jejich památka je zapomenuta. […] 10Všechno, co máš vykonat, konej podle svých sil, neboť není díla ani myšlenky ani poznání ani moudrosti v říši mrtvých, kam odejdeš. (Kaz 9,5.10)

**Osobní studium**

`Co říkají úvodní texty dnešní lekce o stavu člověka po smrti?`

Jb 3,11–13

Ž 115,17

Ž 146,4

Kaz 9,5.10

Některé biblické komentáře tvrdí, že tyto pasáže napsané poetickým jazykem nelze použít k definování stavu člověka po smrti. Je pravda, že poezie může být někdy nejasná či nejednoznačná, ale v tomto případě tomu tak není. Jazyk těchto veršů je jasný a jejich pojetí je v úplném souladu s učením Starého zákona o tomto tématu.

Ve 3. kapitole knihy Jób patriarcha lituje, že se vůbec narodil. Příčinou takového postoje je trápení, kterému je vystaven. (Uprostřed nesnesitelného utrpení taková myšlenka napadne mnohé z nás.) Jób si uvědomuje, že kdyby zemřel při svém narození, usnul by a odpočíval (Jb 3,11.13).

Žalm 115 definuje místo, kde se nacházejí mrtví, jako místo ticha, protože „mrtví nechválí už Hospodina“ (Ž 115,17). To určitě nezní, jako by věrní (a vděční) mrtví byli v nebi a chválili Boha.

Podle Žalmu 146 duševní aktivity jednotlivce smrtí zanikají. Jedná se o dokonalý biblický popis toho, co se po smrti děje.

A Kazatel 9 dodává, že „mrtví nevědí zhola nic“ a že v hrobě „není díla ani myšlenky ani poznání ani moudrosti“ (Kaz 9,5.10). Tyto výroky potvrzují biblické učení, že mrtví nepřemýšlejí.

Biblické učení o nevědomí po smrti by v křesťanech nemělo vyvolávat paniku. Za prvé – na ty, kteří nebudou spaseni, nečeká žádné věčné hořící peklo ani dočasný očistec. Za druhé – na ty, kteří zemřou v Kristu, čeká úžasná odměna.

„Smrt pro věřícího člověka mnoho neznamená. Kristus o ní hovoří jako o nepatrném okamžiku. ‚Kdo zachovává mé slovo, nezemře navěky…, neokusí smrti navěky‘“ (J 8,51.52).

Pro křesťana je smrt jen spánkem, chvílí ticha a tmy. Život je skryt s Kristem v Bohu, a ‚až se ukáže Kristus, náš život, tehdy i vy se s ním ukážete v slávě‘ (Ko 3,4).“ (DA 787; TV 502.503)

**Aplikace**

`Uvažuj o těch, kteří zemřeli v Kristu. Vydechli naposledy a ať už jsou v hrobě tisíc let, deset měsíců nebo jeden den, je to pro ně úplně stejné. První, co uvidí po svém vzkříšení, bude Kristův návrat. Co bys řekl na povzdech, že mrtví jsou na tom lépe než živí?`