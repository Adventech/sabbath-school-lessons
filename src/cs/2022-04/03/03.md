---
title:  '„Duše, která hřeší, ta umře“'
date:  10/10/2022
---

> <p></p>
> 4Hle, mně patří všechny duše; jak duše otcova, tak duše synova jsou mé. Zemře ta duše, která hřeší. […] 20Duše, která hřeší, ta umře; syn nebude pykat za nepravost otcovu a otec nebude pykat za nepravost synovu; spravedlnost zůstane na spravedlivém a zvůle zůstane na svévolníkovi. (Ez 18,4.20)

> <p></p>
> A nebojte se těch, kdo zabíjejí tělo, ale duši zabít nemohou; bojte se toho, který může i duši i tělo zahubit v pekle. (Mt 10,28)

**Osobní studium**

`Jak nám úvodní texty (Ez 18,4.20 a Mt 10,28) pomáhají pochopit, že člověk je živá duše?`

V hříšném světě je lidský život křehký a pomíjivý (Iz 40,1–8). Nic, co je poznamenáno hříchem, nemůže být věčné. „Skrze jednoho člověka totiž vešel do světa hřích a skrze hřích smrt; a tak smrt zasáhla všechny, protože všichni zhřešili“ (Ř 5,12). Smrt je přirozeným důsledkem hříchu, který ovlivňuje veškerý život na zemi.

V této souvislosti nacházíme v Písmu dvě důležité myšlenky. První je, že umírají lidé i zvířata. Jak to vyjádřil král Šalomoun: „Vždyť úděl synů lidských a úděl zvířat je stejný: Jedni jako druzí umírají, jejich duch je stejný, člověk nemá žádnou přednost před zvířaty, neboť všechno pomíjí. Vše spěje k jednomu místu, všechno vzniklo z prachu a vše se v prach navrací“ (Kaz 3,19.20).

Druhou myšlenkou je, že fyzická smrt člověka znamená zastavení jeho existence jako živé duše (hebr. nefeš). V Gn 2,16.17 Bůh varoval Adama a Evu, že pokud někdy zhřeší tím, že budou jíst ze stromu poznání dobra a zla, zemřou.

Ozvěnou tohoto varování Hospodin zdůrazňuje poselství u proroka Ezechiela 18,4.20: „Duše, která hřeší, ta umře.“ Toto prohlášení má dva hlavní důsledky. Za prvé, protože všechny lidské bytosti jsou hříšné, všichni procházíme nevyhnutelným procesem stárnutí a umírání (Ř 3,9–18.23). Za druhé, tato slova Bible ruší rozšířenou představu o přirozené nesmrtelnosti duše. Pokud by totiž byla duše nesmrtelná a po smrti existovala živá na jiném místě, tak bychom nakonec vlastně vůbec neumírali…

Biblická odpověď na problém smrti však nespočívá v nehmotné duši, která by směřovala do ráje, očistce, nebo dokonce do pekla. Řešením je skutečné vzkříšení těch, kteří zemřeli v Kristu. Jak řekl Ježíš ve svém kázání o chlebu života: „Neboť to je vůle mého Otce, aby každý, kdo vidí Syna a věří v něho, měl život věčný; a já jej vzkřísím v poslední den“ (J 6,40).

**Aplikace**

`Proč je jistota druhého příchodu, který zaslíbil Kristus svým prvním příchodem, svou obětí na kříži a svým vzkříšením, tak klíčová pro všechno, čemu věříme? Jakou naději bychom měli bez zaslíbení o jeho návratu?`