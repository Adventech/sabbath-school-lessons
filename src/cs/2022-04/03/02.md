---
title:  'Živá duše – živá bytost'
date:  09/10/2022
---

> <p></p>
> 24I řekl Bůh: „Vydej země rozmanité druhy živočichů, dobytek, plazy a rozmanité druhy zemské zvěře!“ A stalo se tak. 25Bůh učinil rozmanité druhy zemské zvěře i rozmanité druhy dobytka a rozmanité druhy všelijakých zeměplazů. Viděl, že to je dobré. 26I řekl Bůh: „Učiňme člověka, aby byl naším obrazem podle naší podoby. Ať lidé panují nad mořskými rybami a nad nebeským ptactvem, nad zvířaty a nad celou zemí i nad každým plazem plazícím se po zemi.“ 27Bůh stvořil člověka, aby byl jeho obrazem, stvořil ho, aby byl obrazem Božím, jako muže a ženu je stvořil. (Gn 1,24–27)

> <p></p>
> 7I vytvořil Hospodin Bůh člověka, prach ze země, a vdechl mu v chřípí dech života. Tak se stal člověk živým tvorem. […] 19Když vytvořil Hospodin Bůh ze země všechnu polní zvěř a všechno nebeské ptactvo, přivedl je k člověku, aby viděl, jak je nazve. Každý živý tvor se měl jmenovat podle toho, jak jej nazve. (Gn 2,7.19)

**Osobní studium**

`Prostuduj si oba texty v úvodu dnešní části. Jaké podobnosti, a naopak rozdíly vidíte mezi tím, jak Bůh stvořil zvířata, a jak člověka? Co říká text Gn 2,7 o lidské podstatě?`

Zpráva uvádí, že v šestý den stvořitelského týdne dal Bůh život suchozemským zvířatům a první lidské dvojici. Dozvídáme se, že Hospodin Bůh vytvořil „ze země všechnu polní zvěř a všechno nebeské ptactvo“ a také „člověka, prach ze země“.

Přestože zvířata i lidé byli stvořeni „ze země“, formování člověka se ve dvou důležitých věcech lišilo od vytvoření zvířat. Nejprve Bůh zformoval tělo člověka a „vdechl mu v chřípí dech života“ a „tak se stal člověk živým tvorem“ (Gn 2,7). Fyzicky tedy existoval dříve, než ožil. Za druhé, Bůh stvořil člověka – jako muže a ženu – ke svému obrazu.

Text Gn 2,7 vysvětluje, že vdechnutí „dechu života“ do Adamova fyzického těla způsobilo, že se první člověk stal „živým tvorem“ (hebr. nefeš chaja; doslovný překlad „živou duší“; ČSP). Text neříká nic o tom, že člověk má nesmrtelnou duši, která může existovat odděleně, nezávisle na těle. Správně je tomu třeba rozumět tak, že každý z nás je živou duší (neboli živým tvorem). Představa, že „duše“ je vědomá entita, která může existovat odděleně od lidského těla, nepochází z Písma, ale jde o pohanskou myšlenku. Pochopení skutečné podstaty lidských bytostí nám zabrání přijmout rozšířený názor o nehmotné duši a všechny nebezpečné omyly na tom postavené.

Neexistuje žádná vědomá existence izolované části lidské bytosti, která by existovala odděleně od osoby jako celku. To, jak nás Bůh stvořil, vyvolává úžas a bázeň. Neměli bychom spekulovat a vymýšlet teorie, které jdou nad rámec toho, co o tom říká Písmo. Ve skutečnosti je záhadou nejen samotná povaha života (vědci se stále neumí shodnout na tom, co přesně znamená, když je něco živé), ale ještě záhadnější je povaha vědomí. Jak je možné, že necelých 1500 gramů tkáně (buněk a chemických látek) v našem mozku dokáže vytvářet a pamatovat si nehmotné skutečnosti, jakými jsou myšlenky a emoce? Ti, kdo se této problematice věnují, přiznávají, že to ve skutečnosti stále nevíme.

**Aplikace**

`Život je obdivuhodný zázrak! Ještě větším zázrakem je však věčný život. Proč? Co prožíváš a o čem uvažuješ v souvislosti s věčností?`

---

#### Dodatečné otázky k diskuzi

`Které dva důležité rozdíly můžeme vidět mezi stvořením zvířat a člověka?`

`Proč je dobré vědět, že při tvoření existoval člověk fyzicky dříve, než ožil?`

`Jak rozumíš termínu „živý tvor“ nebo živá duše“? Co vše zahrnuje?`

`Bůh stvořil ke svému obrazu muže i ženu. Jak má toto vědomí ovlivňovat naše vztahy v rodině i manželství?`

`Jak rozumíš tomu, že jsme stvořeni, abychom byli „obrazem Božím“?`

`Co nám o rozdílu mezi člověkem a stvořením vypovídá fakt, že člověk měl dát jméno každému živému tvoru (a měl mu vládnout)?`

`Proč není věda stále schopna rozluštit tajemství života a jeho vzniku?`