---
title:  'Závěrečný soud'
date:  18/12/2022
---

> <p></p>
> 21Jako Otec mrtvé křísí a probouzí k životu, tak i Syn probouzí k životu ty, které chce. 22Otec nikoho nesoudí, ale všechen soud dal do rukou Synovi, 23aby všichni ctili Syna, jako ctí Otce. Kdo nemá v úctě Syna, nemá v úctě ani Otce, který ho poslal. 24Amen, amen, pravím vám, kdo slyší mé slovo a věří tomu, který mě poslal, má život věčný a nepodléhá soudu, ale přešel již ze smrti do života. 25Amen, amen, pravím vám, přichází hodina, ano, už je tu, kdy mrtví uslyší hlas Božího Syna, a kteří uslyší, budou žít. 26Neboť jako Otec má život sám v sobě, tak dal i Synovi, aby měl život sám v sobě. 27A dal mu moc konat soud, poněvadž je Syn člověka. 28Nedivte se tomu, neboť přichází hodina, kdy všichni v hrobech uslyší jeho hlas 29a vyjdou: ti, kdo činili dobré, vstanou k životu, a ti, kdo činili zlé, vstanou k odsouzení. (J 5,21–29)

**Osobní studium**

Soud se nám v mysli automaticky spojuje s trestem a odsouzením. Ačkoli součástí procesu je posuzování viny, nesmíme zapomínat, že soud má i své pozitivní stránky. V případě Božího soudu jde především o ospravedlnění věřících. Když se kniha Daniel odvolává na soud v poslední době, říká, že „soud byl předán svatým Nejvyššího“ (Da 7,22). Boží soud zahrnuje obojí: odsouzení i ospravedlnění. Je to princip, který nacházíme ve starozákonním verši 1Kr 8,32: „Ty [Hospodine] sám v nebesích vyslyš, zasáhni a rozsuď své služebníky; prohlaš svévolníka za svévolného a odplať mu podle jeho cesty, a prohlaš spravedlivého za spravedlivého a odměň jej podle jeho spravedlnosti.“

`Přečti si verše Mt 25,31–46 a J 5,21–29. Co řekl Kristus o pojetí odsouzení a ospravedlnění při závěrečném soudu?`

Někteří tvrdí, že výrazy „není souzen“ (J 3,18) a „nepodléhá soudu“ (J 5,24) znamenají, že ti, kteří jsou v Kristu, vůbec nebudou souzeni. Tyto výrazy však naznačují něco jiného. Věřící nebudou u soudu odsouzeni. Texty by tedy měly být chápány a překládány tak, že věřící u soudu „nebude odsouzen“ (J 3,18; BK) a „unikl smrti při soudu“ (J 5,24; SNC). Stručně řečeno, náš osud je dán nasměrováním našeho života. Ti, kteří jsou v Kristu, mají již nyní u soudu zajištěno ospravedlnění. A ti, kdo nejsou v Kristu, jsou a budou odsouzeni. Když Kristus popisuje soud (Mt 25,31–46), zmiňuje přítomnost nejen kozlů (nespravedlivých), ale i ovcí (spravedlivých). A apoštol Pavel výslovně říká: „Vždyť se všichni musíme ukázat před soudným stolcem Kristovým, aby každý dostal odplatu za to, co činil ve svém životě, ať dobré či zlé (2K 5,10).

Při uvažování o soudu bychom měli mít na paměti, že jsme spaseni milostí (Iz 55,1; Ef 2,8–10), ospravedlněni vírou (Gn 15,6; Ř 5,1) a souzeni podle skutků (Kaz 12,14; Mt 25,31–46; Zj 20,11–13). Základním principem soudu je Boží mravní zákon shrnutý v Desateru (Kaz 12,13.14; Jk 1,25; 2,8–17). Naše skutky jsou vnějším důkazem pravosti naší zkušenosti spasení a budou posouzeny u soudu.

Pamatujme, že neexistuje žádné svévolné Boží rozhodnutí, kterým by Hospodin vyvolil (předurčil) některé ke spasení a jiné k zatracení. Každý je morálně zodpovědný za svůj vlastní osud.

Jinými slovy, soud není místem, kde se Bůh rozhodne přijmout nás nebo odmítnout. Je to čas, kdy Bůh ukončí naši volbu: ukáže, zda jsme ho přijali, nebo ne – volbu, která se projevila našimi skutky.

**Aplikace**

`Je pro tebe soud důvodem ke strachu, nebo k vděčnosti milostivému Bohu?`