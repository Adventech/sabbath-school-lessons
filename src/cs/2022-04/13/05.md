---
title:  'Vykonání rozsudku'
date:  21/12/2022
---

> <p></p>
> 4Vždyť Bůh neušetřil ani anděly, kteří zhřešili, ale svrhl je do temné propasti podsvětí a dal je střežit, aby byli postaveni před soud. 5Ani starý svět neušetřil, nýbrž zachoval jen Noeho, kazatele spravedlnosti, spolu se sedmi jinými, když uvedl potopu na svět bezbožných. 6Také města Sodomu a Gomoru odsoudil k záhubě a obrátil v popel. Tím dal výstrahu budoucím bezbožníkům. (2Pt 2,4–6)

> <p></p>
> 10Den Páně přijde, jako přichází zloděj. Tehdy nebesa s rachotem zaniknou, vesmír se žárem roztaví a země se všemi lidskými činy bude postavena před soud. 11Když tedy se toto vše rozplyne, jak svatě a zbožně musíte žít vy, 12kteří dychtivě očekáváte příchod Božího dne! V něm se nebesa roztaví v ohni a živly se rozpustí žárem. 13Podle jeho slibu čekáme nové nebe a novou zemi, ve kterých přebývá spravedlnost. (2Pt 3,10–13)

**Osobní studium**

Během středověku existovala silná tendence zobrazovat Boha jako přísného, trestajícího soudce. Dnes naopak je spíše obvyklé popisovat ho jako milujícího, shovívavého Otce, který své děti nikdy netrestá. Láska bez spravedlnosti se však změní v chaos a bezpráví, zatímco spravedlnost bez lásky by byla útlakem a podrobením. Boží soud je dokonalým souladem spravedlnosti a milosrdenství, které vycházejí z Boží bezpodmínečné lásky.

Vykonání rozsudku je konečným a nezvratným Božím zásahem do lidských dějin. Omezené soudy a vykonané tresty se odehrály například při vyhnání satana a jeho vzbouřených andělů z nebe (Zj 12,7–12), při vyhnání Adama a Evy ze zahrady Eden (Gn 3), při celosvětové potopě (Gn 6–8), při zničení Sodomy a Gomory (Gn 19; Ju 1.7), při smrti prvorozených v Egyptě (Ex 11–12) a při smrti Ananiáše a Safiry (Sk 5,1–11). Není tedy žádným překvapením, že na konci lidských dějin dojde k vykonání rozsudku nad bezbožnými.

Jak nám úvodní texty pomáhají pochopit konečný rozsudek? Jak vysvětlují myšlenku dokončení soudu v protikladu k tomu, aby soud pokračoval věčně? To by bylo překrucováním spravedlnosti, nikoli jejím vyjádřením.

„Boží dobrota a shovívavost, jeho trpělivost a milosrdenství, které projevoval svým věrným, mu nezabrání potrestat hříšníka, který odmítl poslechnout jeho požadavky. Člověk –  přestupující svatý Boží zákon, omilostněný pouze díky velké oběti, kterou Bůh přinesl, když vydal svého Syna zemřít za hříšníky, protože jeho zákon byl neměnný – nemůže diktovat Bohu.“ (12MR 208)

Bůh udělal vše, co bylo v jeho silách, aby zachránil lidstvo před věčným zatracením. Udělal to i za cenu obětování sebe. Ti, kteří jsou zatraceni, udělali nakonec taková rozhodnutí, která je přivedla k tomuto nešťastnému konci. Myšlenka, že Boží soud nad hříšníky, či dokonce i konečné zničení zatracených (na rozdíl od věčného trápení), je v rozporu s charakterem milujícího Boha, je prostě mylná. Vykonání soudu je jen projevem Boží lásky, která také vyžaduje spravedlnost.

**Aplikace**

`Co nás kříž učí o tom, co všechno byl Bůh ochoten udělat, aby zachránil každého, kdo v něj uvěří?`

---

#### Dodatečné otázky k diskuzi

`Co se stane poté, co skončí „milénium“?`

`Jaký osud čeká ty, kdo na soudu neobstojí?`

`Co lépe souzní s Boží láskou – nějaké věčné trápení, nebo to, co Bible nazývá druhou smrtí? Proč?`

`Co se stane na konci tisíciletí na naší planetě? Čím musí projít?`

`O co se ještě pokusí ďábel, když bude z nebe sestupovat Nový Jeruzalém?`

`Co nám tento nesmyslný ďáblův pokus prozrazuje o zrůdnosti hříchu?`

`Těšíš se na prostředí, kde už bude jen spravedlnost? Proč?`