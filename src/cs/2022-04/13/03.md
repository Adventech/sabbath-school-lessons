---
title:  'Předadventní soud'
date:  19/12/2022
---

> <p></p>
> 9Viděl jsem, že byly postaveny stolce a že usedl Věkovitý. Jeho oblek byl bílý jako sníh, vlasy jeho hlavy jako čistá vlna, jeho stolec – plameny ohně, jeho kola – hořící oheň. 10Řeka ohnivá proudila a vycházela od něho, tisíce tisíců sloužily jemu a desetitisíce desetitisíců stály před ním. Zasedl soud a byly otevřeny knihy. 11Tu jsem viděl, že pro ta troufalá slova, která roh mluvil, viděl jsem, že to zvíře bylo zabito, jeho tělo zničeno a dáno k spálení ohněm. 12Zbylým zvířatům odňali jejich vladařskou moc a byl jim ponechán život do určité doby a času. 13Viděl jsem v nočním vidění, hle, s nebeskými oblaky přicházel jakoby Syn člověka; došel až k Věkovitému, přivedli ho k němu. 14A byla mu dána vladařská moc, sláva a království, aby ho uctívali všichni lidé různých národností a jazyků. Jeho vladařská moc je moc věčná, která nepomine, a jeho království nebude zničeno. (Da 7,9–14)

**Osobní studium**

Myšlenku soudu, který se odehrává před návratem Krista („předadventní“ soud), nacházíme v Písmu na mnoha místech.

`Jak následující texty vysvětlují představu předadventního vyšetřujícího soudu v nebeské soudní síni? Jaký význam má takový soud?`

Da 7,9–14

Mt 22,1–14

Zj 11,1.18.19

Zj 14,6.7

Koncept předadventního vyšetřujícího soudu Božího lidu je založen na třech základních biblických pravdách.

První z nich je předpoklad, že všichni mrtví – spravedliví i nespravedliví – zůstávají v nevědomí ve svých hrobech až do konečného vzkříšení (J 5,25–29).

Druhou je to, že souzeni budou všichni (2K 5,10; Zj 20,11–13).

Třetí je skutečnost, že zatímco první vzkříšení bude požehnanou odměnou pro spravedlivé, součástí druhého vzkříšení bude věčná smrt bezbožných (J 5,28.29; Zj 20,4–6.12–15).

To znamená, že pokud budou souzeni všichni lidé, měli by být souzeni již před případným vzkříšením. Při vzkříšení (prvním a druhém) už totiž dostanou svou konečnou odměnu (nebo trest).

Kniha Daniel nám pomáhá pochopit dobu a povahu předadventního soudu. Na konci dvou tisíc tří set symbolických dnů – v roce 1844 – došlo k očištění nebeské svatyně (Da 8,14, porovnej s Žd 9,23) a začal předadventní vyšetřující soud (Da 7,9–14). Tento soud je ve prospěch svatých Nejvyššího (Da 7,22) a pro Boží lid je to tedy dobrá zpráva!

V M 22,1–14 Ježíš mluvil o tom, že než skutečně začala svatební hostina, díval se král, jak jsou hosté oblečeni.

A v knize Zjevení má předadventní vyšetřující soud za úkol „změřit“, tedy zjistit, jak na tom jsou ti, kdo se klanějí Bohu. „Vstaň a změř Boží svatyni i oltář a ty, kteří se v ní klanějí“ (Zj 11,1; ČSP). Zároveň zaznívá volání, že „nastala hodina jeho soudu“ (Zj 14,6.7; porovnej se Zj 14,14–16).

**Aplikace**

`Jak skutečnost, že víme o probíhajícím soudu v nebi, ovlivňuje náš život dnes?`