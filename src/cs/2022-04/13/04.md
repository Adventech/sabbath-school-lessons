---
title:  'Soud během tisíciletí'
date:  20/12/2022
---

> <p></p>
> 2Což nevíte, že Boží lid bude soudit svět? Jestliže budete soudit svět, nejste snad schopni rozsuzovat takové maličkosti? 3Nevíte, že budeme soudit anděly? Tím spíše věci všedního života! (1K 6,2.3)

> <p></p>
> 4Viděl jsem trůny a na nich usedli ti, jimž byl svěřen soud. Spatřil jsem také ty, kdo byli sťati pro svědectví Ježíšovo a pro slovo Boží, protože nepoklekli před dravou šelmou ani jejím obrazem a nepřijali její znamení na čelo ani na ruku. Nyní povstali k životu a ujali se vlády s Kristem na tisíc let. – 5Ostatní mrtví však nepovstanou k životu, dokud se těch tisíc let nedovrší. – 6To je první vzkříšení. Blahoslavený a svatý, kdo má podíl na prvním vzkříšení! Nad těmi druhá smrt nemá moci, nýbrž Bůh a Kristus je učiní svými kněžími a budou s ním kralovat po tisíc let. […] 11A viděl jsem veliký bělostný trůn a toho, kdo na něm seděl; před jeho pohledem zmizela země i nebe a už pro ně nebylo místa. 12Viděl jsem mrtvé, mocné i prosté, jak stojí před trůnem, a byly otevřeny knihy. Ještě jedna kniha byla otevřena, kniha života. A mrtví byli souzeni podle svých činů zapsaných v těch knihách. 13Moře vydalo své mrtvé, i smrt a její říše vydaly své mrtvé, a všichni byli souzeni podle svých činů. (Zj 20,4–6.11–13)

**Osobní studium**

Bible nám říká, že při druhém příchodu (1) živí i vzkříšení svatí budou „uchváceni v oblacích vzhůru vstříc Pánu“ (1Te 4,16.17), (2) všichni svatí budou vzati do nebe, aby přebývali v nebeských „příbytcích“, které pro ně sám Ježíš připravil (J 14,1–3) a (3) na konci tisíciletí sestoupí nový Jeruzalém na tuto zem a stane se věčným domovem svatých (Zj 21,1–3.9–11). Během tisíciletí, dokud země bude zpustošena, budou svatí vládnout s Kristem v nebi (Jr 4,23; Zj 20,4).

`Uvažuj o úvodních textech (1K 6,2.3 a Zj 20,4–6.11–13). Proč se svatí účastní soudu během tisíciletí? Jaké poslání má tento soud?`

Celý soudní proces má za cíl (1) obhájit Boží charakter proti satanovým obviněním, že Bůh nespravedlivě zachází se svým stvořením, (2) potvrdit nestrannost odměny pro spravedlivé, (3) prokázat spravedlnost trestu pro bezbožné a (4) rozptýlit všechny pochybnosti, které by mohly vést k další vzpouře ve vesmíru. Při předadventním vyšetřujícím soudu jsou přítomny pouze nebeské zástupy (Da 7,9.10). Ale na soudu nad bezbožnými lidmi a padlými anděly během milénia se podílejí i vykoupení lidé (1K 6,3; Ju 1,6; Zj 20,4–6).

Předadventní vyšetřující soud začal v roce 1844, kdy „zasedl soud a byly otevřeny knihy“ (Da 7,10). Soud během milénia však začne až poté, co budou svatí vzati do nebe, usednou na trůny a bude jim svěřen soud. Potom se ještě jednou otevřou nebeské knihy a Jan viděl, že „mrtví byli souzeni podle svých činů zapsaných v těch knihách“ (Zj 20,4.12). Tento proces poskytuje svatým příležitost zhodnotit nebeské záznamy a ujistit se, že Bůh ve všech případech jedná spravedlivě. Nejenže odměňuje všechny lidské bytosti podle toho, co si na základě vlastních rozhodnutí zaslouží, ale také jim vysvětluje, proč tak činí.

**Aplikace**

`Jak vnímáš ty sám svá selhání? Jak se s nimi vyrovnáváš? Čím jsou pro tebe Boží zaslíbení o odpuštění a novém začátku?`

---

#### Dodatečné otázky k diskuzi

`Co vše se stane mezi Ježíšovým 2. příchodem a konečným zničením zla?`

`K čemu bude dobrý soud probíhající v nebi během „tisíciletí“?`

`Jakou roli v tomto soudu sehrajeme my?`

`Na jaké otázky nám tento soud odpoví?`

`Co nám o sobě tímto soudem prozrazuje nás Bůh? Jaký je?`

`Jak se změní naše emoce během tohoto soudního procesu? Proč?`

`Proč věnuje Bůh tomuto soudu tolik času? O čem to vypovídá?`