---
title:  'Druhá smrt'
date:  22/12/2022
---

> <p></p>
> Hle, přichází ten den hořící jako pec; a všichni opovážlivci i všichni, kdo páchají svévolnosti, se stanou strništěm. A ten přicházející den je sežehne, praví Hospodin zástupů; nezůstane po nich kořen ani větev. (Mal 3,19)

> <p></p>
> 14Pak smrt i její říše byly uvrženy do hořícího jezera. To je druhá smrt: hořící jezero. 15A kdo nebyl zapsán v knize života, byl uvržen do hořícího jezera. (Zj 20,14.15)

> <p></p>
> Avšak zbabělci, nevěrní, nečistí, vrahové, cizoložníci, zaklínači, modláři a všichni lháři najdou svůj úděl v jezeře, kde hoří oheň a síra. To je ta druhá smrt. (Zj 21,8)

**Osobní studium**

Bůh vede dějiny lidstva k jejich konečnému vyvrcholení. Na konci tisíciletí jsou všichni mrtví bezbožní vzkříšeni, aby obdrželi svůj závěrečný rozsudek (Zj 20,5.11–15). Když se celý proces posuzování ukončí a nebude k němu co dodat, bezbožní uznají Boží spravedlnost. „Při pohledu na všechny skutečnosti velkého sporu celý vesmír, jak věrný, tak i odbojný, jednohlasně zvolá: ‚Spravedlivé a pravdivé jsou tvé cesty, Králi národů‘ (Zj 15,3)“. (GC 670.671; VDV 431)

`Co bude podle veršů v úvodu výsledkem „ohnivého jezera“ a „druhé smrti“?`

Konečné zničení satana, jeho andělů a všech bezbožných očistí vesmír od hříchu a jeho následků. I to je činem Boží lásky, nejen vůči svatým, ale také vůči samotným hříšníkům. Raději by totiž zemřeli, než by žili v přítomnosti Boha, který je pro hřích „stravujícím ohněm“ (Žd 12,29).

„Boží sláva by pro ně byla zničujícím ohněm. Nutně by se z tak svatého místa snažili uprchnout. Přáli by si zemřít, aby se ukryli před tváří Spasitele, který zemřel, aby je zachránil. Bezbožní lidé sami rozhodují o svém údělu. Sami se dobrovolně vyloučili z nebe, Bůh to ve své spravedlnosti a milosti jen přijme.“ (GC 543; VDV 354)

Konečné zničení hříchu a hříšníků – na rozdíl od nebiblické teorie jejich věčného utrpení v pekle – tedy poskytuje spravedlivý a přiměřený trest za všechno špatné, co lidé spáchali. Toto zničení je také potvrzením, že hřích měl začátek a bude mít i konec. Potom se celý vesmír vrátí ke své původní dokonalosti, před čas, kdy se nevysvětlitelně a bez jakékoli příčiny zjevily hřích, zlo a neposlušnost.

Chvalme Hospodina, že jako náš „spravedlivý soudce“ (2Tm 4,8) učiní spravedlivé rozhodnutí – udělí nesmrtelnost ospravedlněným a navždy zničí bezbožné.

**Aplikace**

`Co je špatného na myšlence, že Bůh nakonec zachrání všechny? Proč se nejedná o dobrou myšlenku?`

---

#### Dodatečné otázky k diskuzi

`Co říká o údělu těch, kdo budou odsouzeni, prorok Malachiáš?`

`Jak bys definoval „druhou smrt“? Co je její hlavní charakteristikou?`

`Symbolem čeho je v boji dobra a zla „hořící jezero“?`

`Proč potřebujeme mít jistotu, že se zlo ve vesmíru po jeho zničení už nikdy neobjeví? Stačí ti ujištění, že zlo i jeho strůjci shoří?`

`Kdo rozhodl o osudu „bezbožných“? Bůh nebo oni sami? Proč?`

`Souhlasíš s tím, že Bůh je spravedlivý a současně milující? Proč?`