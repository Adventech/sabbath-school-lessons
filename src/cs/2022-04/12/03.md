---
title:  'Tělo jako chrám'
date:  12/12/2022
---

> <p></p>
> 19Či snad nevíte, že vaše tělo je chrámem Ducha svatého, který ve vás přebývá a jejž máte od Boha? Nepatříte sami sobě! 20Bylo za vás zaplaceno výkupné. Proto svým tělem oslavujte Boha. (1K 6,19.20)

> <p></p>
> Ať tedy jíte či pijete či cokoli jiného děláte, všecko čiňte k slávě Boží. (1K 10,31)

**Osobní studium**

Dualistická teorie, která dává do protikladu smrtelné tělo a nesmrtelnou duši, je podhoubím pro různé nesprávné závěry. Například pro starověké řecké filozofy bylo lidské tělo vězením duše, pro kterou byla smrt vysvobozením. V ozvěně tohoto pohanského konceptu i mnozí křesťané dnes věří, že tělo je dočasným příbytkem nesmrtelné duše, která se s ním opět spojí až při vzkříšení. Panteistický přístup je jiný. Podle tohoto názoru je lidské tělo „božské“. Proto vyznavači panteismu věří, že Bůh a vesmír jsou jedno a totéž. Pro ně je všechno božským a lidské tělo je součástí jediné celistvé a univerzální božské substance. Kolem nás se nachází mnoho podobně protichůdných teorií a pohledů na svět a na člověka. Pokud nechceme žít ve zmatku, potřebujeme se pevně držet toho, co říká o podstatě člověka Bible.

Jak může pochopení, že naše tělo je Božím vlastnictvím a „chrámem Ducha svatého“, pozitivně ovlivnit náš životní styl? Uvažuj o úvodních textech (1K 6,19.20 a 1K 10,31).

Adam a Eva byli stvořeni k Božímu obrazu a Boží podobě (Gn 1,26.27). To se zrcadlilo nejen v jejich charakteru, ale také na jejich těle. Tento obraz se však zamlžil a zkreslil přítomností hříchu. Dílem vykoupení je proto – mimo jiné – navrátit lidským bytostem jejich původní stav, včetně jejich tělesného zdraví. Bůh to chce dělat už tady a teď, a to i přesto, že jsme stále smrtelní a nemáme přístup ke stromu života.

Tato obnova je celoživotním procesem, který se završí až při Kristově druhém příchodu, kdy si porušitelné tělo oblékne neporušitelnost a smrtelné se stane nesmrtelným (1K 15,53.54; ČSP).

Apoštol Jan napsal svému příteli Gaiovi: „Modlím se za tebe, milovaný, aby se ti ve všem dobře dařilo a abys byl zdráv – tak jako se dobře daří tvé duši“ (3J 1,2).

Uznáváme-li, že člověk je nedělitelná bytost a náboženství zahrnuje všechny aspekty lidského života, měli bychom péči o naše tělesné zdraví považovat za součást našeho náboženského prožívání. Měli bychom se řídit inspirovanou zásadou z 1K 10,31. Ale pamatujme, že stále žijeme ve světě, kde dobří lidé mohou dělat to nejlepší, co se dá, a přesto snášet následky hříšné lidské přirozenosti a hříšného prostředí. Měli bychom tedy důvěřovat Bohu a dělat to nejlepší, co je v našich silách, a výsledky nechávejme na Bohu.

**Aplikace**

`Co můžeš udělat pro to, abys byl zdravější? Na co si potřebuješ dát pozor, aby tvá péče o tělo nebyla nevyvážená ve srovnání s důrazem, který kladeš na vzdělání, duchovní rozvoj a vztahy?`

---

#### Dodatečné otázky k diskuzi

`Jak rozumíš Pavlovu sdělení, že nepatříme sami sobě?`

`Co tím Pavel myslí, když tvrdí, že naše tělo je chrámem Ducha svatého?`

`Jaký vliv má na tvůj život poznání, že jsi chrámem Ducha svatého?`

`Jaký přístup k tělu má mnoho lidí, kteří věří v nesmrtelnost duše?`

`Jaký nebiblický přístup k tělu zastávají „panteisté“?`

`Co se stalo po pádu do hříchu s „Božím obrazem“ v nás?`

`Co vše přispívá k obnovování obrazu, který do nás vložil Stvořitel?`

`Kdy tato rekonstrukce definitivně skončí? Proč?`