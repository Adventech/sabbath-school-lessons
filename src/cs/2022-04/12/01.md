---
title:  'Na pevném biblickém základu'
date:  10/12/2022
---

### Texty na tento týden
L 2,52; Mt 4,23; 1K 6,19.20; Ž 24,3.4; Sk 8,4–24; 1J 3,1–3

> <p>Základní verš</p>
> „Sám Bůh pokoje nechť vás cele posvětí a zachová vašeho ducha, duši i tělo bez úrazu a poskvrny do příchodu našeho Pána Ježíše Krista.“ (1Te 5,23)

Kniha Zjevení říká, že se před druhým příchodem Krista svět sjednotí ve dvou naprosto odlišných věcech: Zjevení 13 popisuje sjednocení na základě zla a bludu, kdy se „celá země“ bude divit a s obdivem následovat šelmu z moře (Zj 13,3.7.8.12.16). Zjevení 14 hovoří o sjednocení na straně pravdy, kdy bude kázáno „věčné evangelium obyvatelům země, každé rase, kmeni, jazyku i národu“ (Zj 14,6.7). Během těchto „zlých časů“ (2Tm 3,1) budeme ohrožováni „lstivým sváděním k bludu“ (Ef 4,14) a lidé „odvrátí sluch od pravdy a přikloní se k bájím“ (2Tm 4,4). „Satan dostane lidi na svou stranu pomocí dvou podvodů – lži o nesmrtelnosti duše a lži o posvátnosti neděle. První podvod připravuje půdu pro spiritismus, druhý vytváří náklonnost k Římu.“ (GC 588; VDV 381.382)

Dokud nenastanou tyto poslední události, musíme zůstat pevní ve víře a v pravdě, kterou jsme přijali a která v sobě zahrnuje také učení o podstatě člověka a smrti. Nechme se vést Duchem svatým, který nás připravuje na zjevení Kristovy slávy.

Osnova lekce

Při studiu této lekce si připomeneme celkový biblický pohled na člověka, který je často v rozporu s populárními názory naší společnosti. Zároveň uvidíme, jak můžeme stát na „pevných biblických základech“ i v tomto zmateném krizovém období na konci dějin.

–	Mt 4,23: Ježíšův pohled na lidskou osobnost (neděle)

–	1K 6,19.20; 10,31: Biblický pohled na tělo (pondělí)

–	1K 2,14–16: Biblický pohled na mysl/srdce (úterý)

–	Sk 8,18–24: Život vedený Božím Duchem (středa)

–	2Pt 3,14; 1J 3,1–3: Připravenost na Kristův návrat (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Proč píše Pavel o Stvořiteli jako o „Bohu pokoje“?`

`Přináší ti víra do tvého nitra pokoj, nebo naopak nepokoj a strach? Proč?`

`Jaká dvě „sjednocení“ můžeme podle Zjevení očekávat v „době konce“?`

`Proč satan tak úporně propaguje „posvátnost neděle“ a víru v „nesmrtelnou duši“?`

`Jaký vliv v boji s těmito satanovými svody má „věčné evangelium“?`

`Co ti pomáhá stále udržovat víru v to, co říká Bible?`