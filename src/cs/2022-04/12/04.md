---
title:  'Kristova mysl'
date:  13/12/2022
---

> <p></p>
> 14Přirozený člověk nemůže přijmout věci Božího Ducha; jsou mu bláznovstvím a nemůže je chápat, protože se dají posoudit jen Duchem. 15Člověk obdařený Duchem je schopen posoudit všecko, ale sám nemůže být nikým správně posouzen. 16Vždyť „kdo poznal mysl Páně a kdo ho bude poučovat“? My však mysl Kristovu máme. (1K 2,14–16)

> <p></p>
> 3Kdo vystoupí na Hospodinovu horu? A kdo stanout smí na jeho svatém místě? 4Ten, kdo má čisté ruce a srdce ryzí, ten, kdo nezneužije mou duši, ten, kdo nepřísahá lstivě. (Ž 24,3.4)

> <p></p>
> A nepřizpůsobujte se tomuto věku, nýbrž proměňujte se obnovou své mysli, abyste mohli rozpoznat, co je vůle Boží, co je dobré, Bohu milé a dokonalé. (Ř 12,2)

> <p></p>
> Konečně, bratří, přemýšlejte o všem, co je pravdivé, čestné, spravedlivé, čisté, cokoli je hodné lásky, co má dobrou pověst, co se považuje za ctnost a co sklízí pochvalu. (Fp 4,8)

> <p></p>
> K tomu směřujte, a ne k pozemským věcem. (Ko 3,2)

**Osobní studium**

Obecně platí, že prostředí nás ovlivňuje. Rozhodně bychom se měli vyhýbat místům a okolnostem, které nás mohou učinit zranitelnějšími vůči pokušení (Ž 1,1; Př 5,1–8). Náš problém s pokušením a hříchem však lze vyřešit pouze změnou našeho srdce (nebo mysli). Kristus se dotkl jádra problému, když řekl: „Z nitra totiž, z lidského srdce, vycházejí zlé myšlenky, smilství, loupeže, vraždy, cizoložství, chamtivost, zlovolnost, lest, bezuzdnost, závistivý pohled, urážky, nadutost, opovážlivost“ (Mk 7,21.22). To znamená, že pokud chceme, aby se změnilo naše chování, musí se nejprve změnit naše mysl.

Prostuduj si následující texty a pokus se vyjádřit, co znamená „mít Kristovu mysl“ (1K 2,14–16; Ž 24,3.4; Ř 12,2; Fp 4,8; Ko 3,2).

Hospodin slíbil, že jako součást „nové smlouvy“ vloží svůj zákon do mysli svého lidu a napíše jej do jejich srdcí (Jr 31,31–33; porovnej s Žd 8,8–10 a 10,16). Není tedy překvapením, že v kázání na hoře Kristus rozšířil a prohloubil význam Božích přikázání na úroveň myšlenek a pohnutek (viz Mt 5,17–48). Vítězství nad pokušením tedy můžeme získat pouze Boží proměňující milostí. Na úrovni myšlenek a pohnutek bychom se měli dožadovat naplnění tohoto zaslíbení, abychom mohli zastavit naše hříšné myšlenky.

Bez ohledu na naši věrnost a snahu – dokud žijeme ve zkaženém světě, nikdy nedosáhneme úplné bezhříšnosti. Ale pokud jsme v Kristu, jsme zcela přikryti jeho spravedlností. Ačkoli ještě nejsme dokonalí, v něm jsme již považováni za dokonalé (Fp 3,12–15). „Jestliže jsme sjednoceni s Kristem, myslíme jako Kristus. Čistota a láska vyzařují z povahy, pokora a pravda ovládají způsob našeho života. Změní se i výraz naší tváře. Zůstává-li Kristus v naší duši, působí proměňující silou a vnější vzhled svědčí o klidu a radosti, které ovládají naše nitro.“ (1SM 337)

Pouze každodenní odevzdání se, každodenní smrt sobě samému, každodenní odhodlaná snaha být poslušní Ježíši může vést k takové proměně našeho života.

**Aplikace**

`Představ si, že bys dokázal zastavit a umlčet své hříšné myšlenky. V čem by byl tvůj život jiný? Jakou cestou se potřebuješ vydat, aby ve tvém životě vítězila víra, naděje a láska?`

---

#### Dodatečné otázky k diskuzi

`Proč bez vlivu Ducha svatého nemůžeme chápat a přijmout evangelium?`

`Pavel napsal: „My však mysl Kristovu máme.“ Jak tomu rozumíš?`

`Odkud se bere zlo, které konáme?`

`Co nás může zbavit zla, které je v nás zakořeněno?`

`Proč máme přemýšlet jen o tom, „co je pravdivé, čestné...“?`

`Co musíme denně prožívat, aby rostla naše schopnost rozpoznávat „Boží vůli“ a také to, „co je dobré, Bohu milé a dokonalé“?`

`Jak se můžeme chránit před tím, aby se zlo znovu nevrátilo zlo, kterého jsme se už s pomocí Ducha svatého zbavili?`

`Proč potřebujeme „každodenní odevzdání se Bohu“ a co to vlastně je?`