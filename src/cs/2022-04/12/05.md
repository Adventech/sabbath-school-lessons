---
title:  'Vedeni Duchem'
date:  14/12/2022
---

> <p></p>
> 18Když Šimon viděl, že ten, na koho apoštolové vloží ruce, dostává Ducha svatého, nabídl jim peníze a řekl: 19„Dejte i mně tu moc, aby Ducha svatého dostal každý, na koho vložím ruce.“ 20Petr mu odpověděl: „Tvé peníze ať jsou zatraceny i s tebou: Myslil sis, že se Boží dar dá získat za peníze! 21Tato moc není pro tebe a nemůžeš mít na ní podíl, neboť tvé srdce není upřímné před Bohem. 22Odvrať se proto od této své ničemnosti a pros Boha; snad ti odpustí, co jsi zamýšlel. 23Vidím, že jsi pln hořké závisti a v zajetí nepravosti.“ 24Šimon na to řekl: „Modlete se za mne k Bohu, aby mne nepostihlo nic z toho, o čem jste mluvili.“ (Sk 8,18–24)

**Osobní studium**

Duch svatý, Přímluvce a Duch pravdy, vlévá do našich srdcí Boží lásku (Ř 5,5), vede nás ke skutečné zkušenosti spasení (J 16,7–11), uvádí nás do celé pravdy (J 16,13) a dává nám sílu naplnit poslání evangelia (Sk 1,8). Protože je to Duch svatý, kdo působí proti ničícímu satanovu dílu, není žádným překvapením, že se satan všemi prostředky snaží zkreslit naše chápání podstaty a díla Ducha svatého. Zatímco někteří popírají, že je osobou, jiní zdůrazňují dary Ducha, ale přitom zanedbávají jeho proměňující moc.

`Přečti si text Sk 8,4–24. Šimon, kouzelník ze Samaří, chtěl přijmout dary Ducha svatého, aniž by měl upřímné srdce. Jak se stejný postoj projevuje i dnes?`

Božími dětmi jsou ti, kdo jsou vedeni Duchem svatým (Ř 8,14) do celé pravdy Božího slova (J 16,13; 17,17). Ježíš jasně varoval: „Ne každý, kdo mi říká ‚Pane, Pane‘, vejde do království nebeského; ale ten, kdo činí vůli mého Otce v nebesích. Mnozí mi řeknou v onen den: ‚Pane, Pane, což jsme ve tvém jménu neprorokovali a ve tvém jménu nevymítali zlé duchy a ve tvém jménu neučinili mnoho mocných činů?‘ A tehdy jim prohlásím: ‚Nikdy jsem vás neznal; jděte ode mne, kdo se dopouštíte nepravosti‘“ (Mt 7,21–23). To znamená, že Duch svatý nikdy nikoho neodvádí pryč od Božího slova – které sám inspiroval – ale spíše nás vždy vede k souladu s ním.

Stejný Duch svatý, který nás uvádí do celé pravdy, nás také uschopňuje, abychom do této úžasné pravdy přivedli další (Mt 28,18–20; Sk 1,8). Při plnění našeho posvátného poslání máme jeho zvláštní pomoc. Každé ráno potřebujeme pokleknout před Pánem a obnovit svůj slib odevzdání se jemu. Pokud to uděláme, dá nám svého Ducha s jeho oživující a posvěcující mocí.

Musíme však být otevřeni jeho vedení a každý den se vědomě rozhodovat, zda budeme dělat to, co víme, že je správné, a vyhýbat se tomu, co víme, že je špatné. Jen když se budeme snažit v síle, kterou nám dal Bůh, žít tak, jak bychom měli, budeme otevřeni přijetí moci Ducha svatého v našich životech, jak nám to Bůh zaslíbil.

**Aplikace**

`Proč je tak důležité modlit se každý den o vedení Duchem svatým?`

---

#### Dodatečné otázky k diskuzi

`Po čem toužil Šimon?`

`Jak si Šimon představoval získání „moci“ a k čemu ji chtěl využívat?`

`Jak Šimon reagoval, když zjistil, že má špatné pohnutky?`

`Můžeme nějak poznat, zda jsou naše pohnutky správné? Jak?`

`Proč nás Duch svatý nikdy nepovede k tomu, abychom odložili Bibli?`

`Jakou spolupráci od nás očekává Bůh při hledání Pravdy?`

`S jakou pomocí Ducha svatého můžeme počítat, pokud chceme k Bohu přivést další lidi?`

`Co říká Ježíš těm, kdo v jeho jménu dělají zázraky, ale žijí vědomě v rozporu s jeho slovem?`