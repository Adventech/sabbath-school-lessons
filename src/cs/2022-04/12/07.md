---
title:  'Podněty k zamyšlení'
date:  16/12/2022
---

Přečtěte si 18. kapitolu „Psychoterapie“ (MH 241–259; ŽNP 125–134) z knihy Život naplněný pokojem.

„Velký spor se blíží ke svému konci. Každá zvěst o pohromě na moři nebo na souši je svědectvím, že konec všech věcí je blízko. Svědčí o tom války a zprávy o válkách. Je zde nějaký křesťan, kterému se nezrychluje pulz, když očekává velké události, které se před námi otevírají? Pán přichází. Slyšíme kroky přibližujícího se Boha.“ (Mar 220)

„Každý den žij život víry. Nebuď znepokojen a netrap se obdobím problémů. Období potíží teprve přijde. Nepřemýšlej: ‚Obávám se, že neobstojím v den velké zkoušky.‘ Máme žít pro přítomnost, jen pro tento den. Zítřek ti nepatří. Dnes si musíš udržet vítězství nad sebou samým. Dnes máš žít život modlitby. Dnes máš bojovat dobrý boj víry. Dnes máš věřit, že tě Bůh požehná. A když získáš vítězství nad temnotou a nevěrou, splníš požadavky Mistra a staneš se požehnáním pro lidi kolem sebe.“ (ST, 20. října 1887)

„Pán brzy přijde a my musíme být připraveni setkat se s ním v pokoji. Buďme rozhodnuti udělat vše, co je v našich silách, abychom lidem kolem nás předali světlo. Nemáme být smutní, ale radostní, a máme mít Pána Ježíše stále před sebou. Přijde brzy. Musíme být připraveni a čekat na jeho zjevení. Ó, jak bude nádherné vidět ho a být přivítáni jako jeho vykoupení! Čekáme dlouho, ale naše naděje nemá ochabovat. Budeme-li moci vidět Krále v jeho kráse, budeme navždy požehnáni. Toužím nahlas volat: ‚Vzhůru domů!‘ Blížíme se k době, kdy Kristus přijde s mocí a velkou slávou, aby vzal své vykoupené do jejich věčného domova.“ (8T 253)

**Otázky k rozhovoru**

`1. 	Jak nám může představa člověka – jako nedělitelné jednoty těla, duše a ducha – pomoci lépe pochopit, že náboženství ovlivňuje celý náš život?`

`2. 	Všechna skutečná probuzení a reformace jsou teocentrická (soustředěná na Boha), a nikdy ne antropocentrická (soustředěná na člověka). Jak tento princip ilustruje podobenství o farizeovi a celníkovi (viz L 18,9–14)?`

`3. 	Uvažujte společně o vašich odpovědích na čtvrteční závěrečnou otázku. Jak můžete vědět, jestli jste připraveni? Můžete mít jistotu, aniž byste byli troufalí?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

---

#### Dodatečné otázky k diskuzi

`Jaké povzbuzení jsi prožil při tvém osobním studiu Bible a lekce sš v týdnu?`

`Zažil jsi v poslední době nějaký ďáblův útok na tvůj vztah k Bibli? Čeho se to týkalo a jak jsi reagoval?`

`Co ti nejvíc pomáhá v přípravě na setkání s Ježíšem?`

`V čem tě obohatila naše dnešní diskuze?`