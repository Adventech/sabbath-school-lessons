---
title:  'Hadova lež'
date:  03/10/2022
---

> <p></p>
> 1Nejzchytralejší ze vší polní zvěře, kterou Hospodin Bůh učinil, byl had. Řekl ženě: „Jakže, Bůh vám zakázal jíst ze všech stromů v zahradě?“ 2Žena hadovi odvětila: „Plody ze stromů v zahradě jíst smíme. 3Jen o plodech ze stromu, který je uprostřed zahrady, Bůh řekl: ‚Nejezte z něho, ani se ho nedotkněte, abyste nezemřeli.‘“ 4Had ženu ujišťoval: „Nikoli, nepropadnete smrti. 5Bůh však ví, že v den, kdy z něho pojíte, otevřou se vám oči a budete jako Bůh znát dobré i zlé.“ 6Žena viděla, že je to strom s plody dobrými k jídlu, lákavý pro oči, strom slibující vševědoucnost. Vzala tedy z jeho plodů a jedla, dala také svému muži, který byl s ní, a on též jedl. 7Oběma se otevřely oči: poznali, že jsou nazí. Spletli tedy fíkové listy a přepásali se jimi. (Gn 3,1–7)

**Osobní studium**

`Uvažuj o úvodním textu (Gn 3,1–7). Podle čeho se Eva rozhodovala mezi Božím slovem a slovem hada?`

Text Gn 3 je jedním z nejjasnějších příkladů psychologie pokušení. Bůh varoval Adama a Evu, že pokud budou jíst ze zakázaného ovoce, určitě zemřou (Gn 2,16.17). Satan přijal podobu hada a pro svedení Evy ke hříchu mu stačilo několik řečnických triků.

Nejprve zobecnil jasný Boží zákaz. Had položil Evě otázku: „Jakže, Bůh vám zakázal jíst ze všech stromů v zahradě?“ (Gn 3,1). Eva oponovala, že zákaz se týkal pouze jednoho konkrétního stromu a že jíst z něj nebo se ho dotknout by znamenalo zemřít.

Potom satan protiřečil Božímu výroku. Jednoznačně a nezpochybnitelně tvrdil: „Nikoli, nepropadnete smrti“ (Gn 3,4).

Nakonec ještě satan obvinil Boha, že Evě a jejímu muži brání v přístupu k důležitému poznání. Podvodník tvrdil: „Bůh však ví, že v den, kdy z něho pojíte, otevřou se vám oči a budete jako Bůh znát dobré i zlé“ (Gn 3,5).

Evina zvědavost způsobila, že se nechala hadem okouzlit. Byla přinucena učinit vážné rozhodnutí: buď zůstane věrná Bohu a jeho zákaz poslechne, nebo přijme satanovo svůdné lákání. Pochybnosti o Božím slově ji přivedly ke spolehnutí se na vlastní smysly. Využila empirickou metodu osobního pozorování, na jejímž základě učinila rozhodnutí mezi dvěma protichůdnými tvrzeními.

(1) Viděla, že z výživového hlediska je to „strom s plody dobrými k jídlu“. (2) Z estetického hlediska viděla, že je na pohled „lákavý“. (3) Z logické analýzy jí vyplynulo, že je to „strom slibující vševědoucnost“. Tak našla dostatek dobrých důvodů, aby poslechla hadova slova a jedla ze zakázaného stromu. A udělala to.

Někteří lidé tvrdí, že je užitečné poznat všechno, pokud se nakonec budeme držet jen toho dobrého (1Te 5,21). Tragické zkušenosti Adama a Evy v rajské zahradě však ukazují, že existuje i takové poznání, které je samo o sobě velmi škodlivé. Existují skutečnosti a zkušenosti, které nám neprospívají a od kterých bychom se měli držet co nejdál.

**Aplikace**

`Co nám příběh o pádu člověka do hříchu říká o tom, jak snadné je racionalizovat a omlouvat svá hříšná rozhodnutí?`