---
title:  'Následky hříchu'
date:  05/10/2022
---

> <p></p>
> 16Ženě řekl: „Velice rozmnožím tvé trápení i bolesti těhotenství, syny budeš rodit v utrpení, budeš dychtit po svém muži, ale on nad tebou bude vládnout.“ 17Adamovi řekl: „Uposlechl jsi hlasu své ženy a jedl jsi ze stromu, z něhož jsem ti zakázal jíst. Kvůli tobě nechť je země prokleta; po celý svůj život z ní budeš jíst v trápení. 18Vydá ti jenom trní a hloží a budeš jíst polní byliny. 19V potu své tváře budeš jíst chléb, dokud se nenavrátíš do země, z níž jsi byl vzat. Prach jsi a v prach se navrátíš.“ (Gn 3,16–19)

> <p></p>
> Skrze jednoho člověka totiž vešel do světa hřích a skrze hřích smrt; a tak smrt zasáhla všechny, protože všichni zhřešili. (Ř 5,12)

**Osobní studium**

`Jaké jsou podle textů Gn 3,7–19 a Ř 5,12 hlavní následky hříchu?`

Eva, uchvácená přesvědčivou řečí hada, si nedokázala představit dalekosáhlé následky cesty, na kterou se vydala. Samotné jedení zakázaného ovoce se nezdálo tak výz­namné jako to, co ve skutečnosti představovalo. Tímto činem neposlušnosti však Eva zničila svou věrnost Bohu a začala důvěřovat satanovi.

Text Gn 3 popisuje nejen pád Adama a Evy, ale také některé z jeho nejtragičtějších následků. Z teologického hlediska byli oba zachváceni teofobií (začali mít z Boha strach) a skryli se před Bohem (Gn 3,8). Z pohledu psychologie bychom mohli říci, že se styděli za své jednání a začali obviňovat jeden druhého (Gn 3,7.9–13). Z tělesného hlediska se měli začít potit, cítit bolest a nakonec zemřít (Gn 3,16–19). A z ekologického hlediska můžeme konstatovat, že se příroda zdeformovala a došlo k nežádoucí změně jejího normálního fungování (Gn 3,17.18).

Rajská zahrada už nebyla tím krásným a příjemným místem, jakým bývala. „Při pohledu na vadnoucí květinu a padající list cítili Adam a jeho žena nad těmito prvními známkami rozkladu hlubší lítost, než jakou dnes lidé pociťují nad svými mrtvými. Když košaté stromy shazovaly své listí, uvědomili si strašnou skutečnost, že smrt je údělem všeho živého.“ (PP 62; NUD 22)

Adam a Eva nezemřeli okamžitě, ale ten den byli odsouzeni k smrti. Hospodin řekl Adamovi: „V potu své tváře budeš jíst chléb, dokud se nenavrátíš do země, z níž jsi byl vzat. Prach jsi a v prach se navrátíš“ (Gn 3,19). Pád měl tragické následky pro celé lidstvo. Apoštol Pavel vysvětluje: „Skrze jednoho člověka totiž vešel do světa hřích a skrze hřích smrt; a tak smrt zasáhla všechny, protože všichni zhřešili“ (Ř 5,12).

Smutnou a bolestnou skutečností je, že tak jako lidstvo v minulosti, i my dnes snášíme následky toho, co se stalo v Edenu. Jak vděční můžeme být za to, co pro nás Ježíš vykonal na kříži! Díky tomu máme naději na věčný život ve světě, kde už nikdy nebude vládnout hřích.

**Aplikace**

`Jaké ponaučení o důsledcích našich vlastních hříšných činů si můžeme vzít z Eviny tragické zkušenosti?`

---

#### Dodatečné otázky k diskuzi

`Jak dlouho vydržela Adamovi a Evě víra v to, že satan mluvil pravdu?`

`Jaké důsledky hříchu pocítili naši prarodiče okamžitě?`

`Proč se začali bát Stvořitele?`

`Jaké důsledky svého jednání mohli Adam a Eva vnímat v přírodě?`

`Jak se hřích začal projevovat v „tělesné oblasti“ života?`

`Jak pád do hříchu ovlivnil „duchovní oblast“ života?`

`Jaký vliv má naše víra v Ježíše na naše vnímání následků hříchu?`