---
title:  Misijní příběh
date:   07/10/2022
---

#### Znamení a zázraky

_Dmitry Bagal_

Při studiu Izajáše v sobotní škole před několika čtvrtletími mě obzvlášť zaujal jeden verš: "Hle – já a děti, které mi dal Hospodin, jsme v Izraeli jako divy a znamení od Hospodina zástupů, který přebývá na hoře Sion." (Izaiáš 8,18). Připadalo mi, že se verš týká mě. S manželkou jsme již jedno dítě měli a čekali jsme na narození druhého. Pomyslel jsem si: _Hle – já a děti, které mi dal Hospodin! Bylo by skvělé mít od Boha také znamení a zázraky!_

Při přemýšlení o tomto verši jsem si vzpomněl, jak jsem četl o úžasných Božích zásazích v životech adventistů, kterým se jen díky víře podařilo získat značné finanční prostředky na misijní projekty. Modlil jsem se: "Pane, také bych rád přispěl. Mám k tomu dokonce dobrou příležitost: narodilo se mi druhé dítě. Prosím, dej mi představu, kolik bych měl s Tvou pomocí darovat jako projev vděčnosti za dobré těhotenství a bezproblémový porod, a dej mi vědět, kdo by měl dar dostat."

Téměř okamžitě jsem získal dojem, že bych měl sehnat 1000 eur (kolem 25.000 korun). Tato částka se zdála nedosažitelná pro někoho s omezeným příjmem, jako jsem měl já v Německu. Modlil jsem se: "Pane, je to Tvůj cíl, takže musíš zajistit, aby se peníze odněkud vzaly. Ty víš, že můj plat nestačí na to, abych mohl dát něco stranou. Jediné, co mohu slíbit, je, že se budu denně modlit a odkládat stranou všechny peníze, které dostanu navíc ke svému platu".

Každý den jsem se modlil, aby Všemohoucí nějak umožnil dosáhnout cíle 1000 eur. Za necelý měsíc jsem již obdržel asi polovinu této částky. Jeden starší pár mi nečekaně daroval 200 eur za to, že jsem jim pomohl přestěhovat se do nového domu. Pak mi dal 200 eur jeden adventistický podnikatel, když jsme s manželkou ve snaze být pohostinní ubytovali na noc dva jeho zaměstnance u nás doma. Poté jedni manželé neohlášeně převedli na náš bankovní účet 50 eur. Měsíc před narozením dítěte jsem již měl k dispozici 1000 eur.

Narození Maranathy Yessenie proběhl 4. května hladce a rychle. Zaparkoval jsem před nemocnicí v 8:37 a o 20 minut později se narodila. Finanční prostředky šly na misijní projekt.

Pán se postaral o to, abychom dosáhli Jeho dárcovského cíle. Požehnán se svou ženou a dvěma dětmi mohu skutečně říci: "Hle – já a děti, které mi dal Hospodin, jsme v Izraeli jako divy a znamení od Hospodina zástupů, který přebývá na hoře Sion."

_Děkujeme vám za podporu misijních projektů prostřednictvím misijních darů při sobotní škole, darů třinácté soboty a darů modlitebního týdne._
