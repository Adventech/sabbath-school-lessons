---
title:  'Smrt v hříšném světě'
date:  01/10/2022
---

### Texty na tento týden
Gn 3

> <p>Základní verš</p>
> „Skrze jednoho člověka totiž vešel do světa hřích a skrze hřích smrt; a tak smrt zasáhla všechny, protože všichni zhřešili.“ (Ř 5,12)

Bůh prostřednictvím Krista stvořil celý vesmír a také náš svět (J 1,1–3.10; Ko 1,16; Žd 1,2). Když však Bůh Otec přiznal Kristu zvláštní poctu a oznámil, že budou společně tvořit tento svět, „Lucifer záviděl a žárlil na Ježíše Krista“ (SR 14) a zosnoval proti němu spiknutí.

Poté, co byl satan vyhnán z nebe, rozhodl se „zničit štěstí Adama a Evy“ na zemi a tím „způsobit zármutek v nebi“. Představoval si, že „pokud by je [Adama a Evu] zlákal k neposlušnosti, Bůh by učinil nějaké opatření, aby jim mohl odpustit. Potom by se on, satan, i všichni padlí andělé mohli s nimi spravedlivým způsobem podělit o Boží milosrdenství“ (SR 27). Bůh si plně uvědomoval satanovu strategii a varoval Adama a Evu, aby nejedli ze stromu poznání dobrého a zlého (Gn 2,16.17). To znamená, že již v době, kdy byl svět dokonalý a bezúhonný, existovalo jasné omezení, kterému se měly lidské bytosti podřídit.

Naneštěstí se první lidé nakonec přidali na stranu nepřítele, kterému věřili více než svému Stvořiteli. Tragickým důsledkem tohoto odloučení od dárce života byla smrt, která postihla celou zemi. Ale i v této tragické situaci přichází milující Bůh s nadějí na záchranu a obnovu.

Osnova lekce

Tento týden budeme uvažovat o pádu Adama a Evy, o tom, jak hřích a smrt ovládly náš svět, a o tom, jak už v zahradě Eden Bůh zasadil pro lidstvo semínko naděje.

–	 Gn 3,1–4: Komu se dá věřit? (neděle)

–	 Gn 3,1–7: Hadova lež (pondělí)

–	 Gn 3,4: Jistě nezemřete! (úterý)

–	 Gn 3,16–19: Smrt jako následek hříchu (středa)

–	 Gn 3,15.21: První zaslíbení evangelia (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`V čem se liší náš hříšný svět od ostatního vesmíru?`

`Proč musel Bůh na Zemi po pádu do hříchu změnit některé podmínky?`

`Stává se vám, že s vámi někdo mluví o něčem, co neznáte? Jak se v takové chvíli cítíte?`

`Myslíš, že Adam s Evou rozuměli Stvořiteli, když je varoval před ovocem ze stromu poznání? Co mohli chápat a co nejspíš ne?`

`Co podle citace EGW dovedlo Lucifera ke vzpouře proti Stvořiteli?`

`Adam s Evou nakonec podlehli satanově léčce. Co si o tom myslíš a co bylo podle tebe hlavní příčinou jejich selhání?`