---
title:  'Podněty k zamyšlení'
date:  07/10/2022
---

Přečtěte si 3. kapitolu „Nedůvěra a její důsledky“ (PP 52–62; NUD 18–22) a 4. kapitolu „Zaslíbení záchrany“ (PP 63–70; NUD 23–26) z knihy Na úsvitu dějin a 3. kapitolu „Poznání dobra a zla“ (Ed 23–27; Vých 15–17) z knihy Výchova.

V uplynulých letech byly dělány studie o tom, co se nazývá zážitky blízké smrti (angl. Near Death Experience – NDE). Jedná se o psychologický fenomén osobních zážitků spojených s blížící se smrtí. Výjimečně se stane, že člověk „zemře“, přestane dýchat a přestane mu bít srdce, je ve stavu klinické smrti a potom se vrátí zpět k životu. Někdy pak popisuje fantastické zážitky spojené s opuštěním vlastního těla, vznášením a setkáním s bílým světlem často ztotožňovaným s Bohem. Někteří dokonce mluví o setkání s dávno mrtvými příbuznými nebo s mytickými postavami. Mnozí lidé, dokonce i křesťané, kteří nechápou pravdu o stavu po smrti, věří, že tyto zážitky jsou důkazem nesmrtelnosti duše. Avšak (a to by mělo být nejjasnější varování, že něco není v pořádku) většina těch, kdo mají tyto zkušenosti, tvrdí, že duchovní bytosti, se kterými se setkali během NDE, jim říkaly utěšující slova o lásce, pokoji a dobrotě. Neslyšeli však nic o spasení v Kristu, nic o hříchu a nic o soudu. Neměli by při „ochutnávání“ křesťanského posmrtného života dostat spolu s ním alespoň kousek nejzákladnějších křesťanských nauk? To, co se dozvídají, zní většinou jako učení hnutí New Age, což by mohlo vysvětlovat, proč jsou v mnoha případech méně nakloněni ke křesťanství než před „smrtí“. A také nikdo z křesťanů, přesvědčených, že jejich NDE byla předchutí křesťanského nebe, se nikdy nedozvěděl nic o Bohu, zato se vrátil s velkou dávkou náklonnosti k New Age. Vysvětlením může být, že je oklamal tentýž, který oklamal Evu v Edenu – a oklamal je stejnou lží (viz také 11. lekce).

**Otázky k rozhovoru**

`1. 	Jak zkušenost Adama a Evy ukazuje, že Boží odpuštění nutně nemusí zvrátit všechny následky hříchu? Proč jde o důležitou pravdu?`

`2. 	Strom poznání dobra a zla byl pro Adama a Evu „nebezpečným územím“ nepřítele. Existují „nebezpečná území“, na která jsme v pokušení vstoupit? Jak se tomuto pokušení můžeme bránit?`

`3. 	Satan se snaží dovést Boží lid k přesvědčení, že „Kristovy požadavky nejsou dnes tak přísné, jako byly kdysi, a že pokud se přizpůsobí světu, budou mít větší vliv na světské lidi“ (TM 474). Co bychom měli dělat, abychom se nedostali do této rafinované pasti?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

3