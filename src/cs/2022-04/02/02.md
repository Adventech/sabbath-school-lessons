---
title:  'Komu se dá věřit?'
date:  02/10/2022
---

> <p></p>
> 1Nejzchytralejší ze vší polní zvěře, kterou Hospodin Bůh učinil, byl had. Řekl ženě: „Jakže, Bůh vám zakázal jíst ze všech stromů v zahradě?“ 2Žena hadovi odvětila: „Plody ze stromů v zahradě jíst smíme. 3Jen o plodech ze stromu, který je uprostřed zahrady, Bůh řekl: ‚Nejezte z něho, ani se ho nedotkněte, abyste nezemřeli.‘“ 4Had ženu ujišťoval: „Nikoli, nepropadnete smrti.“ (Gn 3,1–4)

**Osobní studium**

Svět, který vyšel z Boží ruky, byl dokonalý (Gn 1,31). Adam a Eva neměli žádnou zkušenost se smrtí. V takové situaci Bůh přichází do rajské zahrady s příkazem a varováním adresovaným člověku: „Z každého stromu zahrady smíš jíst. Ze stromu poznání dobrého a zlého však nejez. V den, kdy bys z něho pojedl, propadneš smrti“ (Gn 2,16.17).

`Tento text ukazuje, že v dokonalém prostředí Edenu měli lidé svobodnou vůli. Proč by je totiž Bůh jinak varoval před následky jejich rozhodnutí?`

Někdy po tomto varování satan přijal podobu hada a také vstoupil do Edenu. Eva viděla hada, který spokojeně jedl zakázané ovoce, aniž by zemřel. „On sám jedl a získal schopnost mluvit“ (PP 54; NUD 19) a nic se mu nestalo.

`Uvažuj o úvodním textu (Gn 3,1–4). Proč mohla hadova slova znít Evě přesvědčivě?`

Z hlediska lidské logiky zněly argumenty hada mnohem přesvědčivěji než Boží slovo. Za prvé, v ráji dosud nebyly žádné důkazy o existenci hříchu a smrti. Za druhé, had jedl zakázané ovoce a byl velmi spokojen. Proč by se tedy Eva měla bránit udělat to samé? Boží příkaz se zdál být příliš omezující a nesmyslný.

Při rozhodování mezi dvěma protichůdnými výroky Eva ignorovala tři základní principy: (1) lidský rozum není vždy nejbezpečnějším způsobem hodnocení duchovních záležitostí; (2) Boží slovo se nám může zdát nelogické a nesmyslné, ale přesto je vždy správné a důvěryhodné a (3) jsou věci, které samy o sobě nejsou špatné nebo nesprávné, ale Bůh si je vybral jako zkoušku naší poslušnosti.

Měli bychom si uvědomit, že Evina zkušenost v rajské zahradě nebyla ani ojedinělou, ani výjimečnou událostí. Každý den a každou chvíli se rozhodujeme mezi Božím slovem (které může být pro mnohé nepopulární), a lákavými nabídkami společnosti, ve které žijeme. Naše volby ovlivňují náš věčný osud.

**Aplikace**

`Ve kterých oblastech je jasné učení Bible v rozporu s hodnotami světa?`

---

#### Dodatečné otázky k diskuzi

`Jsi důvěřivý nebo spíše nedůvěřivý člověk? Proč?`

`Podle čeho se rozhoduješ, zda někomu uvěříš nebo ne?`

`Ve jakých situacích je důvěra mimořádně důležitá?`

`Vzpomeneš si na to, kdy naposledy jsi váhal, zda věřit tomu, co říká Bůh (Bible), nebo někomu či něčemu jinému? Co nakonec rozhodlo?`

`Znáš z minulosti nějaký příklad toho, kdy věda tvrdila něco jiného než Bible, aby nakonec musela uznat, že pravdu má Bible?`

`Na které tři principy se vyplatí pamatovat při našem rozhodování?`