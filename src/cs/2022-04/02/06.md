---
title:  'První zaslíbení evangelia'
date:  06/10/2022
---

> <p></p>
> 15Mezi tebe a ženu položím nepřátelství, i mezi símě tvé a símě její. Ono ti rozdrtí hlavu a ty jemu rozdrtíš patu. […] 21Hospodin Bůh udělal Adamovi a jeho ženě kožené suknice a přioděl je. (Gn 3,15.21)

> <p></p>
> Toho, který nepoznal hřích, kvůli nám ztotožnil s hříchem, abychom v něm dosáhli Boží spravedlnosti. (2K 5,21)

> <p></p>
> 27A jako každý člověk jen jednou umírá, a potom bude soud, 28tak i Kristus byl jen jednou obětován, aby na sebe vzal hříchy mnohých; po druhé se zjeví ne už kvůli hříchu, ale ke spáse těm, kdo ho očekávají. (Žd 9,27.28)

**Osobní studium**

`Jaká naděje pro lidstvo je vyjádřena ve verších Gn 3,15.21?`

Text Gn 3 popisuje hroznou tragédii, která po pádu člověka do hříchu zachvátila celý svět. Všechno bylo najednou úplně jiné. Adam a Eva mohli vidět kontrast mezi světem před svým pádem a po něm.

Uprostřed jejich úzkosti a zoufalství jim Bůh dal jistotu pro přítomnost a naději do budoucnosti. Nejprve odsoudil hada slovy o naději na Mesiáše, když prohlásil: „Mezi tebe a ženu položím nepřátelství, i mezi símě tvé a símě její. Ono ti rozdrtí hlavu a ty jemu rozdrtíš patu“ (Gn 3,15).

Slovo „nepřátelství“ (hebr. ejva) vyjadřuje nejen dlouhotrvající kosmický spor mezi dobrem a zlem, ale také osobní odpor k hříchu, který do lidské mysli vložila Boží milost. Naše přirozenost je hříšná, jsme „mrtví pro své viny a hříchy“ (Ef 2,1.5), jsme „služebníky hříchu“ (Ř 6,20). Ale to, co Kristus vštěpuje do každého lidského života, v nás působí nepřátelství vůči satanovi. A právě toto „nepřátelství“, Boží dar z Edenu, nám umožňuje přijmout jeho spasitelnou milost. Bez této proměňující milosti a obnovující moci by lidstvo bylo nadále satanovým zajatcem a služebníkem vždy připraveným splnit jeho příkazy.

Hospodin dále použil ke znázornění tohoto mesiášského zaslíbení oběť zvířete (viz Gn 3,21). „Když Adam dle přesných Božích pokynů poprvé obětoval za hřích, byl tento obřad pro něj zvlášť bolestnou chvílí. Aby mohl přinést tuto oběť za své přestoupení, musel vlastní rukou vzít život, jehož dárcem je sám Bůh. Poprvé viděl umírání a smrt. Když se díval na zkrvavenou oběť a její smrtelné záchvěvy, okem víry viděl umírat nevinného Beránka Božího, na nějž tato oběť poukazovala a který se měl stát obětí za hříchy všeho lidstva.“ (SR 50)

`Uvažuj nad texty 2K 5,21 a Žd 9,27.28. Co tyto verše říkají o skutečnostech zjevených v Edenu?`

S vědomím, že stejně nakonec zemřou (Gn 3,19.22–24), museli Adam a Eva opustit rajskou zahradu. Ale neodešli nazí nebo s vlastnoručně zhotoveným oděvem z fíkových listů (Gn 3,7). Samotný Hospodin jim zhotovil „kožené šaty“, a dokonce je do nich oblékl (Gn 3,21). Jedná se o symbol jeho přikrývající spravedlnosti (viz Za 3,1–5 a L 15,22). Již tehdy, hned od začátku v Edenu, bylo lidstvu zjeveno evangelium.

**Aplikace**

`Co pro tebe osobně znamená naděje evangelia? Jak bys ji vlastními slovy vysvětlil někomu, kdo v Krista nevěří?`

---

#### Dodatečné otázky k diskuzi

`S jakým evangeliem se setkáváme při čtení rozhovoru, který vede Stvořitel s našimi prarodiči a jejich svůdcem?`

`Jsi rád, že Bůh jednou hadovi „rozdrtí hlavu“? Proč?`

`Bůh oděl naše prarodiče do „kožených suknic“? Co je tím chtěl naučit? Co měli pochopit?`

`Čím dnes Stvořitel zahaluje naši nahotu?`

`Pavel píše, že se Ježíš „ztotožnil s hříchem“. Jak tomu rozumíš?`

`Proč už dnes nemusíme přinášet za náš hřích zvířecí oběti?`