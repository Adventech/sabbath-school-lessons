---
title:  '„Z propasti země“'
date:  18/10/2022
---

> <p></p>
> 17Od mladosti, Bože, jsi mě vyučoval a já dosud oznamuji tvoje divy. 18Ani ve stáří a šedinách mě, Bože, neopouštěj, dokud neseznámím toto pokolení se skutky tvé paže a s tvou bohatýrskou silou všechny, kteří přijdou. 19Bože, tvoje spravedlnost až k výšinám sahá, vykonals veliké věci. Bože, kdo je tobě roven! 20Ty jsi mi dal zakusit četná zlá soužení a zase mi život vracíš a z propasti země přivádíš mě nazpět. 21Ty mě stále činíš větším, útěchou mě zahrnuješ. 22A já strunným nástrojem ti budu vzdávat chválu, Bože můj, za tvoji věrnost, s citerou ti budu zpívat žalmy, Svatý Izraele. (Ž 71,17–22)

**Osobní studium**

`Přečtěte si Žalm 71. Co vyplývá z textu, když žalmista o Bohu říká: „zase mi život vracíš a z propasti země přivádíš mě nazpět“ (Ž 71,20)?`

V Žalmu 49 jsme našli dojemné vyjádření naděje na vzkříšení, na rozdíl od falešných jistot hlupáků, kteří spoléhají na své bohatství. V Žalmu 71. autor hledá jistotu a naději u Boha v situaci, kdy je obklopen nepřáteli a falešnými žalobci, kteří říkají, že Bůh ho opustil (Ž 71,10.11).

Uprostřed zkoušek nachází žalmista útěchu a jistotu ve vzpomínkách na to, jak se o něj Bůh v minulosti staral. Uvědomuje si, že ho Bůh chránil ještě před narozením (Ž 71,6). Potom vyznává, že jej Hospodin učil (Ž 71,17).

S jistotou, že Bůh je jeho skálou a pevností, žalmista prosí: „Buď mi skalním příbytkem a budu se tam uchylovat stále“ (Ž 71,3). „Nezamítej mě v čas stáří, neopouštěj mě, když pozbývám sil“ (Ž 71,9). „Nevzdaluj se ode mne, můj Bože, Bože, na pomoc mi pospěš!“ (Ž 71,12). A pak žalmista dodává: „Ty jsi mi dal zakusit četná zlá soužení a zase mi život vracíš a z propasti země přivádíš mě nazpět“ (Ž 71,20).

Výraz „z propasti země přivádíš mě nazpět“ můžeme doslovně chápat jako zmínku o budoucím tělesném vzkříšení žalmisty. Zdá se však, že kontext upřednostňuje metaforický popis žalmistova stavu hluboké deprese, kdy se cítí, jako kdyby ho pohltila země (porovnej s Ž 88,7 a Ž 130,1.2). Mohli bychom tedy říci, že se „jedná především o obraznou řeč s náznaky tělesného vzkříšení.“ (Andrews Study Bible, s. 726, poznámka k Ž 71,20)

Je důležité pochopit, že bez ohledu na to, v jaké jsme situaci, Bůh je tady a stará se o nás. A koneckonců naše naděje nespočívá v tomto životě, ale v životě, který přijde – ve věčném životě, který máme v Ježíši po našem vzkříšení při jeho návratu.

**Aplikace**

`Každý z nás prožil těžké chvíle naplněné trápením a bolestí. Jak ti pohled upřený na Boží pomoc v minulosti může pomoci nadále mu důvěřovat – a to i tehdy, když se ti Bůh zdá příliš vzdálený?`

---

#### Dodatečné otázky k diskuzi

`Jak na tebe působí čtení tohoto žalmu? Co z něho vyzařuje?`

`Co má autor žalmu na mysli, když píše o vyvedení „z propasti země“? Proč to můžeme vnímat jeho víru ve vzkříšení?`

`Kde bere autor žalmu jistotu, že ho Bůh přivede nazpět „z propasti země“?`

`Máš také zkušenosti s tím, že ses ocitnul v beznadějné situaci, ale Bůh našel způsob, jak tě zachránit?`

`Kterou zkušenost s Boží záchrannou mocí považuješ ve svém dosavadním životě za největší? Už jsi ji někomu vyprávěl? Proč?`

`Jak ti podobné zkušenosti pomáhají věřit tomu, že kdyby v budoucnu Bůh nezasáhl a nechal tě zemřít (třeba jako mučedníka), budeš znovu žít?`