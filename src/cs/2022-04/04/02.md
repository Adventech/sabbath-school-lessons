---
title:  '„Uzřím Boha“'
date:  16/10/2022
---

> <p></p>
> 25Já vím, že můj Vykupitel je živ a jako poslední se postaví nad prachem. 26A kdyby mi i kůži se­dřeli, ač zbaven masa, uzřím Boha, 27já ho uzřím, pro mne tu bude, mé oči ho uvidí, ne někdo cizí, mé ledví po tom prahne v mém nitru. (Jb 19,25–27)

> <p></p>
> Boha nikdy nikdo neviděl; jednorozený Syn, který je v náručí Otcově, nám o něm řekl. (J 1,18)

> <p></p>
> 15Jeho příchod zjeví v určený čas požehnaný a jediný Vládce, Král králů a Pán pánů. 16On jediný je nesmrtelný a přebývá v nepřístupném světle; jeho nikdo z lidí neviděl a nemůže uvidět. Jemu patří čest a věčná moc. Amen. (1Tm 6,15.16)

**Osobní studium**

`Kdy a za jakých okolností očekával podle úvodních veršů Jób že „uvidí Boha“?`

Život není fér. Uvědomujeme si to zejména tehdy, když vidíme „dobré“ trpět a „nespravedlivé“ prosperovat (viz Ž 73,12–17; Mal 3,14–18). Jób byl „bezúhonný a přímý, bál se Boha a vystříhal se zlého“ (Jb 1,1). Přesto Bůh dovolil satanovi, aby Jóba nesmírně sužoval. Jeho tělo bylo poznamenáno bolestivou chorobou (Jb 2,1–8). Ztratil velkou část svého dobytka a majetku (Jb 1,13–17). Přišel o sluhy, a dokonce i o své vlastní děti (Jb 1,16.18). Kromě toho byl obklopen přáteli, kteří se ho snažili zachránit. Opakovali mu, že je hříšník, který si své utrpení zaslouží, a chtěli ho přivést k pokání (Jb 4,1–5,27; Jb 8,1–22; Jb 11,1–20 atd.). Dokonce i jeho manželka mu řekla: „Ještě se držíš své bezúhonnosti? Zlořeč Bohu a zemři“ (Jb 2,9).

Jób nemohl tušit, že se dostal do centra obrovského kosmického zápasu mezi Bohem a satanem. Jób, sužovaný zápasy a utrpením, litoval, že se vůbec narodil (Jb 3,1–26). Jeho bezpodmínečná věrnost Bohu je dobře vyjádřena slovy: „I kdyby mě zabil a já už neměl co očekávat, přece bych chtěl před ním obhájit své cesty.“ (Jb 13,15). I když měl pocit, že jeho život se rychle blíží k závěru, držel se ujištění, že smrt nebude mít poslední slovo. Se silným přesvědčením vyznal, že ačkoli zemře, jeho Vykupitel se jednoho dne postaví nad jeho prachem a on, Jób, uvidí na vlastní oči Boha (Jb 19,25–27). „To je jasné připomenutí vzkříšení“ (3BC 549).

Jaká nádherná naděje navzdory tragédii! Uprostřed nemoci a bolesti, postižený ekonomickým kolapsem a emocionálním zhroucením a zahrnutý výčitkami okolí Jób dokázal v dálce tušit a očekávat den, kdy vstane z mrtvých a uvidí svého milovaného Vykupitele. Jóbův výrok o vzkříšení byl naplněn týmž ujištěním, jaké o staletí později řekla Marta Ježíšovi: „Vím, že [Lazar] vstane při vzkříšení v poslední den“ (J 11,24). Podobně jako Marta, držel se i Jób vírou tohoto zaslíbení. Na rozdíl od Jóba se Marta mohla již brzy na vlastní oči přesvědčit, že její víra je správná.

**Aplikace**

`Jak se můžeš naučit důvěřovat Bohu i uprostřed kruté nespravedlnosti života?`

---

#### Dodatečné otázky k diskuzi

`Co vše Jóba postihlo, když chtěl ďábel vyzkoušet, zda Bohu neslouží jen díky tomu, že mu Bůh žehná?`

`Jaká naděje Jóbovi pomáhala v nejhorších chvílích jeho života?`

`Jak mohl Jób tvrdit, že uvidí Boha, když ho zatím ještě nikdo neviděl?`

`Jób prokázal „bezpodmínečnou věrnost Bohu“. Co bys mi poradil, kdybych se tě ptal, jak je možné takovou věrnost získat?`

`Věříš tomu, že se Bůh jednou zastaví i nad tvým „prachem“? Proč?`

`Jak tvůj život (a tvé stárnutí) ovlivňuje víra, že díky Boží milosti smrt nebude mít poslední slovo?`

`Marta, sestra Lazara, také věřila ve vzkříšení. Jakou měla oproti Jóbovi výhodu?`