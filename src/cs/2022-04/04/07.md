---
title:  'Podněty k zamyšlení'
date:  21/10/2022
---

Přečtěte si 60. kapitolu „Vidění budoucí slávy“ z knihy Od slávy k úpadku (PP 722–733; OSU 270–273).

Moderní věda učí, že veškerá hmota se skládá z atomů tvořených elementárními částicemi – fermiony a bosony. V současnosti se předpokládá, že jsou stavebními kameny celé fyzikální reality. Pokud je tedy náš svět tvořen těmito částicemi, nemohl by je Bůh, který tento svět nejen stvořil, ale i udržuje, jednoduše překonfigurovat, až přijde čas nás vzkřísit? Ateista Bertrand Russell se vysmíval vzkříšení a ptal se, co se stane s těmi, které snědli kanibalové, protože jejich těla jsou nyní součástí těl kanibalů. Kdo tedy při vzkříšení dostane jakou část? Předpokládejme však, že Hospodin jednoduše vezme fermiony a bosony, základní stavební kameny existence, a podle informací, které má o každém člověku, nás z těchto částic zrekonstruuje. Nepotřebuje částice, které nás tvořily původně, může použít jakékoli, třeba je vytvořit svým slovem. Ať už to udělá jakkoli, Bůh, který stvořil vesmír, nás může znovu stvořit. A to je přesně to, co slibuje udělat při vzkříšení mrtvých.

„Dárce života při prvním vzkříšení povolá své vykoupené vlastnictví a až do vítězné hodiny, kdy zazní poslední polnice a obrovské vojsko obdrží věčné vítězství, bude každý spící svatý v bezpečí a bude střežen jako vzácný klenot, který Bůh zná jménem. Mocí Spasitele, která v nich přebývala, dokud žili, a protože měli účast na božské přirozenosti, budou vzkříšeni z mrtvých.“ (4BC 1143)

**Otázky k rozhovoru**

`1. 	Dnes se odhaduje, že existují dva biliony galaxií, z nichž každá se skládá ze stovek mi­liard hvězd. Některé z těchto hvězd mají planety, které kolem nich obíhají, stejně jako planety v naší sluneční soustavě obíhají kolem Slunce. Zamyslete se nad neuvěřitelnou mocí Boha, který nejenže stvořil všechny tyto hvězdy, ale udržuje je a zná je jménem (Ž 147,4). Přestože tato úžasná skutečnost nedokazuje, že tentýž Bůh může nebo bude křísit mrtvé, odhaluje nám, že něco takového, jako je vzkříšení, určitě není nad jeho síly.`

`2. 	Židům 11. kapitola zdůrazňuje věrnost a očekávání mnoha „hrdinů víry“ starověku. Jak může tato kapitola obohatit naše chápání naděje, kterou měly postavy ve Starém zákoně ještě před Ježíšovým vzkříšením?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

---

#### Dodatečné otázky k diskuzi

`Zažil jsi během svého studia Bible a této lekce nějaké překvapení? Jaké?`

`Co děláš, když na tebe dolehne tíseň z toho, jak ti pomalu ubývají síly?`

`Jak tvůj život ovlivňuje víra ve vzkříšení a věčný život?`

`Co tě dnes zaujalo v naší diskuzi?`