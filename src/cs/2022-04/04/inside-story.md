---
title:  Misijní příběh
date:   21/10/2022
---

#### Sdílení živé vody

_David Maldonado_

Antonio Maldonado neuměl moc anglicky, a tak se na recepci v americkém Bílém domě ve Washingtonu obrátil na tlumočníka.

Antonio, člen hornické delegace na návštěvě z Peru, viděl, že se hostům podává kvalitní whisky, ale on chtěl jen sklenici čisté vody, kterou by pozvedl k přípitku s prezidentem Lyndonem B. Johnsonem. Přes tlumočníka zdvořile sdělil své přání číšníkovi.

Bylo to nesnadné přání. Zdálo se, že všichni drží v rukou sklenice s whisky, a Antonio nechtěl dělat scény. Nechtěl uvést kolegy delegáty do rozpaků, když uzavírali obchodní jednání s USA. Ale už jako mladý muž se zavázal, že nikdy nebude pít, když viděl, jakou zkázu přinesl alkohol do domácností v Peru. Navíc o dva roky dříve, v roce 1963, odevzdal své srdce Ježíši poté, co slyšel rozhlasové vysílání "Voice of Prophecy".

Zatímco Antonio tiše hovořil s číšníkem v Bílém domě, sledoval ho pár očí. Ty oči pak sledovaly číšníka, který Antoniovi přinesl sklenici vody. Když Antonio vodu přijal, uslyšel hlas.

"Číšníku, počkejte," řekl ten hlas. "Na co se vás ten džentlmen ptal?"

"Tento host chtěl, abychom mu vyměnili sklenici s whisky za sklenici s čistou vodou, pane prezidente," odpověděl číšník.

Lyndon Johnson natáhl ruku a podal číšníkovi svou vlastní sklenici whisky. "Přineste mi, prosím, také sklenici vody," řekl.

Po přípitku prezident přistoupil k Antoniovi a téměř šeptem se zeptal: "Proč se nenapijete jako ostatní?"

Antonio s pomocí tlumočníka odpověděl s širokým úsměvem. "Když jsem byl mladý, slíbil jsem si, že nikdy nebudu pít, a o mnoho let později jsem tento slib před Bohem obnovil," řekl. "Do nynějška se tohoto slibu držím."

Prezident natáhl ruku. "Gratuluji vám, že jste tak skvělým příkladem," řekl. "I já jsem věřící člověk. Bůh vám žehnej." Pevný stisk ruky rozhovor ukončil.

Když se Antonio vmísil do recepce, pocítil zvědavé pohledy. Jeho zvyk zdržovat se alkoholu, posílený vírou, vyústil v nečekané setkání s jedním z nejmocnějších lidí na zemi. Jeho srdce se radovalo, že mohl v Bílém domě reprezentovat Boha.

_Dnes se Antonio snaží reprezentovat Boha každý den v peruánském městě Concepción, kde žije se svou ženou Enmou. Je mu 99 let a jí 90 let - jsou živými svědky svého přesvědčení, které nacházíme v 1. Korintským 10,31: "Nuže - ať už jíte nebo pijete, ať už děláte cokoli, všechno to dělejte k Boží slávě."_
