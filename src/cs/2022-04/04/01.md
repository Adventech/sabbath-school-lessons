---
title:  'Naděje ve Starém zákoně'
date:  15/10/2022
---

### Texty na tento týden
Jb 19,25–27; 1Tm 6,16; Ž 49; Ž 71; Iz 26,14.19; Da 12

> <p>Základní verš</p>
> „Abraham věřil, a proto šel obětovat Izáka, když byl podroben zkoušce. Svého jediného syna byl hotov obětovat, ačkoli se mu dostalo zaslíbení a bylo mu řečeno: ‚Z Izáka bude pocházet tvé potomstvo‘. Počítal s tím, že Bůh je mocen vzkřísit i mrtvé. Proto dostal Izáka zpět jako předobraz budoucího vzkříšení.“ (Žd 11,17–19)

Starozákonní naděje není založena na antických filozofických myšlenkách o přirozené nesmrtelnosti duše, ale na biblickém učení o vzkříšení z mrtvých na konci dějin světa.

Jak by však mohlo být znovu přivedeno k životu již neexistující lidské tělo, které se rozložilo, bylo zpopelněno nebo jinak zničeno? Jak může někdo, kdo byl možná staletí mrtvý, znovu získat svou identitu?

Tyto otázky nás vedou k zamyšlení nad tajemstvím života. Žijeme a užíváme si života, který nám Bůh každý den ve své milosti obnovuje. I bez toho, abychom dokonale rozuměli nadpřirozenému původu života, víme z Písma, že na počátku Bůh přivedl život k existenci mocí svého slova (Gn 1; Ž 33,6.9). Pokud tedy na počátku Bůh dokázal stvořit život na zemi z ničeho (latinsky ex nihilo), proč bychom měli pochybovat o jeho schopnosti znovu vytvořit lidský život a obnovit jeho původní identitu?

Osnova lekce

Tento týden se zamyslíme nad tím, jak se ve starozákonních časech rozvinula představa o konečném vzkříšení, se zvláštním zaměřením na výroky Jóba, některých žalmistů a proroků Izajáše a Daniela.

–	Jb 19,25–27: Jóbova naděje na vzkříšení (neděle)

–	Ž 49,6–16; 71,17–22: Naděje na vzkříšení v Žalmech (pondělí, úterý)

–	Iz 26,14.19: Izajášova naděje na vzkříšení (středa)

–	Da 12,1–3: Danielova naděje na vzkříšení (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Jak bys vysvětlil malému dítěti, co je to ta naděje, o které se píše v Bibli?`

`Jakou roli hraje v naděje v našem životě?`

`Jaké „naděje“ mají ateisti?`

`Jakou zásadní naději do našeho života přináší Bůh a víra v něj?`

`Kdy se v Bibli poprvé setkáváme s potřebou naděje?`

`Proč je dobré vědět, že Bůh jednou zničí zlo a nastolí království lásky?`

`K jaké naději se upínal v době těžké zkoušky Abraham?`