---
title:  '„Spí v prachu země“'
date:  20/10/2022
---

> <p></p>
> 1V oné době povstane Míkael, velký ochránce, a bude stát při synech tvého lidu. Bude to doba soužení, jaké nebylo od vzniku národa až do této doby. V oné době bude vyproštěn tvůj lid, každý, kdo je zapsán v Knize. 2Mnozí z těch, kteří spí v prachu země, procitnou; jedni k životu věčnému, druzí k pohaně a věčné hrůze. 3Prozíraví budou zářit jako záře oblohy, a ti, kteří mnohým dopomáhají k spravedlnosti, jako hvězdy, navěky a navždy. (Da 12,1–3)

**Osobní studium**

V šesté lekci se budeme věnovat novozákonním textům souvisejícím se vzkříšením. Nový zákon věnuje tématu vzkříšení velký prostor. Ukázali jsme si ale, že myšlenka vzkříšení se objevuje i ve Starém zákoně. Starozákonní texty ukazují, že v té době lidé věděli o naději na vzkříšení. Není pochyb o tom, že i tehdy měli Židé povědomí o vzkříšení v době konce, i když ne všichni tomu věřili (viz Sk 23,8).

`Přečtěte si text Da 12. kapitola. Jaká naděje na vzkříšení se nachází ve spisech tohoto velkého proroka?`

Verš Da 12,1 poukazuje na Míkaela, „velkého ochránce“, o jehož totožnosti se vedou spory. Protože každé z velkých vidění v knize Daniel vrcholí projevením Krista a jeho království, totéž by mělo platit i v souvislosti s touto konkrétní pasáží. V knize Daniel jsou různé narážky na tutéž božskou bytost: „velitel zástupů“ (Da 8,11), „Velitel velitelů“ (Da 8,25), „pomazaný vévoda“ (Da 9,25) a nakonec „Míkael, velký ochránce (Da 12,1). Také Míkaela bychom proto měli ztotožnit s Kristem.

Zmíněné starozákonní texty (Jb 19,25–27; Ž 49,16; Ž 71,20; Iz 26,19) hovořily o vzkříšení spravedlivých. Daniel 12 však mluví nejen o vzkříšení spravedlivých, ale také bezbožných. Když Míkael povstane: „Mnozí z těch, kteří spí v prachu země, procitnou; jedni k životu věčnému, druzí k pohaně a věčné hrůze“ (Da 12,2).

Tento verš lze vnímat jako zprávu o zvláštním vzkříšení určité skupiny lidí, věrných i nevěrných, které se uskuteční při Kristově návratu.

„Hroby se otevřou a ‚mnozí z těch, kteří spí v prachu země, procitnou; jedni k životu věčnému, druzí k pohaně a věčné hrůze‘ (Da 12,2). Všichni, kdo zemřeli s vírou v poselství třetího anděla, vyjdou z hrobu oslaveni, aby slyšeli Boží smlouvu pokoje spolu s těmi, kdo zachovávali Boží zákon. Také ‚ti, kdo ho probodli‘ (Zj 1,7), kdo se vysmívali smrtelnému Kristovu zápasu a zesměšňovali ho, i nejzarputilejší odpůrci jeho evangelia a jeho lidu – ti všichni budou vzkříšeni, aby ho spatřili v jeho slávě a aby viděli, jakou odplatu dostanou věrní a poslušní.“ (GC 637; VDV 411)

**Aplikace**

`Které starozákonní texty jsou pro tebe největším zaslíbením vzkříšení? Proč?`