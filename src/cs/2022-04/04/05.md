---
title:  '„Tvoji mrtví obživnou“'
date:  19/10/2022
---

> <p></p>
> 14Mrtví neobživnou, stíny nepovstanou, neboť jsi je ztrestal, zahladils je, každou památku na ně jsi zničil. […] 19Tvoji mrtví obživnou, má mrtvá těla vstanou! Probuďte se, plesejte, kdo přebýváte v prachu! Vždyť tvá rosa je rosou světel, porazíš i zemi stínů. (Iz 26,14.19)

**Osobní studium**

`Porovnej verše z úvodního textu. Jaký je rozdíl mezi těmi, kdo zahynou navěky (Iz 26,14; viz také Mal 3,19), a těmi, kteří dostanou věčný život (Iz 26,19)?`

Kniha Izajáš představuje kontrast mezi Božím majestátem a naší lidskou křehkostí (viz Iz 40). I když my jsme jako tráva, která uschne, a květ, který zvadne, Boží slovo zůstává navěky (Iz 40,6–8). Navzdory naší lidské hříšnosti je Boží spásná milost dostupná všem lidem, dokonce i pohanům, kteří přijmou jeho smlouvu a zachovávají sobotu (Izajáš 56).

Oproti textům, kterým jsme se dosud věnovali, je v knize Izajáš výrazně rozšířeno téma naděje na vzkříšení. Zatímco předchozí biblické zmínky o vzkříšení byly vyjádřeny spíše z pohledu jednotlivce (Jb 19,25–27; Ž 49,16, Ž 71,20), u proroka Izajáše můžeme vnímat, že vzkříšení se týká jak jeho samotného, tak i celého společenství věřících (Iz 26, 19).

Izajáš 26 dává do protikladu rozdílné osudy hříšných a spravedlivých. Na jedné straně bezbožní, kteří umírají bez naděje, že budou jednou znovu přivedeni k životu (kromě událostí spojených s takzvanou „druhou smrtí“ [viz Zj 21,8]). Budou zcela zničeni a zanikne každá vzpomínka na ně (Iz 26,14). Tato pasáž podporuje názor, že neexistují žádné duše nebo duchové, kteří by po smrti zůstali naživu. Když Hospodin mluvil o konečném zničení bezbožných, uvedl na jiném místě, že bezbožní budou úplně spáleni a „nezůstane po nich kořen ani větev“ (Mal 3,19).

Na druhé straně spravedliví mrtví budou vzkříšeni, aby dostali svou požehnanou odměnu. Izajáš zdůrazňuje, že Panovník Hospodin „provždy odstraní smrt a setře slzu z každé tváře“ (Iz 25,8). I úvodní text Iz 26,19 vyjadřuje radostnou naději na vzkříšení. Všichni vzkříšení spravedliví se zúčastní radostné hostiny, kterou Hospodin připraví „všem národům“ (Iz 25,6). Konečné vzkříšení spojí spravedlivé ze všech věků, včetně našich milých, kteří již zemřeli v Kristu.

**Aplikace**

`Představ si, že bychom neměli žádnou naději, žádnou jistotu, žádný důvod myslet si, že naše smrt je pro nás něčím jiným než koncem všeho. A co je ještě horší, odešel by i každý, kdo nás znal, a brzy by to vypadalo, jako bychom nikdy neexistovali a náš život neměl žádný smysl. Jak kontrastuje takový osud s nadějí, kterou máme?`

---

#### Dodatečné otázky k diskuzi

`Izajáš popisuje kontrast mezi Božím majestátem a naší křehkostí. Proč se o tom zmiňuje? K čemu nás tím chce vyprovokovat?`

`Jakou novou myšlenku ohledně vzkříšení přináší prorok Izajáš?`

`Někteří lidé nepovstanou k novému životu. Proč?`

`O kom Izajáš naopak píše, že se probudí k novému životu a bude plesat? Jak se můžeme stát součástí této skupiny?`

`Kdy se naplní Izajášovo proroctví o tom, že Bůh odstraní smrt a setře slzu z každé tváře?`

`Jak ti tato zpráva pomáhá pochopit a přijmout princip Boží spravedlnosti?`

`Co můžeme udělat, aby i naši blízcí patřili mezi ty plesající?`