---
title:  '„Ze spárů podsvětí“'
date:  17/10/2022
---

> <p></p>
> 6Proč bych se bál ve zlých dnech, když mě obklopují zvrhlí záškodníci, 7kteří spoléhají na své jmění a svým velkým bohatstvím se chlubí? 8Nikdo nevykoupí ani bratra, není schopen vyplatit Bohu sám sebe. 9Výkupné za lidský život je tak velké, že se každý musí provždy zříci toho, 10že by natrvalo, neustále žil a nedočkal se zkázy. 11Vždyť vidí, že umírají moudří, hynou stejně jako hlupák nebo tupec a své jmění zanechají jiným. 12Ti však myslí, že tu jejich domy budou věčně, jejich příbytky po všechna pokolení, svými jmény nazývají role. 13Ale člověk, byť byl ve cti, nemusí ani noc přečkat; podobá se zvířatům, jež zajdou. 14To je cesta těch, kdo bláznovství se drží; za nimi jdou ti, kdo si libují v jejich řečech. 15Ženou se jak ovce do podsvětí, sama smrt je pase. Zrána je pošlapou lidé přímí, a co vytvořili, zhltne podsvětí, trvání to nemá. 16Avšak mne Bůh ze spárů podsvětí vykoupí, on mě přijme! (Ž 49,6–16)

**Osobní studium**

`Přečti si Žalm 49. Co dávalo žalmistovi jistotu konečného vzkříšení (Ž 49,16)? V čem se lišil jeho pohled od těch, kteří zemřeli bez této jistoty (Ž 49,6–15)?`

Žalm 49 mluví o falešné důvěře hlupáků, „kteří spoléhají na své jmění a svým velkým bohatstvím se chlubí“ (Ž 49,7) a sami sobě dobrořečí (Ž 49,19). Chovají se, jako by jejich domy a jejich vlastní sláva byly věčné (Ž 49,12.18).

Jsou to však blázni, kteří zapomínají, že nemusí přečkat ani noc a nakonec zahynou podobně jako zvířata (Ž 49,13). Řítí se do podsvětí jako ovce, smrt jim bude pastýřem. Sestoupí přímo do hrobu, „a co vytvořili, zhltne podsvětí, trvání to nemá“ (Ž 49,15).

Jde o podobnou myšlenku, jakou dříve vyslovil Jób: „Z života své matky jsem vyšel nahý, nahý se tam vrátím“ (Jb 1,21; viz také 6,7). Žalmista píše, že hlupáci i moudří umírají a „své jmění zanechají jiným“ (Ž 49,11).

Je však mezi nimi zásadní rozdíl. Na jedné straně jsou hlupáci, kteří zahynou, přestože se snaží najít jistotu v pomíjivém majetku a úspěchu. V protikladu k nim stojí moudří, kteří se vírou dívají za prožité utrpení a vězení hrobu. Vidí slavnou odměnu, kterou jim Bůh připravil (1Pt 1,4). Takový pohled do budoucnosti vedl žalmistu k výroku: „Avšak mne Bůh ze spárů podsvětí vykoupí, on mě přijme!“ (Ž 49,16).

V souladu s tím, co učí Starý zákon, tento výrok nenaznačuje, že by žalmistova duše v okamžiku jeho smrti okamžitě odletěla do nebe. Žalmista jen říká, že v hrobě nezůstane navždy. Přijde čas, kdy ho Bůh vykoupí ze smrti a vezme do nebeských příbytků.

Tento text opět vyzdvihuje jistotu budoucího vzkříšení, která přináší naději, ujištění a smysl současné existence. Moudří dostanou věčnou a mnohem hodnotnější odměnu, než jakou by pošetilci mohli získat během svého krátkého života.

**Aplikace**

`V čem se projevuje bláznovství těch, kdo věří ve své bohatství a úspěchy? Jak tě může pohled upřený na kříž ochránit, aby ses nedopustil stejné chyby jako oni?`

---

#### Dodatečné otázky k diskuzi

`Co má autor žalmu na mysli, když zpívá o „vytržení ze spárů podsvětí“?`

`V čem se v přístupu ke smrti a vzkříšení liší moudří lidé od hlupáků?`

`Znáš někoho, kdo odmítá přemýšlet a mluvit o své smrti (a pohřbu)? Proč je to pro mnohé lidi tabu?`

`Proč je třeba počítat s vlastní smrtelností? V čem nám to pomůže?`

`Jaké myšlenky tě napadají, když přemýšlíš o tom, jak je náš život křehký?`

`Umíš se dívat vírou „za prožité utrpení a vězení hrobu“, jak o tom píše autor této lekce? Co to znamená a jak se to dělá?`

`Souhlasíš s tím, že jistota vzkříšení dává „smysl současné existenci“? Proč?`