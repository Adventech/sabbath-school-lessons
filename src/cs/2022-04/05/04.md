---
title:  'Syn vdovy z Naim'
date:  25/10/2022
---

> <p></p>
> 11Hned nato odešel do města, které se nazývalo Naim. S ním šli jeho učedníci a veliký zástup lidí. 12Když se blížil k městské bráně, hle, vynášeli mrtvého; byl to jediný syn své matky a ta byla vdova. Velký zástup z města ji doprovázel. 13Když ji Pán uviděl, bylo mu jí líto a řekl jí: „Neplač!“ 14Přistoupil k márám a dotkl se jich; ti, kteří je nesli, se zastavili. Řekl: „Chlapče, pravím ti, vstaň!“ 15Mrtvý se posadil a začal mluvit; Ježíš ho vrátil jeho matce. 16Všech se zmocnila bázeň, oslavovali Boha a říkali: „Veliký prorok povstal mezi námi“ a „Bůh navštívil svůj lid“. 17A tato zvěst se o něm rozšířila po celém Judsku a po všem okolí. (L 7,11–17)

**Osobní studium**

Bible říká, že Ježíš „procházel zemí, všem pomáhal a uzdravoval všechny, kteří byli v moci ďáblově, neboť Bůh byl s ním“ (Sk 10,38). Součástí všech evangelií jsou zprávy o tom, jak Ježíš sloužil potřebným a zraněným lidem. To byl také důvod, proč později mnozí Židé uvěřili, že Ježíš byl zaslíbený Mesiáš.

„Procházel zemi, konal dobro, uzdravoval nemocné a trápené satanem. V celých vesnicích najednou nebylo slyšet nářek nemocných, protože tudy prošel a uzdravil trpící. Činy Ježíše Krista dokazovaly, že přišel z nebe. Každý jeho čin dokazoval lásku a milosrdenství. Motivovala jej láska k lidem.

Boží Syn se stal člověkem proto, aby mohl pomáhat lidem. Ani ti nejchudší a nejprostší lidé se nebáli za ním přijít. Dokonce i malé děti mu chtěly být nablízku.“ (SC 11.12; CVP 12)

`Jaký důležitý rozdíl můžeme najít mezi tím, co se stalo v dnešním příběhu (L 7,11–17), v porovnání s příběhy o vzkříšení ze včerejšího dne?`

Během své služby v Galileji Ježíš uzdravoval nemocné a vyháněl démony. Jednou se spolu se svými následovníky blížil k městu Naim, když v branách města potkali pohřební průvod. V otevřené rakvi byl jediný syn vdovy, která srdceryvně plakala. Ježíš, plný soucitu, zarmoucené matce řekl: „Neplač!“ Ježíš pak vzkřísil jejího syna slovy: „Chlapče, pravím ti, vstaň!“ (L 7,14). Ježíšova přítomnost zcela změnila celý scénář a mnozí lidé, kteří byli svědky tohoto zázraku, pochopili nejen to, že se stalo něco úžasného, ale také to, že byl mezi nimi někdo výjimečný (nazvali ho „velký prorok“).

Ve dvou předchozích příbězích ženy (fénická vdova i Šúnemanka) žádaly o pomoc proroky, „Boží muže“ – Elijáše a Elíšu. Ale vdově z Naim se dostalo pomoci, aniž by o ni sama prosila. Bůh se o nás stará, i když ho neumíme požádat o pomoc nebo se cítíme nehodni. Ježíš viděl problém a vypořádal se s ním. Dá se říci, že tento přístup byl pro Ježíše typický, i když někdy se rozhodl jednat úplně jinak.

**Aplikace**

`Pravá zbožnost zahrnuje i péči o vdovy a sirotky (Jk 1,27). My sice nejsme schopni dělat zázraky jako Ježíš, nic nám ale nebrání sloužit těm, kteří trpí a potřebují pomoc. Jak můžeš pomáhat ty osobně? Komu? Kdy?`