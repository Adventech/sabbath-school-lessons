---
title:  'Vzkříšení Mojžíše'
date:  23/10/2022
---

> <p></p>
> A přece sám archanděl Michael, když se přel s ďáblem o Mojžíšovo tělo, neosmělil se vynést nad ním zatracující soud, ale řekl: Potrestej tě Hospodin. (Ju 1,9)

> <p></p>
> 28Za týden po této rozmluvě vzal Ježíš s sebou Petra, Jana a Jakuba a vystoupil na horu, aby se modlil. 29A když se modlil, nabyla jeho tvář nového vzhledu a jeho roucho bělostně zářilo. 30A hle, rozmlouvali s ním dva muži – byli to Mojžíš a Eliáš; 31zjevili se v slávě a mluvili o jeho cestě, kterou měl dokonat v Jeruzalémě. 32Petra a jeho druhy obestřel těžký spánek. Když se probrali, spatřili jeho slávu i ty dva muže, kteří byli s ním. 33Vtom se ti muži od něho začali vzdalovat; Petr mu řekl: „Mistře, je dobré, že jsme zde; udělejme tři stany, jeden tobě, jeden Mojžíšovi a jeden Eliášovi.“ Nevěděl, co mluví. 34Než to dopověděl, přišel oblak a zastínil je. Když se ocitli v oblaku, zmocnila se jich bázeň. 35A z oblaku se ozval hlas: „Toto jest můj vyvolený Syn, toho poslouchejte.“ 36Když se hlas ozval, byl už Ježíš sám. Oni umlkli a nikomu tehdy neřekli nic o tom, co viděli. (L 9,28–36)

**Osobní studium**

`Jaké důkazy o tělesném vzkříšení Mojžíše nacházíme v dnešních úvodních textech?`

Někteří církevní otcové z Alexandrie tvrdili, že po své smrti byl Mojžíš vidět ve dvou podobách. Jeden živý v duchu, druhý mrtvý v těle; jeden Mojžíš vystupující do nebe s anděly, druhý pohřbený v zemi. (Viz Órigenés, Homilies on Joshua 2.1; Clement of Alexan­dria, Stromata 6.15.) Rozdíl mezi nanebevzetím duše a pohřbem těla může dávat smysl těm, kteří věří v řecký koncept nesmrtelné duše. Tato myšlenka je však Bibli cizí. Ju 1,9 potvrzuje biblické učení o vzkříšení Mojžíšova těla, protože spor byl „o Mojžíšovo tělo“, a ne o žádnou domnělou duši, která by žila.

Z Dt 34,5–7 se dozvídáme, že Mojžíš zemřel ve věku sto dvacet let a Hospodin ho pohřbil na skrytém místě v údolí v zemi Moáb. Mojžíš však nezůstal v hrobě dlouho. „Sám Kristus spolu s anděly, kteří Mojžíše pochovali, sestoupil z nebe, aby vzkřísil spícího svatého muže. […] Když Kníže života a zářící andělské bytosti přistoupili k hrobu, satan se obával o svou nadvládu. […] Kristus ho mohl volat k zodpovědnosti za kruté dílo… Avšak Kristus řekl: ‚Potrestej tě Hospodin‘ (Ju 1,9). Tím předal vše k rozhodnutí svému Otci. Spasitel nevstoupil se svým nepřítelem do sporu, ale právě tehdy začal uskutečňovat své dílo: zlomil moc poraženého nepřítele a přivedl mrtvého k životu. To byl důkaz nadvlády Božího Syna. Satan o svou kořist přišel. Spravedlivý mrtvý byl znovu živ.“ (PP 478.479; NUD 227)

Jasný důkaz o Mojžíšově vzkříšení najdeme při Ježíšově proměnění. Tam se Mojžíš zjevil spolu s prorokem Elijášem, který byl vzat, aniž by viděl smrt (2Kr 2,1–11). Mojžíš a Elijáš si s Ježíšem dokonce povídali (L 9,30.31). Mojžíšova přítomnost, důkaz Kristova nadcházejícího vítězství nad hříchem a smrtí, je zde jednoznačně potvrzena. Byli to Mojžíš a Elijáš, ne jejich „duchové“ (vždyť Elijáš nezemřel), kteří se zjevili Ježíši na hoře proměnění.

**Aplikace**

`Mojžíš neměl dovoleno vstoupit do zaslíbené země (Dt 34,1–4), byl však vzat do nebe. Co se z této skutečnosti dozvídáme o Bohu, který „působením své moci mezi námi může učinit nade všechno víc, než zač prosíme a co si dovedeme představit“ (Ef 3,20)?`