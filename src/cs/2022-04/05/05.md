---
title:  'Jairova dcera'
date:  26/10/2022
---

> <p></p>
> 21Když se Ježíš přeplavil v lodi opět na druhou stranu a byl ještě na břehu moře, shromáždil se k němu velký zástup. 22Tu přišel jeden představený synagógy, jménem Jairos, a sotva Ježíše spatřil, padl mu k nohám 23a úpěnlivě ho prosil: „Má dcerka umírá. Pojď, vlož na ni ruce, aby byla zachráněna a žila!“ 24Ježíš odešel s ním. Velký zástup šel za ním a tlačil se na něj. […] 35Když ještě mluvil, přišli lidé z domu představeného synagógy a řekli: „Tvá dcera zemřela; proč ještě obtěžuješ Mistra?“ 36Ale Ježíš nedbal na ta slova a řekl představenému synagógy: „Neboj se, jen věř!“ 37A nedovolil nikomu, aby šel s ním, kromě Petra, Jakuba a jeho bratra Jana. 38Když přišli do domu představeného synagógy, spatřil velký rozruch, pláč a kvílení. 39Vešel dovnitř a řekl jim: „Proč ten rozruch a pláč? Dítě neumřelo, ale spí.“ 40Oni se mu posmívali. Ale on všecky vyhnal, vzal s sebou otce dítěte, matku a ty, kdo byli s ním, a vstoupil tam, kde dítě leželo. 41Vzal ji za ruku a řekl: „Talitha kum,“ což znamená: „Děvče, pravím ti, vstaň!“ 42Tu děvče hned vstalo a chodilo; bylo jí dvanáct let. A zmocnil se jich úžas a zděšení. 43Ježíš jim přísně nařídil, že se to nikdo nesmí dovědět, a řekl, aby jí dali něco k jídlu. (Mk 5,21–24.35–43)

**Osobní studium**

Zázrak vzkříšení se před Ježíšovou smrtí a jeho vzkříšením neomezoval na žádnou konkrétní etnickou skupinu nebo společenskou třídu. Mojžíš patřil mezi největší lidské vůdce Božího lidu (Dt 34,10–12). Chudá fénická vdova však ani nebyla Izraelkou. Šúnemanka patřila mezi zámožné ženy, ale ani ona nebyla součástí vyvoleného národa. Vdova z města Naim měla pouze jediného syna, na kterém byla pravděpodobně závislá. Jairos však byl představeným synagogy, pravděpodobně v Kafarnau. Bez ohledu na jejich odlišné zázemí nebo sociální postavení byli požehnáni projevem Boží životodárné moci.

Co se z úvodních veršů můžeme naučit o smrti z Kristových slov: „Dítě neumřelo, ale spí“ (Mk 5,39)­?­

Jairova dvanáctiletá dcera ležela doma smrtelně nemocná. Jairos tedy šel za Ježíšem a prosil ho, aby přišel do jeho domu a vložil na ni své uzdravující ruce. Ale dříve, než se tam dostal, někdo už přinesl smutnou zprávu: „Tvá dcera zemřela; proč ještě obtěžuješ Mistra?“ (Mk 5,35). Ale Ježíš řekl zarmoucenému otci: „Neboj se, jen věř!“ (Mk 5,36). Opravdu, jediné, co otci v jeho situaci zbývalo, byla naprostá důvěra v Boží zásah.

Ježíš přišel do domu a řekl těm, kteří se tam shromáždili: „Proč ten rozruch a pláč? Dítě neumřelo, ale spí“ (Mk 5,39). Přítomní se však Ježíši posmívali, protože (1) věděli, že je mrtvá, a (2) nepochopili význam jeho slov. „Uklidňující metafora, při které ‚spánek‘ nahrazuje slovo ‚smrt‘, se zdá být Kristovým oblíbeným způsobem, jak o této zkušenosti mluvit (Mt 9,24; L 8,52; viz také J 11,11–15). Smrt je spánek. Jde však o hluboký spánek, ze kterého může člověka probudit jen velký Dárce života, neboť jen on má klíče od hrobu (viz Zj 1,18; J 3,16; Ř 6,23).“ (5BC 609)

Čteme, že všech, kteří byli svědky vzkříšení, se „zmocnil ohromný úžas“ (Mk 5,42). Není divu. Prozatím je pro nás smrt konečná, absolutní a zdánlivě nezvratná. Vidět vzkříšení na vlastní oči muselo být velkolepé a život měnící.

**Aplikace**

`Ježíšova slova: „Neboj se, jen věř!“ (Mk 5,36) jsou důležitá i pro nás dnes. Jak se můžeme naučit věřit i v těch nejobtížnějších situacích, kdy je víra důležitější než kdy jindy?`

---

#### Dodatečné otázky k diskuzi

`S jakou prosbou přišel za Ježíšem představený synagógy Jairus?`

`Jak zareagoval, když mu oznámili, že jeho dcera zemřela?`

`Jak na smrt jeho dcery reagoval Ježíš?`

`Proč se Ježíši smáli, když mluvil o tom, že děvče spí?`

`Proč Ježíš říkal, že není mrtvá, ale spí?`

`Proč chtěl Ježíš u vzkříšení jen rodiče dívky a své tři učedníky?`

`Má Ježíšovo slovo stejnou moc i dnes? Proč si to myslíš?`

`Proč se dnes tolik lidí směje víře ve vzkříšení a ve věčný život?`