---
title:  'Dva starozákonní příběhy vzkříšení'
date:  24/10/2022
---

> <p></p>
> 20Pak [Elijáš] volal k Hospodinu: „Hospodine, můj Bože, cožpak i té vdově, u které jsem hostem, způsobíš zlo a přivodíš jejímu synu smrt?“ 21Třikrát se nad dítětem sklonil a volal k Hospodinu: „Hospodine, můj Bože, ať se prosím vrátí do tohoto dítěte život!“ 22Hospodin Elijášův hlas vyslyšel, do dítěte se navrátil život a ožilo. 23Elijáš dítě vzal, snesl je z pokojíka na střeše do domu, dal je jeho matce a řekl: „Pohleď, tvůj syn je živ.“ 24Žena Elijášovi odpověděla: „Nyní jsem poznala, že jsi muž Boží a že slovo Hospodinovo v tvých ústech je pravdivé.“ (1Kr 17,20–24)

> <p></p>
> 32Elíša vešel do domu, a hle, mrtvý chlapec byl uložen na jeho lůžku. 33Vstoupil, zavřel dveře, aby byli sami, a modlil se k Hospodinu. 34Pak se zdvihl, položil se na dítě, vložil svá ústa na jeho ústa, své oči na jeho oči a své dlaně na jeho dlaně; byl nad ním skloněn, dokud se tělo dítěte nezahřálo. 35Potom se obrátil a prošel se domem sem a tam. Vrátil se a sklonil se nad chlapcem; ten sedmkrát kýchl a otevřel oči. (2Kr 4,32–35)

**Osobní studium**

`Jaké podobnosti a také rozdíly vidíte v uvedených příbězích vzkříšení?`

1Kr 17,8–24

2Kr 4,18–37

V listu Židům 11 čteme, že vírou „ženám se jejich mrtví vraceli vzkříšení“ (Žd 11,35). Tak tomu bylo i v našich dnešních příbězích.

První z nich (1Kr 17,8–24) se odehrál během odpadnutí v Izraeli, k němuž došlo za krále Achaba a jeho pohanské manželky Jezábel. Když zemi pustošilo velké sucho, Bůh přikázal Elijášovi, aby šel do Sarepty, města mimo Izrael. Tam potkal chudou fénickou vdovu, která právě chtěla uvařit poslední skromné jídlo pro sebe a svého syna – a pak byla připravena zemřít. Jejich životy však byly ušetřeny zázrakem, který zprostředkoval prorok Elijáš. Jejich mouka a olej neubývaly až do chvíle, kdy skončilo trýznivé sucho. Po nějaké době její syn onemocněl a zemřel. Matka v zoufalství prosila Elijáše, který volal k Hospodinu. „Hospodin Elijášův hlas vyslyšel, do dítěte se navrátil život a ožilo“ (1Kr 17,22).

Druhý příběh vzkříšení (2K 4,18–37) se odehrál v Šúnemu, malé vesnici jižně od vrchu Gilboa. Elíša pomohl chudé vdově zaplatit dluh, když zázrakem naplnila mnoho nádob olejem (2Kr 4,1–7). Později v Šúnemu potkal zámožnou vdanou ženu, která neměla děti. Prorok jí řekl, že bude mít syna, a stalo se tak, jak předpověděl. Dítě rostlo a bylo zdravé, ale jednoho dne onemocnělo a zemřelo. Šúnemanka spěchala na horu Karmel, aby vše Elíšovi vypověděla a prosila ho o pomoc. Prorok se vytrvale modlil k Hospodinu a dítě nakonec ožilo.

Ženy z uvedených příběhů měly odlišný původ, ale stejnou spasitelnou víru. Fénická vdova hostila proroka Elijáše v mimořádně těžkých časech, kdy pro něj v Izraeli nebylo bezpečno. Šúnemanka a její manžel postavili pro proroka pokojík, ve kterém mohl  bydlet. Když děti zemřely, jejich věrné matky se obrátily na tyto Boží proroky a nakonec prožily radost ze vzkříšení svých synů.

**Aplikace**

`Oba zmíněné příběhy jsou úžasné. Mrtví mohou být vzkříšeni! V obou případech však zůstává nevyřčenou skutečností, že mnozí jiní nemohli okusit sílu takového zázraku. Co by nás měl tento smutný fakt naučit o tom, jak zásadní je pro naši víru slíbené vzkříšení na konci časů?`

---

#### Dodatečné otázky k diskuzi

`Jakou zkušenost prožil Elijáš v době hladu v Sareptě?`

`Co se asi honilo hlavou fénické vdovy, když se synem zázračně přečkali období hladomoru a pak najednou její dítě zemřelo?`

`Oč prosí Eliáš Hospodina, když jeho hostitelce zemřel syn? Proč neprosí, aby se do jeho těla vrátila nesmrtelná duše?`

`Jak Bible nazývá to, co z mrtvé hmoty dělá živou bytost?`

`Co víš o rodině z druhého příběhu, v němž prorok Elíša vzkřísil další dítě?`

`O čem asi přemýšlela matka tohoto dítěte?`

`Jaké ponaučení si můžeme vzít z toho, že Elíša nejedná stejně jako Eliáš?`