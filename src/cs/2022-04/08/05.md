---
title:  'Když zazní Boží polnice'
date:  16/11/2022
---

> <p></p>
> 13Nechceme vás, bratří, nechat v nevědomosti o údělu těch, kdo zesnuli, abyste se nermoutili jako ti, kteří nemají naději. 14Věříme-li, že Ježíš zemřel a vstal z mrtvých, pak také víme, že Bůh ty, kdo zemřeli ve víře v Ježíše, přivede spolu s ním k životu. 15Toto vám říkáme podle slova Páně: My živí, kteří se dočkáme příchodu Páně, zesnulé nepředejdeme. 16Zazní povel, hlas archanděla a zvuk Boží polnice, sám Pán sestoupí z nebe, a ti, kdo zemřeli v Kristu, vstanou nejdříve; 17potom my živí, kteří se toho dočkáme, budeme spolu s nimi uchváceni v oblacích vzhůru vstříc Pánu. A pak už navždy budeme s Pánem. 18Těmito slovy se vzájemně potěšujte. (1Te 4,13–18)

**Osobní studium**

Soluňané byli přesvědčeni, že věčný život dostanou jen ti, kteří zůstanou naživu až do Ježíšova druhého příchodu. „Pečlivě střežili životy svých přátel, aby nezemřeli, a nepřipravili se tak o naději na požehnání, kterého se jim dostane, až se jejich Pán vrátí. Jejich milí však jeden po druhém odcházeli a věřící s hlubokou bolestí naposledy hleděli do tváří svých zesnulých. Neodvažovali se ani doufat, že se s nimi v budoucím životě opět shledají.“ (AA 258; PNL 149)

`Jak Pavel napravil tuto mylnou představu ve svém dopise (1Te 4,13–18)?`

Text 1Te 4,14 zůstává často nepochopen. Čtenáři mají tendenci nesprávně rozumět slovům „Bůh ty, kdo zemřeli ve víře v Ježíše, přivede spolu s ním k životu“. Mnozí z těch, kdo přijímají učení o nesmrtelné duši, naznačují, že Bůh spolu s Kristem přivede při druhém příchodu na zem z nebe duše spravedlivých zesnulých. Tyto duše tak budou znovu spojeny s jejich vzkříšenými těly. Takový výklad však není v souladu s celkovým Pavlovým učením o tomto tématu.

„Důvod, proč mohou mít soluňští křesťané naději, když truchlí pro zesnulé členy své církve, je ten, že Bůh je ‚přivede‘, tedy vzkřísí tyto zesnulé věřící a způsobí, že budou přítomni při Kristově návratu, takže budou ‚s ním‘. Z toho vyplývá, že tito zesnulí věřící nebudou při Kristovu příchodu v nějaké nevýhodě, ale budou ‚s ním‘ takovým způsobem, že se spolu s živými věřícími budou podílet na slávě spojené s jeho návratem.“ (J. A. D. Weima, 1–2 Thessalonians, Baker Exegetical Commentary on the New Testament. Grand Rapids, MI: Baker Academic, 2014, s. 319)

Pokud by duše spravedlivých mrtvých již byly s Pánem v nebi, apoštol Pavel by nemusel vzpomínat konečné vzkříšení jako křesťanskou naději. Mohl jen zmínit, že spravedliví jsou již u Pána. Namísto toho však říká, že ti, „kdo zemřeli ve víře v Ježíše“ (1Te 4,14), budou na konci časů vzkříšeni z mrtvých.

**Aplikace**

`Naděje na konečné vzkříšení přinesla zarmouceným Soluňanům útěchu. Stejná naděje nám může pomoci s jistotou čelit bolestivým chvílím, kdy nám chladné sevření smrti bere naše blízké. Jaká je tvá zkušenost s touto nadějí?`

---

#### Dodatečné otázky k diskuzi

`Proč si Pavel přeje, aby už Tesaloničtí dále nežili „v nevědomosti o údělu těch, kdo zesnuli“?`

`Proč Pavel zdůrazňuje, že ti, kdo se dožijí Ježíšova příchodu, nepředběhnou ty, kteří na tuto událost „čekají“ v hrobě?`

`Co čeká živé i vzkříšené? Čím musí projít?`

`Jak si to „uchvácení“ představuješ?`

`Jsou pro tebe Pavlova slova důvodem k potěšení? Proč?`

`Už jsi někdy někoho potěšil Pavlovým textem o vzkříšení? Poděl se s námi o to, jak to dopadlo.`