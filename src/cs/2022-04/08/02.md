---
title:  'Naděje přesahující náš život'
date:  13/11/2022
---

> <p></p>
> 12Když se tedy zvěstuje o Kristu, že byl vzkříšen, jak mohou někteří mezi vámi říkat, že není zmrtvýchvstání? 13Není-li zmrtvýchvstání, pak nebyl vzkříšen ani Kristus. 14A jestliže Kristus nebyl vzkříšen, pak je naše zvěst klamná, a klamná je i vaše víra, 15a my jsme odhaleni jako lživí svědkové o Bohu: dosvědčili jsme, že Bůh vzkřísil Krista, ale on jej nevzkřísil, není-li vzkříšení z mrtvých. 16Neboť není-li vzkříšení z mrtvých, nebyl vzkříšen ani Kristus. 17Nebyl-li však Kristus vzkříšen, je vaše víra marná, ještě jste ve svých hříších, 18a jsou ztraceni i ti, kteří zesnuli v Kristu. 19Máme-li naději v Kristu jen pro tento život, jsme nejubožejší ze všech lidí! (1K 15,12–19)

**Osobní studium**

Starověký řecký historik Hérodotos (5. století před Kristem) psal o kmeni, kde při narození dítěte začalo období smutku, protože předvídali utrpení, kterému bude nový človíček čelit, pokud se dožije dospělosti. Jakkoli se nám takový rituál může zdát neobvyklý, má svou logiku.

Víme, že život může být dost těžký, i když věříme v Boha a máme naději na věčnost. Jak těžké to však mají ti, kteří nemají žádnou naději a na zemi je čeká jen krátká a často strastiplná existence! Nejeden sekulární spisovatel se vyjádřil k nesmyslnosti a pomíjivosti lidské existence. Všichni totiž nejen umíráme, ale také žijeme s vědomím, že jednou zemřeme.

Toto vědomí činí celý projekt lidského života, který je často sám o sobě smutný a těžký, zdánlivě marným. Autor Thomas Ligotti se ve svém pesimistickém popisu vyjádřil o lidech jako o „kusech kazícího se masa na rozpadajících se kostech“. Zní to sice děsivě, ale také tento výrok má kus pravdy.

`Na rozdíl od podobných pesimistických pohledů na existenci člověka máme biblické zaslíbení věčného života v Ježíši. Tento přístup je klíčový: tuto naději máme v Ježíši a v tom, co nám nabízí jeho smrt a vzkříšení. Jakou jinou naději bychom měli bez tohoto zaslíbení?`

`Co říká apoštol Pavel v úvodním textu (1K 15,12–19)?`

Pavel jasně říká, že naše vzkříšení je neoddělitelně spojeno s Kristovým vzkříšením. Pokud by nebylo vzkříšení, pak nevstal ani Kristus. A pokud Kristus nebyl vzkříšen, „je vaše víra marná, ještě jste ve svých hříších“ (1K 15,17). Jinými slovy, když zemřeme, zůstáváme mrtví – a to navždy, proto je všechno marné. Pavel to komentuje slovy: „Jestliže mrtví nevstanou, pak ‚jezme a pij­me, neboť zítra zemřeme‘“ (1K 15,32).

Jsme-li jen protoplazma na bázi uhlíku a „počet našich let je sedmdesát roků, jsme-li při síle, pak osmdesát“ (Ž 90,10), pak před námi opravdu není příliš optimistická perspektiva. V takové situaci platí, že „Nebe je pro nás vším, a pokud ztratíme nebe, ztratíme všechno.“ (SD 349)

**Aplikace**

`Uvažuj o tom, jak vzácná je naše naděje a víra. Proč musíme z Boží milosti udělat všechno, co je v našich silách, abychom si naši naději uchovali?`