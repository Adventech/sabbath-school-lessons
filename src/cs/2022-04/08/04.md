---
title:  '„Já ho vzkřísím v poslední den“'
date:  15/11/2022
---

> <p></p>
> 47Amen, amen, pravím vám, kdo věří, má život věčný. 48Já jsem chléb života. 49Vaši otcové jedli na poušti manu, a zemřeli. 50Toto je chléb, který sestupuje z nebe: kdo z něho jí, nezemře. 51Já jsem ten chléb živý, který sestoupil z nebe; kdo jí z tohoto chleba, živ bude navěky. A chléb, který já dám, je mé tělo, dané za život světa. (J 6,47–51)

**Osobní studium**

Při jednom ze svých zázraků Ježíš nasytil pětitisícový zástup malým množstvím chleba a ryb (J 6,1–14). Když Ježíš poznal, že ho zástup chce prohlásit za krále (J 6,15), odplul se svými učedníky na druhý břeh Galilejského jezera. Druhý den ho tam však zástup následoval. Tehdy přednesl své mocné kázání o chlebu života. Mimořádný důraz položil na dar věčného života (J 6,22–59).

`Přečti si text J 6,26–51. Jak Ježíš spojil dar věčného života se vzkříšením spravedlivých?`

V souvislosti s věčným životem Ježíš ve svém kázání zdůraznil tři základní myšlenky. Nejprve se představil jako Boží chléb, „který sestupuje z nebe a dává život světu“ (J 6,33.58). Prohlášením „Já jsem [řecky egó eimi] chléb života“ (J 6,35.48) se Ježíš představil jako svatý „JÁ JSEM“ Starého zákona (Ex 3,14). Za druhé, Ježíš vysvětlil, že v něm máme jistotu věčného života. Toto požehnání může mít každý, „kdo přichází ke mně […] a kdo věří ve mne“ (J 6,35). A konečně, Ježíš spojil dar nesmrtelnosti se vzkříšením, když své posluchače třikrát ujistil: „a já ho vzkřísím v poslední den“ (J 6,40.44.54).

Ježíš dal i toto úžasné zaslíbení: „Amen, amen, pravím vám, kdo věří, má život věčný“ (J 6,47). Dar věčného života je tedy přítomnou realitou. To však neznamená, že věřící nikdy nezemře, protože samotný výraz „já ho vzkřísím“ (J 6,40) předpokládá návrat k životu po smrti.

Myšlenka je jasná. Bez Krista člověk nemá věčný život. Ale i po přijetí Krista a získání jistoty věčného života zůstáváme smrtelnými, a tudíž podléháme přirozené smrti. Při druhém příchodu nás Ježíš vzkřísí a my v tu chvíli přijmeme dar nesmrtelnosti, který vírou přijímáme již dnes. Tento dar máme jistý ne proto, že by naše duše byla nesmrtelná, ale na základě Ježíšovy spravedlnosti, kterou dostáváme tím, že v něho věříme.

**Aplikace**

`Uvažuj o Ježíšových slovech, že pokud v něho věříme, máme (právě nyní) věčný život. Jak ti toto úžasné zaslíbení může pomoci vyrovnat se s bolestnou realitou naší současné, byť jen dočasné smrtelnosti?`