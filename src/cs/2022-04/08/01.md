---
title:  'Naděje v Novém zákoně'
date:  12/11/2022
---

### Texty na tento týden
1K 15,12–19, J 14,1–3, J 6,26–51, 1Te 4,13–18, 1K 15,51–55

> <p>Základní verš</p>
> „A to je to svědectví: Bůh nám dal věčný život, a ten život je v jeho Synu. Kdo má Syna, má život; kdo nemá Syna Božího, nemá život.“ (1J 5,11.12)

Přestože byl Nový zákon napsán řecky, všichni autoři (pravděpodobně kromě Lukáše) byli Židé. K otázce lidské podstaty proto přistupovali z židovské, a ne z řecké – pohanské – perspektivy.

Pro Krista a apoštoly nebyla křesťanská naděje nějakou novou nadějí, ale spíše rozvinutím toho, čím žili již patriarchové a proroci. Kristus například zmínil, že Abraham předvídal a radoval se, že uvidí jeho den (J 8,56). Juda napsal, že Henoch prorokoval o druhém příchodu (Ju 1,14.15). A list Židům hovoří o hrdinech víry očekávajících nebeskou odměnu, kterou však nedostanou, dokud my nedostaneme tu naši (Žd 11,39.40). Toto prohlášení by nemělo smysl, kdyby už jejich duše byly s Pánem v nebesích.

Zdůrazněním, že věčný život mají jen ti, kteří jsou v Kristu (1J 5,11.12), Jan vyvrací teorii o přirozené nesmrtelnosti duše. Bez spásného vztahu s Kristem totiž věčný život neexistuje. Naděje Nového zákona je tedy nadějí upřenou na Krista. Je to jediná naděje, že naše smrtelná existence se jednoho dne stane nesmrtelnou.

Osnova lekce

V této lekci se podíváme na novozákonní texty vyjadřující krásnou naději na Kristův návrat a s ním spojené vzkříšení.

–	1K 15,12–19: Naděje přesahující náš život (neděle)

–	J 14,1–3: „Přijdu brzy“ (pondělí)

–	J 6,47–51: „Já ho vzkřísím v poslední den“ (úterý)

–	1Te 4,13–18: Když zazní Boží polnice (středa)

–	1K 15,51–55: Věčné setkání (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Čteš raději Starý nebo Nový zákon? Proč?`

`Je nějaký rozdíl mezi Starým a Novým zákonem? Pokud ano, jaký?`

`Proč se tolik křesťanů domnívá, že Bůh Nového zákona je jiný Bůh Starého zákona?`

`Který text Nového zákona považuješ za nejdůležitější? Proč?`

`Co to znamená „mít Syna“?`

`Máš život věčný? Jak se to u tebe projevuje v praxi?`