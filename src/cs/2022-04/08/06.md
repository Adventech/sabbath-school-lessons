---
title:  'Na prahu věčnosti'
date:  17/11/2022
---

> <p></p>
> 51Hle, odhalím vám tajemství: Ne všichni zemřeme, ale všichni budeme proměněni, 52naráz, v okamžiku, až se naposled ozve polnice. Až zazní, mrtví budou vzkříšeni k nepomíjitelnosti a my živí proměněni. 53Pomíjitelné tělo musí totiž obléci nepomíjitelnost a smrtelné nesmrtelnost. 54A když pomíjitelné obleče nepomíjitelnost a smrtelné nesmrtelnost, pak se naplní, co je psáno: „Smrt je pohlcena, Bůh zvítězil! 55Kde je, smrti, tvé vítězství? Kde je, smrti, tvá zbraň?“ (1K  15,51–55)

**Osobní studium**

`O jakém „tajemství“ hovoří apoštol Pavel v 1K 15?`

Někteří populární kazatelé naznačují, že toto „tajemství“ (1K 15,51) je „tajným vytržením“ církve, ke kterému má dojít sedm let před Kristovým slavným druhým příchodem. Při „tajném vytržení“ jsou věrní křesťané náhle, potichu a tajně uchváceni do nebe, zatímco všichni ostatní zůstávají na zemi a diví se, kam se poděli. Lidé se najednou mohou ocitnout v autě bez řidiče, protože řidič byl „vytržen“ do nebe. Všechno, co po nich „zůstane“, je jejich oblečení. Šestnáctidílná zfilmovaná série bestsellerů Ponecháni napospas (Left Behind) zpropagovala toto falešné učení a nabídla je mi­lionům lidí.

Žádná biblická pasáž však nepodporuje takové umělé teorie „tajného vytržení“ odděleného od druhého příchodu. „Tajemství“, o kterém Pavel mluví, je proměna žijících spravedlivých, aby se při Kristově druhém příchodu mohli připojit ke vzkříšeným spravedlivým. O takovém „vytržení“ je řeč. Ne­existuje žádné „tajné vytržení“, protože druhý příchod bude viditelný pro všechny živé lidské bytosti (Zj 1,7) a vzkříšení mrtvých i proměna živých nastane za zvuku polnice při Kristově příchodu (1K 15,51.52).

Kristův druhý příchod přinese nejúžasnější setkání v dějinách. Živí spravedliví jsou proměněni „naráz, v okamžiku“ (1K 15,52). Bůh promluví a oni budou oslaveni, dostanou nesmrtelnost a spolu se vzkříšenými svatými budou uchváceni, aby se setkali se svým Pánem. „On vyšle své anděly s mohutným zvukem polnice a ti shromáždí jeho vyvolené od čtyř úhlů světa, od jedněch konců nebe ke druhým“ (Mt 24,31).

„Andělé přinesou malé děti jejich matkám. Přátelé, které smrt dávno rozdělila, se znovu setkají, aby se už nikdy neodloučili, a s radostným zpěvem budou společně vstupovat do Božího města.“ (GC 645; VDV 415)

**Aplikace**

`Jde o nádherné zaslíbení, přesahující celou naši zkušenost a všechno naše pochopení. Uvědom si rozlehlost vesmíru a neuvěřitelnou složitost života. Samotné stvoření svědčí o úžasné Boží moci. Co nás to všechno učí o Boží moci proměnit živé a vzkřísit mrtvé při Ježíšově druhém příchodu?`