---
title:  '„Přijdu brzy“'
date:  14/11/2022
---

> <p></p>
> 1Vaše srdce ať se nechvěje úzkostí! Věříte v Boha, věřte i ve mne. 2V domě mého Otce je mnoho příbytků; kdyby tomu tak nebylo, řekl bych vám to. Jdu, abych vám připravil místo. 3A odejdu-li, abych vám připravil místo, opět přijdu a vezmu vás k sobě, abyste i vy byli, kde jsem já. (J 14,1–3)

**Osobní studium**

`Uvažuj o úvodním textu. Už je to téměř dva tisíce let, co Ježíš slíbil, že znovu přijde. Jak můžeme pomoci druhým, aby si uvědomili, že navzdory dlouhému časovému odstupu (na kterém ve skutečnosti nezáleží) je toto zaslíbení stále platné i pro naši generaci?`

`Ježíš v knize Zjevení čtyřikrát řekl: „Přijdu brzy“ (Zj 3,11; 22,7.12.20). Očekávání jeho brzkého příchodu motivovalo misi apoštolské církve a naplňovalo nadějí životy křesťanů během dvou staletí. Ale generace za generací umírá a tato zaslíbená událost se stále ještě neuskutečnila. A tak si mnozí kladou otázku: Jak dlouho ještě budeme muset kázat, že „Ježíš přijde brzy“? Vyvolala tato slova nereálná očekávání (viz 2Pt 3,4)?`

Mnoho křesťanů si stěžovalo na „opoždění“ druhého příchodu (viz Mt 25,5). Na základě čeho však můžeme tvrdit, že se Pán „opozdil“? Jaký by tedy měl být ten „správný“ čas Kristova návratu? Mělo se to stát před padesáti lety? Nebo před sto či tisíci lety? To, na čem skutečně záleží, je biblické zaslíbení, že „Pán neotálí splnit svá zaslíbení, jak si to někteří vykládají, nýbrž má s námi trpělivost, protože si nepřeje, aby někdo zahynul, ale chce, aby všichni dospěli k pokání“ (2Pt 3,9).

Navzdory mnoha staletím, která uplynula od Ježíšova nanebevstoupení, zaslíbení jeho příchodu zůstává aktuální i dnes. Proč? Protože vše, co máme, je náš vlastní krátký život (Ž 90,10), po kterém následuje nevědomý odpočinek v hrobě (Kaz 9,5.10),  a konečně vzkříšení bez jakékoli pozdější příležitosti změnit svůj osud (Žd 9,27). To se týká každého mrtvého (jak jsme si řekli ve třetí lekci), protože všichni mrtví spí a nemají vědomí. Druhý příchod Krista je tak pro každého z nás vzdálen v čase jen okamžik od naší smrti. Z tohoto pohledu nastane jeho příchod opravdu brzy!

Každý další den nás přibližuje o jeden den blíže ke slavnému zjevení Pána Ježíše Krista na nebeských oblacích. Přestože nevíme, kdy přijde, můžeme si být jisti, že přijde. A to je to, na čem opravdu záleží.

**Aplikace**

`Kazatel mluvil o tom, že je jedno, kdy se Kristus vrátí. Jediné, na čem záleží, je, že se Kristus vrátí. Pomáhá vám takové vnímání biblického zaslíbení? V čem může být pro nás povzbuzením, když jsme sklíčeni z toho, že Kristus ještě nepřišel podruhé?`