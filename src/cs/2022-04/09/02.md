---
title:  'Boháč a Lazar'
date:  20/11/2022
---

> <p></p>
> 19Byl jeden bohatý člověk, nádherně a vybraně se strojil a den co den skvěle hodoval. 20U vrat jeho domu lehával nějaký chudák, jménem Lazar, plný vředů, 21a toužil nasytit se aspoň tím, co spadlo ze stolu toho boháče; dokonce přibíhali psi a olizovali jeho vředy. 22I umřel ten chudák a andělé ho přenesli k Abrahamovi; zemřel i ten boháč a byl pohřben. 23A když v pekle pozdvihl v mukách oči, uviděl v dáli Abrahama a u něho Lazara. 24Tu zvolal: „Otče Abrahame, smiluj se nade mnou a pošli Lazara, ať omočí aspoň špičku prstu ve vodě a svlaží mé rty, neboť se trápím v tomto plameni.“ […] 29Ale Abraham mu odpověděl: „Mají Mojžíše a Proroky, ať je poslouchají!“ 30On řekl: „Ne tak, otče Abrahame, ale přijde-li k nim někdo z mrtvých, budou činit pokání.“ 31Řekl mu: „Neposlouchají-li Mojžíše a Proroky, nedají se přesvědčit, ani kdyby někdo vstal z mrtvých.“ (L 16,19–24.29–31)

**Osobní studium**

`Proč příběh o boháči a Lazarovi není doslovným popisem posmrtného života?`

Někteří teologové jsou přesvědčeni, že text L 16,19–31 bychom měli vykládat doslovně, tedy jako popis stavu mrtvých. Takový přístup by však vedl k několika nebiblickým závěrům a byl by v rozporu s mnoha jinými pasážemi, kterým jsme se již věnovali.

Pokud bychom měli tento příběh brát doslovně, museli bychom připustit několik skutečností. Nebe a peklo by musely být dost blízko, aby mohla probíhat čilá komunikace mezi obyvateli obou míst (L 16,23–31). Také bychom museli předpokládat, že v posmrtném životě – přestože je tělo v hrobě – je zachována vědomá forma duše, která má „oči“, „prsty“, „jazyk“, a která dokonce pociťuje žízeň (L 16,23.24).

Pokud by tato pasáž popisovala stav člověka po smrti, pak by nebesa nemohla být radostným a šťastným místem. Spasení by totiž zblízka sledovali nekonečné utrpení svých ztracených milovaných, a dokonce by si s nimi povídali (L 16,23–31). Jak by mohla být matka v nebesích šťastná, kdyby hleděla na neustálé utrpení svého milovaného dítěte v pekle? V takovém kontextu by bylo prakticky nemožné, aby se splnil Boží slib, že už nebude žádný smutek, pláč a bolest (Zj 21,4).

Právě pro takové nesrovnalosti mnozí moderní teologové považují příběh o boháči a Lazarovi za podobenství. To znamená, že se nemůžeme soustředit na jednotlivé detaily. Významný baptistický teolog a odborník na Nový zákon George E. Ladd, přestože není adventista, říká, že tento příběh byl pravděpodobně „podobenstvím, které využívalo tehdejší židovské uvažování, a není proto určeno k poučení o stavu mrtvých“. (G. E. Ladd, „Eschatology“ v The New Biblie Dictionary. Grand Rapids, MI: Eerdmans, 1962, s. 388)

Podobenství o boháči a Lazarovi představuje ostrý kontrast mezi dobře oblečeným „bohatým člověkem“ a „nějakým chudákem jménem Lazar, který byl plný vředů“ (L 16,19.20). Text říká: (1) postavení a společenské uznání v přítomnosti nejsou kritérii pro budoucí odměnu, (2) o věčném osudu každého člověka se rozhoduje v tomto životě a nelze jej po smrti změnit (L 16,25.26).

**Aplikace**

`„Řekl mu: ‚Neposlouchají-li Mojžíše a Proroky, nedají se přesvědčit, ani kdyby někdo vstal z mrtvých‘“ (L 16,31). Co nám tato Ježíšova slova připomínají o autoritě Bible a o tom, jak vážně ji máme brát?`

---

#### Dodatečné otázky k diskuzi

`Jaké nedostatky má tvrzení, že příběh o boháči a Lazarovi popisuje skutečný posmrtný život?`

`V jaké podobě znali tento příběh Ježíšovi posluchači?`

`Chtěl bys žít v nebi, odkud bys viděl, jak se v pekle trápí tvoji blízcí?`

`Jak nás text Zj 21,4 chrání před nesprávným výkladem dnešního příběhu?`

`Mojžíš v tomto příběhu tvrdí, že těm, kdo „neposlouchají Mojžíše a Proroky“ nemůže pomoci ani zázrak. Souhlasíš s tím? Proč?`

`Proč Ježíš vyprávěl tento příběh? Co ho k tomu motivovalo?`

`Jak je třeba vykládat „podobenství“? Na co si musíme dávat pozor?`