---
title:  '„Budeš se mnou v ráji“'
date:  21/11/2022
---

> <p></p>
> 42A řekl: „Ježíši, pamatuj na mne, až přijdeš do svého království.“ 43Ježíš mu odpověděl: „Amen, pravím ti, dnes budeš se mnou v ráji.“ (L 23,42.43)

> <p></p>
> Ježíš jí řekl: „Nedotýkej se mne, dosud jsem nevystoupil k Otci. Ale jdi k mým bratřím a pověz jim, že vystupuji k Otci svému i Otci vašemu a k Bohu svému i Bohu vašemu.“ (Jan 20,17)

> <p></p>
> 1Vaše srdce ať se nechvěje úzkostí! Věříte v Boha, věřte i ve mne. 2V domě mého Otce je mnoho příbytků; kdyby tomu tak nebylo, řekl bych vám to. Jdu, abych vám připravil místo. 3A odejdu-li, abych vám připravil místo, opět přijdu a vezmu vás k sobě, abyste i vy byli, kde jsem já. (J 14,1–3)

**Osobní studium**

`Jednou z biblických pasáží, které se nejčastěji používají k podpoře učení o nesmrtelnosti duše, je verš L 23,43. V češtině všechny biblické překlady uvádějí text způsobem, který vyvolává dojem, že právě v den, kdy Kristus zemřel, budou oba – Kristus i zločinec – spolu v ráji. Nemělo by nás to překvapovat. Překlady buď vycházejí z tradice, nebo samotní překladatelé věří v učení o nesmrtelnosti duše. Je to však nejlepší překlad textu?`

`Porovnej text L 23,42.43 s ostatními texty z úvodu (J 20,17 a J 14,1–3). Jak je třeba chápat zaslíbení kajícímu lotrovi na kříži ve světle Ježíšových slov Marii Magdalské a učedníkům?`

Předpoklad, že Kristus a zločinec se ještě týž den dostali do ráje (tedy do nebe), je v rozporu s Ježíšovými slovy adresovanými Marii Magdalské po jeho zmrtvýchvstání. Podle nich totiž Ježíš ještě nebyl v přítomnosti svého Otce v nebi (J 20,17). Názor, že Ježíš i kající zločinec šli ještě v den své smrti do nebe, je v rozporu i s Ježíšovým příslibem učedníkům, že budou vzati do nebe při jeho druhém příchodu (J 14,1–3).

Problémem ve verši L 23,43 je, zda má být příslovce „dnes“ (řecky sémeron) spojeno se slovesem, které po něm následuje („budeš“), nebo se slovesem, které mu předchází („pravím“). Teolog Wilson Paroschi ukazuje, že „z gramatického hlediska“ je prakticky nemožné určit správnou alternativu. „Lukáš má však určitou tendenci používat toto příslovce s předchozím slovesem. To se děje ve čtrnácti z dvaceti výskytů příslovce sémeron v Lukášovi a Skutcích.“ (Wilson Paroschi, „The Significance of a Comma: An Analysis of Luke 23,43“, in Ministry, červen 2013, s. 7)

Takže nejpřirozenější znění textu L 23,43 by bylo: „Amen, pravím ti dnes, budeš se mnou v ráji.“ V tomto případě idiomatický výraz „pravím ti dnes“ zdůrazňuje význam a vážnost výroku „budeš se mnou v ráji“. Stručně řečeno, Ježíš zločinci právě tehdy a tam slíbil, že bude spasen.

**Aplikace**

`Přečti si znovu příběh o kajícím zločinci (L 23,39–43), kterému Kristus navzdory jeho hříchům a přesto, že neměl co Bohu nabídnout, slíbil věčný život. Jak tento příběh odhaluje velkou pravdu o spasení jen na základě víry? V čem jsme na tom podobně jako onen zločinec? V čem se lišíme?`