---
title:  Misijní příběh
date:   25/11/2022
---

#### "Číslo 1: Bůh na prvním místě!"

_Ocrhain Matengu_

Modesty Kakula, podnikatel v Namibii, má neobvyklý způsob, jak se sdílet o Ježíši. Nápisy namalované na jeho třech autech hlásají: "Číslo 1: Bůh na prvním místě".

Modestyho neotřelý přístup k misijní práci začal, když mu jeho první zaměstnavatel nabídl prodej auta za 50 000 namibijských dolarů (80 000 Kč) ve městě Katima Mulilo. Modesty, dva roky po střední škole a čerstvě ženatý, tvrdě pracoval a během čtyř měsíců se mu podařilo splatit téměř celou částku kromě 5 000 namibijských dolarů (8 000 Kč). Pak si to jeho zaměstnavatel rozmyslel a auto ocenil na 60 000 namibijských dolarů. "Proč měníš cenu zrovna teď, když se auto chystám doplatit?" zeptal se Modesty.

O několik měsíců později, když Modesty splatil všechno kromě 5 000 namibijských dolarů, zvýšil jeho zaměstnavatel cenu na 70 000 namibijských dolarů. Modesty se pokusil auto znovu splatit a k jeho překvapení ho pak zaměstnavatel obvinil, že žádné splátky neplatí. Případ skončil u soudu a soudce rozhodl ve prospěch Modestyho. Zaměstnavatel však soudu zuřivě řekl: "Auto dostane jen přes mou mrtvolu." Modestyho manželka Rebecca něco pošeptala svému manželovi a pak požádala, aby mohla promluvit k soudu. S pláčem řekla: "Ať si to auto nechá. Bůh si pro nás připraví jinou cestu." Zaměstnavatel vrátil Modestymu 22 000 namibijských dolarů a propustil ho.

Doma si Modesty bez práce a bez příjmu se slzami v očích vyléval své srdce Bohu. Když se modlil, omylem shodil na zem svou Bibli. Když Modesty otevřenou Bibli zvedl, padl mu zrak na verš Římanům 8,28, kde se píše: "Víme, že těm, kdo milují Boha, všechno napomáhá k dobrému – totiž těm, které povolal podle svého záměru."

"Páni!" Modesty vykřikl, když jeho srdce naplnil pokoj a jistota.

Druhý den ráno, když Modesty ještě ležel v posteli, zazvonil telefon. Neznámý mužský hlas mu nabízel prodej auta za 23 000 namibijských dolarů.

Modesty spěchal do domu tohoto muže. Auto bylo opravdu na prodej. Na Modestyho prosby muž snížil cenu na 22 500 namibijských dolarů a Modesty si na zaplacení zbytku půjčil peníze od svých rodičů.

Aby Modesty všem dosvědčil Boží dobrotu, okamžitě nad zadní okno namaloval slogan "Číslo 1: Bůh na prvním místě". Dnes je Modesty starším mužem a majitelem firmy se třemi auty, z nichž každé má nad zadním oknem slogan. Kamkoli jeho auta přijedou, lidé jej vidí a říkají: "Bůh na prvním místě!".
