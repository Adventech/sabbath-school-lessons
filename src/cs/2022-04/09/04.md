---
title:  'Odejít a být s Kristem'
date:  22/11/2022
---

> <p></p>
> 21Život, to je pro mne Kristus, a smrt je pro mne zisk. […] 23táhne mne to na obě strany: Toužím odejít a být s Kristem, což je jistě mnohem lepší; 24ale zůstat v tomto těle je zase potřebnější pro vás. (Fp 1,21.23.24)

> <p></p>
> 13Nechceme vás, bratří, nechat v nevědomosti o údělu těch, kdo zesnuli, abyste se nermoutili jako ti, kteří nemají naději. 14Věříme-li, že Ježíš zemřel a vstal z mrtvých, pak také víme, že Bůh ty, kdo zemřeli ve víře v Ježíše, přivede spolu s ním k životu. 15Toto vám říkáme podle slova Páně: My živí, kteří se dočkáme příchodu Páně, zesnulé nepředejdeme. 16Zazní povel, hlas archanděla a zvuk Boží polnice, sám Pán sestoupí z nebe, a ti, kdo zemřeli v Kristu, vstanou nejdříve; 17potom my živí, kteří se toho dočkáme, budeme spolu s nimi uchváceni v oblacích vzhůru vstříc Pánu. A pak už navždy budeme s Pánem. 18Těmito slovy se vzájemně potěšujte. (1Te 4,13–18)

**Osobní studium**

`Uvažuj o úvodních textech. O jakém časovém období mluví Pavel, když píše, že bude „s Kristem“ (Fp 1,23), respektive „s Pánem“ (1Te 4,17)?`

Pavla hnala touha žít nyní „v Kristu“ a „s Kristem“ po jeho druhém příchodu. Ani hrozba smrti nemohla připravit Pavla o jistotu, že patří svému Spasiteli. Napsal: „Jsem jist, že ani smrt ani život, ani andělé ani mocnosti, ani přítomnost ani budoucnost, ani žádná moc, ani výšiny ani hlubiny, ani co jiného v celém tvorstvu nedokáže nás odloučit od lásky Boží, která je v Kristu Ježíši, našem Pánu“ (Ř 8,38.39). „Nikdo z nás nežije sám sobě a nikdo sám sobě neumírá. Žijeme-li, žijeme Pánu, umíráme-li, umíráme Pánu. Ať žijeme, ať umíráme, patříme Pánu“ (Ř 14,7.8).

S touto jistotou v mysli Pavel mluvil o věřících, kteří již zemřeli, jako o těch, „kteří zemřeli ve víře v Ježíše“ (1Te 4,14) a kteří budou vzkříšeni při Kristově druhém příchodu, aby dostali věčný život (1K 15,16–18; 1Te 4,13–18).

Když Pavel mluví o své touze „odejít a být s Kristem“ (Fp 1,23), naznačuje tím snad, že po smrti jeho duše odejde, aby vědomě žila s Kristem? Vůbec ne! V tomto textu „Pavel vyjadřuje svou touhu opustit současnou neklidnou existenci a být s Kristem. Nepoukazuje přitom na žádný časový odstup mezi těmito dvěma událostmi. Tento verš neříká, že by Pavel očekával, že po smrti půjde do nebe. Bylo mu naprosto jasné, že svou odměnu dostane až při Kristově druhém příchodu (2Tm 4,8).“ (Andrews Study Bible, s. 1555)

Pavel tedy „říká, že další věc, kterou uvidí po svém odchodu (smrti), bude Kristus, který přijde na nebeských oblacích vzkřísit mrtvé. A právě tehdy bude Pavel ,s Pánem‘ (1Te 4,17). Je třeba také poznamenat, že pisatelé Bible občas spojují dvě události, které mohou být odděleny dlouhým časovým úsekem.“ (Andrews Study Bible, s. 1555)

Ale proč by měl Pavel dávat přednost smrti před životem? Protože pak by si mohl konečně odpočinout od všech svých problémů, aniž by musel nadále trpět bolestí, která ho sužovala. A zároveň byl přesvědčen, že při druhém příchodu dostane „vavřín spravedlnosti“ (2Tm 4,6–8). Ať už si Pavel přál, nebo nepřál zemřít, měl jistotu, co bude následovat, když se to stane.

**Aplikace**

`Zejména v těžkých obdobích života se může stát, že si představíme, jaké by to bylo zavřít oči (zemřít), kdybychom hned po jejich otevření (vzkříšení) mohli „být s Kristem“. Jak ti tato myšlenka pomáhá pochopit, co Pavel psal ve svém poselství Filipským?`

---

#### Dodatečné otázky k diskuzi

`Co má Pavel na mysli, když říká, že chce „odejít a být s Kristem“?`

`Věřil Pavel, že po smrti bude hned s Ježíšem? Proč? Jaký důkaz dává sám o pár řádků dál?`

`Kdy se podle Pavla setkají s Ježíšem ti, kteří se nedočkali jeho návratu?`

`Už sis někdy přál „odejít a být s Kristem“? Proč?`

`V jakých situacích si někdy i věřící přejí zemřít? Není to hřích? Proč?`

`Jak bys reagoval, kdyby ti někdo blízký řekl, že už si přeje zemřít?`

`Proč se Pavel rozhodl pro to, co sice není „lepší“, ale co je „prospěšnější“?`