---
title:  'Duše pod oltářem'
date:  24/11/2022
---

> <p></p>
> 9A když otevřel pátou pečeť, spatřil jsem pod oltářem duše zabitých pro Boží slovo a pro svědectví, které věrně drželi. 10A ti zvolali mocným hlasem: „Jak dlouho ještě, Panovníku, svatý a pravý, nebudeš soudit a trestat za naši krev ty, kdo bydlí na zemi?“ 11A každému z nich bylo dáno bílé roucho a bylo jim řečeno, ať odpočinou ještě krátký čas, dokud se nenaplní počet jejich spolu­otroků a jejich bratrů, kteří mají být zabíjeni jako oni. (Zj 6,9–11; ČSP)

**Osobní studium**

`Jak po prostudování úvodního textu rozumíš tomu, že „duše zabitých“ hlasitě volaly „pod oltářem“?`

Otevření páté pečeti odhaluje neobvyklou scénu. Duše mučedníků vidíme obrazně „pod oltářem“ volat k Bohu, aby je pomstil (Zj 6,9–11). Někteří vykladači se domnívají, že v textu jde o kadidlový oltář, který je zmiňován v souvislosti se sedmou pečetí (Zj 8,1–6). Ale u páté pečeti text odkazuje na „krev“ (ne na kadidlo). To nás vede k tomu, že zde vidíme narážku na oltář pro zápalné oběti, který byl potírán krví obětí (Lv 4,18.30.34). Jak se krev obětí vylévala kolem oltáře, tak byla na Boží oltář symbolicky vylita krev mučedníků, kteří přišli o život proto, že zůstali věrní Božímu slovu a Ježíšovu svědectví (Zj 6,9; viz také Zj 12,17 a 14,12).

Symbolické jsou také „duše“ pod oltářem. Pokud bychom je brali doslovně, museli bychom dospět k závěru, že mučedníci nejsou v nebi úplně šťastní, protože neustále volají po Boží pomstě. To nevypadá, že by se těšili z odměny – spasení. Touha po pomstě může člověku znepříjemnit život, a určitě i ten po vzkříšení…

Je důležité si uvědomit, že Jan neměl možnost vidět skutečný obraz nebe. „Nejsou tam žádní bílí, červení, černí nebo plaví koně s bojovnými jezdci. Ježíš se tam neobjevuje v podobě beránka s krvácející ranou od nože. Čtyři zvířata nepředstavují skutečné okřídlené tvory s uvedenými vlastnostmi... Podobně neexistují žádné ‚duše‘ ležící pod obětním oltářem v nebi. Celá scéna byla obrazným a symbolickým znázorněním.“ (7BC 778)

Již zmiňovaný George E. Ladd napsal: „V tomto případě [Zj 6,9–11] je oltář jednoznačně obětním oltářem, na nějž byla vylita obětní krev. Skutečnost, že Jan viděl duše mučedníků pod oltářem, nemá nic společného se stavem mrtvých nebo nějakou jejich přechodovou situací; je to jen názorný způsob zobrazení skutečnosti, že byli umučeni ve jménu svého Boha.“ (George E. Ladd, A Commentary on the Revelation of John. Grand Rapids, MI: Eerdmans, 1972, s. 103)

**Aplikace**

`Kdo (zejména z těch, kteří se stali oběťmi nespravedlnosti) by nevolal po spravedlnosti, která ještě nenastala? Proč musíme vírou důvěřovat, že spravedlnost, která v tomto světě tak chybí, přece jen přijde? Jakou útěchu můžete čerpat z tohoto úžasného zaslíbení?`

---

#### Dodatečné otázky k diskuzi

`Pokud bychom chtěli dnešní text vykládat doslova, kde se po smrti nacházejí „duše zabitých pro Boží slovo“?`

`Jakou otázku kladou tyto „duše“ Beránkovi?`

`Myslíš, že je v nebi místo pro touhu po pomstě? Proč?`

`Proč je dobré pamatovat na to, že kniha Zjevení je plna různých symbolů?`

`Co symbolizuje bílé roucho, které obdrží tyto „duše“?`

`Těšíš se na to, až v nebi dostaneš bílé roucho? Proč?`

`Jak rozumíš tomuto textu ze Zjevení? Co nám chce Jan jeho prostřednictvím sdělit?`