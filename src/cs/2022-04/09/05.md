---
title:  'Kázání duchům ve vězení'
date:  23/11/2022
---

> <p></p>
> 13Kdo vám ublíží, budete-li horlit pro dobro? 14Ale i kdybyste pro spravedlnost měli trpět, jste blahoslaveni. „Strach z nich ať vás neděsí ani nezviklá 15a Pán, Kristus, budiž svatý“ ve vašich srdcích. Buďte vždy připraveni dát odpověď každému, kdo by vás vyslýchal o naději, kterou máte, 16ale čiňte to s tichostí a s uctivostí. Když jste vystaveni pomluvám, zachovávejte si dobré svědomí, aby ti, kteří hanobí váš dobrý způsob života v Kristu, byli zahanbeni. 17Je přece lépe, abyste trpěli za dobré jednání, bude-li to snad vůle Boží, než za zlé činy. 18Vždyť i Kristus dal svůj život jednou provždy za hříchy, spravedlivý za nespravedlivé, aby nás přivedl k Bohu. Byl usmrcen v těle, ale obživen Duchem. 19Tehdy také přišel vyhlásit zvěst duchům ve vězení, 20kteří neuposlechli kdysi ve dnech Noemových. Tenkrát Boží shovívavost vyčkávala s trestem, pokud se stavěl koráb, v němž bylo z vody zachráněno jenom osm lidí. (1Pt 3,13–20)

**Osobní studium**

`Jak rozumíš tomu, že podle úvodních veršů Kristus „přišel vyhlásit zvěst duchům ve vězení, kteří neuposlechli kdysi ve dnech Noemových“ (1Pt 3,19)?`

Teologové, kteří věří v nesmrtelnost duše, obvykle poukazují na to, že zatímco Kristus odpočíval v hrobě, kázal „duchům ve vězení“ (1Pt 3,19). Rozumějí tomu tak, že jeho duch „bez těla“ šel do pekla a tam kázal duchům lidí žijících před potopou.

`Tato fantazijní představa je biblicky nepřijatelná. Pro mrtvé totiž neexistuje žádná druhá příležitost ke spáse (Žd 9,27.28). Proč by tedy Ježíš kázal „duchům“, kteří již neměli šanci na spasení?`

Co je však nejdůležitější, tato teorie je v rozporu s biblickým učením, že mrtví zůstávají v nevědomí v hrobě až do vzkříšení na konci věků (Jb 14,10–12; Ž 146,4; Kaz 9,5.10; 1K 15,16–18; 1Te 4,13–15).

`I pokud by verš opravdu říkal, že Ježíš, když byl v hrobě, sestoupil do pekla a kázal hříšným předpotopním lidem, otázkou je, proč by jeho poselství měli slyšet jen oni? Nehoří spolu s nimi v pekle i další ztracení lidé? Proč by měl kázat pouze Noemovým současníkům?`

Je také nesmyslné naznačovat, že Kristus kázal padlým andělům, kteří byli neposlušní v Noemových dnech. Zatímco „duchové ve vězení“ jsou popsáni jako „kdysi“ neposlušní (1Pt 3,19.20), Bible hovoří o zlých andělech jako o neposlušných i dnes (Ef 6,12; 1Pt 5,8). Kromě toho čteme, že padlé anděly Kristus „drží ve věčných poutech v temnotě pro veliký den soudu“ (Ju 1,6), a to bez jakékoli možnosti spasení.

Měli bychom si také všimnout, že v 1Pt 3,19 jsou „duchové ve vězení“ označeni ve 20. verši jako ti, kteří „neuposlechli“ kdysi před potopou. Výraz „duch“ (řecky pneuma) se používá v tomto textu i jinde v Novém zákoně (1K 16,18; Ga 6,18) ve vztahu k živým lidem, kteří mohou slyšet a přijmout pozvání ke spasení. Výraz „ve vězení“ se zjevně nevztahuje na doslovné vězení, ale na vězení hříchu, v němž se nachází neobnovená lidská přirozenost (Ř 6,1–23; Ř 7,7–25).

Kristovo kázání bezbožným lidem před potopou se uskutečnilo prostřednictvím Noe­ma, kterému to dal za úkol sám Bůh (Žd 11,7). Tak se Noe stal pro své současníky „kazatelem spravedlnosti“ (2Pt 2,5). Petr napsal tato slova v kontextu toho, co znamená být věrný; nejsou komentářem ke stavu mrtvých.

**Aplikace**

`Pokus se vlastními slovy shrnout smysl studovaného textu (1Pt 3,19.20).`