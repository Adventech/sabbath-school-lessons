---
title:  'Význam kříže'
date:  03/11/2022
---

> <p></p>
> 18Slovo o kříži je bláznovstvím těm, kdo jsou na cestě k záhubě; nám, kteří jdeme ke spáse, je mocí Boží. 19Je psáno: „Zahubím moudrost moudrých a rozumnost rozumných zavrhnu.“ 20Kde jsou učenci, kde znalci, kde řečníci tohoto věku? Neučinil Bůh moudrost světa bláznovstvím? 21Protože svět svou moudrostí nepoznal Boha v jeho moudrém díle, zalíbilo se Bohu spasit ty, kdo věří, bláznovskou zvěstí. 22Židé žádají zázračná znamení, Řekové vyhledávají moudrost, 23ale my kážeme Krista ukřižovaného. Pro Židy je to kámen úrazu, pro ostatní bláznovství, 24ale pro povolané, jak pro Židy, tak pro Řeky, je Kristus Boží moc a Boží moudrost. (1K 1,18–24)

**Osobní studium**

`Co Pavel říká o kříži a jak ho porovnává s „moudrostí světa“ (1K 1,18–24)? Proč i dnes, když „materialismus“ (myšlenka, že veškerá realita je jen materiální, což znamená, že neexistuje Bůh ani nadpřirozená sféra existence) dominuje „moudrosti světa“, je poselství o kříži tak důležité?`

Kristův kříž je středem dějin spásy. „Věčnost nikdy nedokáže pochopit hloubku lásky zjevenou na golgotském kříži. Právě tam nekonečná Kristova láska stála tváří v tvář neomezenému satanovu sobectví.“ (Stephen N. Haskell, The Cross and Its Shadow. South Lancaster, MA: Bible Training School, 1914. s. v)

Zatímco Kristus se pokorně obětoval jako výkupné za celé lidstvo, satan na něj zaútočil utrpením a agonií. Kristus nezemřel jen přirozenou smrtí, které musí čelit každý člověk. Zemřel druhou smrtí, aby ji všichni, kdo ho přijmou, nemuseli nikdy zakusit na vlastní kůži.

V souvislosti s významem kříže nacházíme několik důležitých aspektů, které bychom si měli pamatovat. (1) Kříž je nejvyšším zjevením Boží spravedlnosti ve vztahu k hříchu (Ř 3,21–26). (2) Kříž je nejvyšším zjevením Boží lásky k hříšníkům (Ř 5,8). (3) Kříž je velkým zdrojem síly, která láme pouta hříchu (Ř 6,22.23; 1K 1,17–24). (4) Kříž je naší jedinou nadějí na věčný život (Fp 3,9–11; J 3,14–16; 1J 5,11.12). (5) Kříž je jedinou „protilátkou“ proti budoucí vzpouře ve vesmíru (Zj 7,13–17; Zj 22,3).

Žádná z těchto klíčových pravd o kříži nemůže být objevena „moudrostí světa“. Tak jako tehdy, i dnes je kázání o kříži „bláznovstvím“ pro moudrost světa, která často neuznává ani tu nejzřejmější pravdu, jaká může být – existenci Stvořitele (viz Ř 1,18–20).

Řecký výraz pro „bláznovství“ (mória) vyjadřuje, že kázání o kříži je „bláznivé“ podle „moudrosti světa“. Tato moudrost nemůže znát Ježíše ani spasení, které nám nabízí svou zástupnou smrtí na kříži.

**Aplikace**

`Ať už „moudrost světa“ nabízí jakoukoli hodnotu, proč nesmíme nikdy dovolit, aby narušila naši víru v Ježíše a naději, kterou nám dává „bláznovská zvěst“ (1K 1,21)?`