---
title:  'Zemřel za nás'
date:  02/11/2022
---

> <p></p>
> 14Jako Mojžíš vyvýšil hada na poušti, tak musí být vyvýšen Syn člověka, 15aby každý, kdo v něho věří, měl život věčný. 16Neboť Bůh tak miloval svět, že dal svého jediného Syna, aby žádný, kdo v něho věří, nezahynul, ale měl život věčný. 17Vždyť Bůh neposlal svého Syna na svět, aby svět soudil, ale aby skrze něj byl svět spasen. 18Kdo v něho věří, není souzen. Kdo nevěří, již je odsouzen, neboť neuvěřil ve jméno jednorozeného Syna Božího. (J 3,14–18)

> <p></p>
> Mzdou hříchu je smrt, ale darem Boží milosti je život věčný v Kristu Ježíši, našem Pánu. (Ř 6,23)

**Osobní studium**

`Co říkají texty z úvodu o významu Kristovy smrti?`

Když Ježíš přišel k řece Jordán, aby se dal pokřtít, Jan Křtitel zvolal: „Hle, beránek Boží, který snímá hřích světa“ (J 1,29). Tento výrok uznává Krista jako předpověděného Božího beránka, na kterého ukazovaly všechny starozákonní oběti.

Zvířecí oběti však nemohly samy o sobě odstranit hříchy (Žd 10,4). Poskytovaly jen podmíněné odpuštění, závisející na budoucí Kristově oběti na kříži. „Jestliže vyznáváme své hříchy, on je tak věrný a spravedlivý, že nám hříchy odpouští a očišťuje nás od každé nepravosti“ (1J 1,9).

`V čem spočívá naděje vyplývající z veršů J 3,16.17? Jak tato naděje ovlivňuje vaše vědomí hříchu, za který nám podle zákona náleží odsouzení?`

Uvažuj, co všechno v sobě tyto verše obsahují. Ježíš, který stvořil vesmír (J 1,1–3), se obětoval za každého z nás jako oběť za hříchy. Každý z nás zhřešil a propadl smrti. Jen díky tomu, že místo nás zemřel Kristus, můžeme od něj přijmout dar věčného života. V tom spočívá velké zaslíbení evangelia.

Ježíš Kristus prohlásil, že „Bůh tak miloval svět, že dal svého jediného Syna“, aby za nás zemřel (J 3,16). Nikdy bychom neměli zapomenout, že Kristus se za nás obětoval dobrovolně (Žd 9,14). Martin Luther označil kříž za „oltář, na kterém on [Kristus], stravován ohněm bezmezné lásky, která hořela v jeho srdci, přinášel Otci živou a svatou oběť svého těla a krve s vroucí přímluvou, hlasitým voláním a horkými slzami úzkosti (Žd 5,7).“ (Luther‘s Works. vol. 13. St. Louis, MO: Concordia Publishing House, 1956, s. 319) Kristus zemřel „jednou provždy“ (Žd 10,10.12), protože jeho oběť je dostatečná a nikdy neztrácí svou sílu.

„I kdyby evangelium milosti přijal pouze jeden jediný člověk, Kristus by pro záchranu tohoto jediného člověka podstoupil život plný útrap a pokoření a potupnou smrt.“ (MH 135; ŽNP 62.63)

**Aplikace**

`Znovu si přečti text J 3,16 a nahraď slova „svět“ a „každý“ svým vlastním jménem. Jak se můžeš naučit přivlastnit si toto nádherné zaslíbení – a to tak, abys na něj myslel zvlášť ve chvílích pokušení?`

---

#### Dodatečné otázky k diskuzi

`O jakém hadovi mluví Ježíš v dnešním textu? Na co vzpomíná?`

`Proč je víra v „Syna“ tak důležitá?`

`O jakém soudu hovoří Ježíš? Proč nás víra v Ježíše chrání před odsouzením?`

`Jan říká, že Ježíš snímá HŘÍCH světa. Nespletl se? O jakém hříchu mluví?`

`Co bylo tím prvotním hříchem, kterého nás může zbavit jen Ježíš?`

`Bůh je láska. Proč si tolik lidí myslí, že Bůh, pokud existuje, musí být zlý?`

`Jaké pocity v tobě vyvolává poznání, že Ježíš zemřel i za tebe?`

`Jak můžeme pomoci druhým pochopit, že Bůh miluje i je?`