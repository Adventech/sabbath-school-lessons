---
title:  'Od počátku světa'
date:  30/10/2022
---

> <p></p>
> Protož klaněti se jí [šelmě] budou všickni, kteříž přebývají na zemi, jichžto jména nejsou napsaná v knihách života Beránka, toho zabitého od počátku světa (Zj 13,8; BK)

> <p></p>
> Bůh předem rozhodl, aby byl vydán, a vy jste ho rukou bezbožných přibili na kříž a zabili. (Sk 2,23)

> <p></p>
> 18Víte přece, že jste z prázdnoty svého způsobu života, jak jste jej přejali od otců, nebyli vykoupeni pomíjitelnými věcmi, stříbrem nebo zlatem, 19nýbrž převzácnou krví Kristovou. On jako beránek bez vady a bez poskvrny 20byl k tomu předem vyhlédnut před stvořením světa a přišel kvůli vám na konci časů. (1Pt 1,18–20)

**Osobní studium**

`Uvažuj o úvodních textech. Jak mohl být Kristus považován za „zabitého od počátku světa“?`

V textu Zj 13,8 (BK) je pro nás rozhodující myšlenka, že Kristus byl „zabit od počátku světa“. Je zřejmé, že to musíme chápat v symbolickém smyslu (kniha Zjevení je plná symbolů), protože Kristus byl ukřižován až tisíce let po stvoření země. Tento text ukazuje, že plán spasení vznikl již před stvořením světa. A ústředním bodem tohoto plánu byla smrt Ježíše, Božího Beránka, na kříži.

Také text Tt 1,2 naznačuje, že plán spasení vznikl před dávnými věky. „Plán našeho vykoupení nebyl dodatečným řešením, které Bůh vymyslel až po Adamově pádu. […] Byl zjevením ‚tajemství, které od věčných časů nebylo vysloveno‘ (Ř 16,25).“ (DA 22; TV 10)

Tento plán byl nejprve zjeven Adamovi a Evě v rajské zahradě (Gn 3,15.21) a ukazovala na něj každá krvavá oběť ve Starém zákoně. Když například Hospodin zkoušel Abrahamovu víru, obstaral beránka, který byl obětován místo Izáka (Gn 22,11–13). Tato „náhrada“ za život syna ještě jasněji znázorňovala zástupnou povahu Kristovy smírné oběti na kříži.

Ústředním bodem celého plánu spasení je tedy Ježíšova zástupná smrt, po staletí symbolizovaná oběťmi zvířat, z nichž každá je symbolem Kristovy smrti na kříži. Ježíš zemřel jako „beránek Boží, který snímá hřích světa“ (J 1,29).

**Aplikace**

`Je pravda, že oběti zvířat jsou hrozné a krvavé. Ale i tím Starý zákon ukazuje velikost Kristovy oběti a strašné důsledky hříchu.`

---

#### Dodatečné otázky k diskuzi

`Kdy podle Bible vznikl plán na záchranu člověka?`

`Jak je možné, že Bůh věděl o našem pádu do hříchu dříve, než nastal?`

`Proč potřebujeme, aby za nás někdo zemřel?`

`Proč je Ježíš ve Zjevení nazýván Beránkem?`

`Jakou roli hrál „beránek“ v obětním starozákonním systému?`

`V čem se liší Ježíšova oběť od obětí přinášených ve starozákonní době?`