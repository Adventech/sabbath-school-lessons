---
title:  'Předmluva ke smrti na kříži'
date:  31/10/2022
---

> <p></p>
> 21Od té doby začal Ježíš ukazovat svým učedníkům, že musí jít do Jeruzaléma a mnoho trpět od starších, velekněží a zákoníků, být zabit a třetího dne vzkříšen. 22Petr si ho vzal stranou a začal ho kárat: „Buď toho uchráněn, Pane, to se ti nemůže stát!“ 23Ale on se obrátil a řekl Petrovi: „Jdi mi z cesty, satane! Jsi mi kamenem úrazu, protože tvé smýšlení není z Boha, ale z člověka!“ (Mt 16,21–23)

> <p></p>
> 31Vzal k sobě svých Dvanáct a řekl jim: „Hle, jdeme do Jeruzaléma a na Synu člověka se naplní všechno, co je psáno u proroků. 32Neboť bude vydán pohanům a budou se mu posmívat a tupit ho a plivat na něj, 33zbičují ho a zabijí; a třetího dne vstane.“ 34Oni však ničemu z toho nerozuměli, smysl těch slov jim zůstal skryt a nepochopili, co říkal. (L 18,31–34)

**Osobní studium**

`Jaké byly reakce učedníků na Ježíšovy předpovědi vlastního utrpení a smrti a co by nás jejich reakce měly naučit o nebezpečí nepochopení Písma?`

Mt 16,21–23

Mt 17,22.23; Mk 9,30–32; L 9,44.45

L 18,31–34

Ježíš se narodil a žil, aby zemřel. Každý krok, který udělal, ho přibližoval k jeho velké smírčí oběti na golgotském kříži. Byl si naplno vědom svého poslání a nedovolil nikomu a ničemu, aby ho od něj odvrátilo. Ve skutečnosti „celý jeho život byl předmluvou k jeho smrti na kříži“ (FE 382).

V posledním roce své pozemské služby Ježíš stále zřetelněji mluvil s učedníky o své nadcházející smrti. Zdá se však, že nebyli schopni a ochotni přijmout realitu jeho výroků. Naplněni falešnými představami o roli Mesiáše si vůbec nepřipouštěli, že on – Ježíš – zemře. Vždyť to měl být Mesiáš! Nesprávná teologie jim přinesla zbytečnou bolest a utrpení.

Již Nikodémovi Ježíš řekl: „Jako Mojžíš vyvýšil hada na poušti, tak musí být vyvýšen Syn člověka, aby každý, kdo v něho věří, měl život věčný“ (J 3,14.15). Když byl Ježíš v Cesareji Filipově, řekl svým učedníkům, „že musí jít do Jeruzaléma a mnoho trpět od starších, velekněží a zákoníků, být zabit a třetího dne vzkříšen“ (Mt 16,21). Když procházel Galileou (Mk 9,30–32) a během své poslední cesty do Jeruzaléma (L 18,31–34) Ježíš znovu mluvil s učedníky o své smrti a zmrtvýchvstání. Jelikož se to rozcházelo s jejich očekáváními a představami, byli k Ježíšovým slovům hluší. Jak snadné je pro nás udělat to samé.

**Aplikace**

`Lidé měli v minulosti falešné představy o prvním příchodu Mesiáše. Které z falešných představ o druhém příchodu Ježíše převládají dnes?`

---

#### Dodatečné otázky k diskuzi

`Jak reagovali učedníci, když s nimi Ježíš hovořil o své oběti?`

`Proč učedníci odmítali přijmout myšlenku, že by jejich mistr mohl zemřít?`

`Co děláš, když čteš v Bibli něco, čemu nerozumíš?`

`Proč se někdy i my bojíme ptát Boha na to, čemu nerozumíme?`

`Můžeme mít i my nějaké mylné představy o tom, co je před námi? Proč?`

`Setkal ses někdy v naší církvi s názory, které nebyly v souladu s Biblí? Čeho se týkaly a jak jsi reagoval?`

`Můžeme se bránit před nebezpečím falešných výkladů Bible? Jak?`