---
title:  '„Dokonáno jest“'
date:  01/11/2022
---

> <p></p>
> 28Ježíš věděl, že vše je již dokonáno; a proto, aby se až do konce splnilo Písmo, řekl: „Žízním.“ 29Stála tam nádoba plná octa; namočili tedy houbu do octa a na yzopu mu ji podali k ústům. 30Když Ježíš okusil octa, řekl: „Dokonáno jest.“ A nakloniv hlavu skonal. (J 19,28–30)

**Osobní studium**

`Přečtěte si text J 19,1–30. Jaké klíčové poselství pro nás vyplývá z Ježíšových slov: „Dokonáno jest“?`

Nastaly rozhodující chvíle pro Krista, pro lidstvo a pro celý vesmír. V hluboké agónii bojoval proti mocnostem temnoty. S obrovským úsilím prošel Getsemanskou zahradou, nespravedlivým soudem až na horu Golgota. Padlí andělé se ho pokoušeli zastrašit a přemoci. Když Ježíš visel na kříži, velekněží, zákoníci a starší se mu posmívali a říkali: „Jiné zachránil, sám sebe zachránit nemůže. Je král izraelský – ať nyní sestoupí z kříže a uvěříme v něho!“ (Mt 27,42).

Mohl Kristus sestoupit z kříže a zachránit se? Ano, měl tu moc, ale nechtěl to udělat. Jeho bezpodmínečná láska k celému lidstvu, včetně nepřátel a posměvačů, mu nedovolila vzdát se. Ve skutečnosti „posměvači patřili k těm, za jejichž záchranu umíral. Nemohl sestoupit z kříže a zachránit se, protože ho nedržely hřebíky, ale jeho vůle zachránit je.“ (Alfred Plummer, An Exegetical Commentary on the Gospel According to S. Matthew. London: Elliot Stock, 1910, s. 397)

Bez ohledu na své utrpení Ježíš porazil království satana, i když to byl právě satan, kdo podnítil události, které vedly ke kříži, včetně Jidášovy zrady (J 6,70; 13,2.27). „Ačkoli to není evangelistovým hlavním záměrem, Ježíšovu smrt popisuje jako dílo satanova působení a zároveň jako dílo Ježíšova vítězství nad satanem.“ (George E. Ladd, A Theology of the New Testament. rev. ed. Cambridge, UK: Lutterworth Press, 1994, s. 192)

Když Kristus zvolal na kříži „Dokonáno jest“ (J 19,30), vyjádřil nejen to, že jeho agonie skončila, ale zejména skutečnost, že vyhrál velký kosmický a historický spor proti satanovi a jeho zlým silám. „Celé nebe jásalo nad Spasitelovým vítězstvím. Satan byl poražen a uvědomil si, že přišel o své panství.“ (DA 758; TV 487)

Je obtížné pochopit tento úžasný kontrast: prostřednictvím úplného ponížení Boží Syn získal pro nás a pro celý vesmír největší a nejslavnější vítězství.

**Aplikace**

`Uvažuj o tom, jak hrozný musí být hřích, když k jeho odčinění byla potřebná Kristova smrt. Co by nás měla tato pravda naučit o zbytečnosti našich skutků ve snaze dosáhnout zásluh před Bohem? Co můžeme sami přidat k tomu, co už pro nás udělal Kristus? Podělte se o svou odpověď ve třídě sobotní školy.`