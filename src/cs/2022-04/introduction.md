### Úvod

#### O smrti, umírání a naději

Bůh stvořil lidské bytosti, aby žily radostně a šťastně ve věčném, láskyplném vztahu s ním a s celým jeho stvořením. Tento vztah však byl zdeformován tajemným vpádem hříchu v nebeských nádvořích (Iz 14,12–15; Ez 28,12–19; Zj 12,7–12) a následným pádem Adama a Evy (Gn 3,1–19; Ř 5,12). Je tragické, že smrt zachvátila nejen celé lidstvo, ale také všechno živé. Projevy smrti můžeme vidět v listech, které padají ze stromů, v květech, které odkvetou, v tom, že ztrácíme své domácí mazlíčky, a především v odchodu našich milovaných, o které často přicházíme za tragických okolností. Náš svět je naplněn utrpením a nevysychajícím proudem slz, které nemá kdo setřít.

V touze po lepším světě si lidé vybásnili mnohé „ráje“, ve kterých by chtěli žít. Například v roce 1933 vydal anglický spisovatel James Hilton román Lost Horizon (Ztracený obzor. Frýdek-Místek: Alpress, 2004), který byl o několik let později i zfilmován. Film zachycuje letadlo, kterému dojde palivo a spadne k zemi v zasněžených himálajských horách. Jednu ženu a tři muže, kteří havárii přežijí, odvede skupina Tibeťanů do rajského údolí Šangri-La. Obyvatelé, izolovaní od vnějšího světa, žijí život v lásce, moudrosti, trvalé harmonii a radosti.

Jde samozřejmě jen o fikci.

Jako smrtelné lidské bytosti potřebujeme jistotu v přítomnosti a naději do budoucnosti. Jak řekl švýcarský teolog Emil Brunner: „Čím je kyslík pro plíce, tím je naděje pro smysl lidského života. Vezmi člověku kyslík a on zemře udušením. Vezmi lidstvu naději a lidstvo začne lapat po dechu, ovládne ho zoufalství, které ochromí jeho intelektuální a duchovní síly pocitem nesmyslnosti a zbytečnosti jeho existence. Jako osud lidského organismu závisí na přísunu kyslíku, tak osud lidstva závisí na prožívané naději.“ (Emil Brunner, Eternal hope, Londýn: Lutterworth Press, 1954, s. 7) Biblická naděje nám dává sílu v době existen­čních krizí, kterým čelíme na cestě do věčnosti.

Na rozdíl od fiktivní země Šangri-La z knihy Ztracený obzor nepochází naše naděje na věčný život z nějakých „vymyšlených bájí“ (2Pt 1,16). Zakládá se na důvěryhodném Božím zaslíbení dokonalého světa bez slz, bolesti a smrti (Zj 21,1–5). Toto nádherné zaslíbení inspirovalo apoštolskou církev a mnozí křesťané se ho po staletí drželi a utíkali se k němu. Ani za dvě tisíciletí neztratilo svou sílu a také i dnes dává našim životům smysl a cíl. Umožňuje nám to dívat se do budoucnosti s důvěrou. Ujišťuje nás, že všichni naši milovaní, kteří zemřeli v Kristu, vstanou nakonec z mrtvých, aby spolu s námi dostali věčný život.

Toto čtvrtletí se při studiu Písma budeme věnovat tématu velkého sporu mezi dobrem a zlem z pohledu dvou důležitých témat: Prvním je původ a přetrvávající existence hříchu a smrti. Druhým tématem je dílo, které Bůh vytrvale koná, aby tyto problémy vyřešil a vrátil svět zpět do jeho původního, dokonalého stavu. Zvláštní místo budeme věnovat tomu, že lidské bytosti jsou smrtelné, a také významu vzkříšení, jehož prostřednictvím získáme nesmrtelnost. Ve skutečnosti bychom se smrti neměli bát, protože Kristus za nás zemřel a přemohl moc smrti. Můžeme mít jistotu, že Kristus má „klíče smrti i podsvětí“ (Zj 1,18).

Během našeho studia hlouběji prozkoumáme i bolestivé téma smrti. Budeme se však na ni dívat optikou naděje, kterou nám Ježíš nabízí.

_Alberto R. Timm je zástupcem ředitele Institutu Ellen G. Whiteové, členem výboru Biblického výzkumného institutu (BRICOM) a výboru Výzkumného institutu GRICOM. Dříve působil jako prezident Latinsko-amerického adventistického teologického semináře (LATS)._