---
title:  'Nové nebe a nová země'
date:  25/12/2022
---

> <p></p>
> 1A viděl jsem nové nebe a novou zemi, neboť první nebe a první země pominuly a moře již vůbec nebylo. 2A viděl jsem od Boha z nebe sestupovat svaté město, nový Jeruzalém, krásný jako nevěsta ozdobená pro svého ženicha. 3A slyšel jsem veliký hlas od trůnu: „Hle, příbytek Boží uprostřed lidí, Bůh bude přebývat mezi nimi a oni budou jeho lid; on sám, jejich Bůh, bude s nimi, 4a setře jim každou slzu z očí. A smrti již nebude, ani žalu ani nářku ani bolesti už nebude – neboť co bylo, pominulo.“ 5Ten, který seděl na trůnu, řekl: „Hle, všecko tvořím nové.“ A řekl: „Napiš: Tato slova jsou věrná a pravá.“ (Zj 21,1–5)

**Osobní studium**

Filozofové, kteří vycházejí z antického pohledu na svět, předpokládají, že všechno fyzické, tělesné je špatné. Proto odmítají představu reálného budoucího „nebe“ nebo obnovené země se skutečnými lidmi. Vycházejí z přesvědčení, že má-li být něco dobrého a dokonalého, musí to být jen a jen duchovní, nehmotné, bez poskvrny, která je charakteristická pro všechno tělesné. Tvrdí, že pokud je něco materiálního, nemůže to být duchovní; a je-li něco duchovního, nemůže to být materiální. Bible však mluví o nebi i o obnovené zemi velmi konkrétně, ale bez omezení daných přítomností hříchu.

`Jaké je hlavní poselství uvedených textů? Jak představují vizi budoucnosti?`

Iz 65,17–25

Iz 66,22.23

2Pt 3,13

Zj 21,1–5

Kniha proroka Izajáše přináší zajímavý pohled na to, jak by vypadala země, kdyby Izrael jako národ zůstal věrný své smlouvě s Hospodinem (Iz 65,17–25; Iz 66,22.23; porovnej s Dt 28). Celá krajina s různými projevy života by se stále více blížila původnímu Božímu plánu před tím, než vše narušil příchod hříchu.

Tento plán se však nenaplnil podle očekávání. Proto nově platí zaslíbení pro církev, společenství složené ze Židů a pohanů ze všech národů (Mt 28,18–20, 1Pt 2,9). Izajášovo proroctví proto musíme vnímat také z tohoto pohledu (2Pt 3,13; Zj 21,1–5).

„Bible označuje dědictví spasených slovem ‚vlast‘ (Žd 11,14–16). Nebeský Pastýř tam zavede své věrné k pramenům živých vod. Strom života bude každý měsíc dávat své ovoce a listí stromu bude sloužit pro zdraví národů. Budou tam věčně proudící toky, průzračné jako křišťál, a stromy rostoucí na jejich březích budou na cesty připravené pro vykoupený lid vrhat blahodárný stín. Rozsáhlé nížiny tam budou stoupat ke krásným pahorkům a malebná horstva se budou skvět ve svém majestátu. V pokojných rovinách, při živých tocích najde Boží lid, který byl na světě tak dlouho poutníkem a cizincem, svůj domov.“ (GC 675; VDV 435)

**Aplikace**

`Mnoho sekulárních autorů bez naděje na věčnost, jak ji prezentuje Písmo, naříká nad nesmyslností lidské existence. Proč je tak obtížné argumentovat s jejich vnímáním nesmyslnosti života, nemají-li naději, jakou dává lidem jen Bůh?`