---
title:  Misijní příběh
date:   30/12/2022
---

#### Vlivný džusový bar na Fidži

_George Kwong_

Pláž Wailoaloa je oblíbenou turistickou destinací známou díky cenově dostupnému ubytování, restauracím a zejména barům a nočním podnikům v Nadi na Fidži. Když však udeřil COVID-19, mnoho malých kaváren, provozoven rychlého občerstvení a restaurací na pláži přišlo o své podnikání. Jedním z takových míst byl i Bamboo Resort.

Tři místní sbory adventistů sedmého dne vycítily příležitost a spojily se s Bamboo Resortem, aby otevřely Wellness bar "Bitu", džusový bar nabízející zdravotní a wellness programy, jako jsou například bezplatné biometrické vyšetření, cvičební programy, řešení nadváhy a individuální stravovací plány. Bar, jehož název "Bitu" znamená v místním jazyce "bambus", si rychle získal oblibu mezi místními obyvateli, kteří sem denně proudili na zdravé čerstvé šťávy.

Členové církve se modlili, aby bar sloužil jako centrum vlivu, které Fidžijce povzbudí ke komplexnějšímu přístupu ke zdraví v regionu, kde lidé bojují s civilizačními chorobami, zejména s cukrovkou. Bar - podporovaný kampaní "10 000 prstů" jihopacifické divize, která byla v roce 2019 příjemcem darů třinácté soboty - se rovněž snažil zvýšit povědomí o zdravých alternativách k alkoholu.

Pak ale Fidži zasáhla druhá vlna COVID-19 a úřady nařídily, aby byl Bamboo Resort uzavřen spolu s džusovým barem. Dva týdny zákazníci denně volali, aby se dozvěděli, kdy a kde bude džusový bar znovu otevřen. To, co se stalo potom, všechny překvapilo.

Manželský pár, který spravoval sousední Beach Escape Resort, denně sledoval davy lidí proudící do a z Bamboo Resortu a všiml si, že do džusového baru chodí více lidí než do baru s alkoholem. S uspokojením také zaznamenali, že v jejich ulici ubylo incidentů spojených s alkoholem.

Manželé kontaktovali členy církve a nabídli jim využití svého baru s alkoholem a dalších prostor jako wellness centra. Členové církve zpočátku nabídku odmítli, protože nechtěli nabízet ovocné šťávy na stejném místě jako alkohol, ale manažeři jim vysvětlili, že chtějí úplně přestat prodávat alkohol.

Alkohol byl odstraněn a vybavení baru bylo nahrazeno přístroji na odšťavňování, mixéry, ovocem, zeleninou a bylinkami. Wellness bar "Bitu" byl opět v provozu.

Členové církve vyjadřovali údiv nad úžasným způsobem, jakým Bůh vše vede. Džusový bar nejenže ovlivnil návštěvníky Bamboo Resortu, ale také proměnil Beach Escape Resort v centrum vlivu, které přináší naději a uzdravení do místní komunity.

_Děkujeme vám za dary třinácté soboty v roce 2019, které podpořily kampaň "10 000 prstů" Jihopacifické divize na Fidži a v dalších zemích jižního Pacifiku. Děkujeme vám i v tomto čtvrtletí za vaše štědré dary třinácté soboty, které půjdou na podporu nových projektů šíření evangelia v Jihopacifické divizi i mimo ni._
