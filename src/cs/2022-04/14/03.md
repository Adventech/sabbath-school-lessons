---
title:  'V Božím chrámu'
date:  26/12/2022
---

> <p></p>
> 9Potom jsem viděl, hle, tak veliký zástup, že by ho nikdo nedokázal sečíst, ze všech ras, kmenů, národů a jazyků, jak stojí před trůnem a před tváří Beránkovou, oblečeni v bílé roucho, palmové ratolesti v rukou. 10A volali velikým hlasem: „Díky Spasiteli, Bohu našemu, sedícímu na trůnu, a Beránkovi.“ 11A všichni andělé se postavili kolem trůnu, kolem starců i těch čtyř bytostí a padli před trůnem tváří k zemi, 12klaněli se Bohu a volali: „Amen! Dobrořečení i sláva a moudrost, díky a čest i moc a síla Bohu našemu na věky věků. Amen!“ 13Jeden z těch starců na mne promluvil: „Kdo jsou a odkud přišli ti v bílém rouchu?“ 14Řekl jsem: „Pane můj, ty to víš!“ A on mi řekl: „To jsou ti, kteří přišli z velikého soužení a vyprali svá roucha a vybílili je v krvi Beránkově. 15Proto jsou před trůnem Božím a slouží mu v jeho chrámě dnem i nocí; a ten, který sedí na trůnu, bude jim záštitou.“ (Zj 7,9–15)

> <p></p>
> 3A slyšel jsem veliký hlas od trůnu: „Hle, příbytek Boží uprostřed lidí, Bůh bude přebývat mezi nimi a oni budou jeho lid; on sám, jejich Bůh, bude s nimi [...] 22Avšak chrám jsem v něm nespatřil: Jeho chrámem je Pán Bůh všemohoucí a Beránek.“ (Zj 21,3.22)

**Osobní studium**

Někteří lidé mluví o nebi jako o Boží svatyni. Zjevení však hovoří o konkrétní svatyni (chrámu) v novém Jeruzalémě, kde se nachází Boží trůn a „skleněné moře jakoby z křišťálu“ (Zj 4,2–6; [B21]; 7,9–15; 15,5–8). Právě tam budou navždy uctívat Boha svatí ze všech ras, kmenů, národů a jazyků (Zj 7,9–17).

`Porovnej texty Zj 7,9–15 a Zj 21,3.22. Jak můžeme sladit popis velkého zástupu vykoupených, kteří slouží Bohu „v jeho chrámě [...] dnem i nocí“ (Zj 7,15), s Janovým prohlášením: „chrám jsem v něm [v novém Jeruzalémě] nespatřil“ [Zj 21,22])?`

Nebeská svatyně byla vždy místem, kde nebeské zástupy uctívají Boha. Když se však objevil hřích, tato svatyně se stala také místem, odkud se lidstvu nabízí spása. „Když problém s hříchem skončí, nebeská svatyně se opět vrátí ke své původní funkci. Ve Zj 21,22 Jan uvádí, že již ve městě neviděl chrám, neboť jeho chrámem je Pán Bůh všemohoucí a Beránek. Znamená to snad, že už nebude existovat dům Hospodinův, kam by jeho stvoření mohlo přijít a mít s ním zvláštní společenství? V žádném případě!“ (Richard M. Davidson, „The Sanctuary: ‚To Behold the Beauty of Lord‘“ v Artur Stele, ed., The Word: Searching, Living, Teaching. sv. 1, Silver Spring, MD: Biblical Research Institute, 2015, s. 31)

Kniha Zjevení věnuje zvláštní pozornost tomu, koho je třeba uctívat, a těm, kteří ho uctívají. Toto nebeské uctívání je zaměřeno na Boha a Beránka (Zj 5,13; 7,10). V centru uctívání je vždy Kristus.

A kdo jsou ti, co se klanějí Bohu? „To jsou ti, kteří přišli z velikého soužení a vyprali svá roucha a vybílili je v krvi Beránkově“ (Zj 7,14). Jsou živými svědky vykupující a proměňující Boží moci. Zpívají chvály Bohu za to, kým je a co pro ně udělal.

Text Zjevení 21,3 je ozvěnou mnoha biblických textů (například Jr 32,38; Ez 37,27; Za 8,8 a Žd 8,10).

**Aplikace**

`Co pro nás znamená, že Bůh bude naším Bohem a my budeme jeho lidem? Jak teď prožíváš tuto úžasnou skutečnost?`