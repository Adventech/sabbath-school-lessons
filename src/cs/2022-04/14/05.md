---
title:  'Už žádná smrt a slzy'
date:  28/12/2022
---

> <p></p>
> Panovník Hospodin provždy odstraní smrt a setře slzu z každé tváře, sejme potupu svého lidu z celé země; tak promluvil Hospodin. (Iz 25,8)

> <p></p>
> 16Již nebudou hladovět ani žíznit, ani slunce nebo jiný žár jim neublíží, 17neboť Beránek, který je před trůnem, je bude pást a povede je k pramenům vod života. A Bůh jim setře každou slzu z očí.“ (Zj 7,16.17)

> <p></p>
> ... a setře jim [Bůh] každou slzu z očí. A smrti již nebude, ani žalu ani nářku ani bolesti už nebude – neboť co bylo, pominulo.“ (Zj 21,4)

**Osobní studium**

Teorie o nesmrtelné duši, věčně trpící v hořícím pekle, je v rozporu s biblickým učením, že v novém nebi a na nové zemi už nebude „ani žalu ani nářku ani bolesti“ (Zj 21,4). Pokud by byla pravdivá teorie o věčném hořícím pekle, pak by „druhá smrt“ nevykořenila z vesmíru hřích a hříšníky, ale pouze by je uzavřela do věčného pekla smutku a bolesti. A co víc, v tomto případě by vesmír nikdy nebyl zcela obnoven do své původní dokonalosti. Ale chvála Pánu, že Bible podává úplně jiný obraz!

`Uvažuj o textech z úvodu. Jakou útěchu a naději nám mohou přinést tyto verše uprostřed zkoušek a utrpení, které prožíváme?`

Iz 25,8

Zj 7,16.17

Zj 21,4

Život umí být velmi těžký, nespravedlivý, krutý. Některé lidi, nám tak drahé, brutálně odnese chladné objetí smrti. Nebo někdo nenápadně vstoupí do našeho života, stane se jeho důležitou součástí, a potom odejde, jako by se nic nestalo. Jak hrozné je být zrazen někým, koho jsme milovali a věřili mu.

Jsou chvíle, kdy možná se zlomeným srdcem přemýšlíme, jestli vůbec stojí za to žít. Bez ohledu na naše trápení však Bůh vždy touží setřít nám z očí co nejvíce slz. Ale některé z našich hořkých slz nám zůstanou na tvářích až do toho slavného dne, kdy smrt, smutek a pláč přestanou existovat (Zj 21,1–5).

Můžeme si být jistí, že při konečném soudu bude Bůh s každým člověkem jednat čestně a laskavě. Všichni naši milovaní, kteří zemřeli v Kristu, budou vzkříšeni z mrtvých, aby byli po celou věčnost s námi. Ti, kdo nejsou hodni věčného života, přestanou nakonec existovat, aniž by museli žít v „nechtěném“ nebi nebo v nekonečně dlouho hořícím pekle. Naše největší útěcha pochází z toho, že Bůh ke kaž­dému přistupuje spravedlivě. Když smrt definitivně přestane existovat, vykoupení radostně zvolají: „Kde je, smrti, tvé vítězství? Kde je, smrti, tvá zbraň?“ (1K 15,55).

Hospodin zaslíbil, že v novém nebi a na nové zemi, které stvoří, „věci minulé nebudou připomínány, nevstoupí na mysl“ (Iz 65,17). To neznamená, že nám nebude sloužit paměť, ale spíše to, že ani bolestná minulost nepoznamená naši trvalou radost.

**Aplikace**

`Každý z nás někdy pocítil zničující následky zla a nespravedlnosti. Jak se v těžkých časech můžeme naučit důvěřovat Bohu a radovat se z Boží dobroty a lásky?`

---

#### Dodatečné otázky k diskuzi

`Podle většiny světových náboženství je zlo a smrt součástí vesmíru a vždy tu bude. Co si o tomto názoru myslíš?`

`Co naopak říká o hříchu, zlu a smrti Bible? Kdy a proč ho Bůh zlikviduje?`

`Proč není správné tvrdit, že zlo zanikne už při 2. příchodu Pána Ježíše?`

`Jaké otázky budou trápit spasené a jak jim na ně Bůh odpoví?`

`Ve kterém okamžiku bude moci Bůh z naší tváře setřít poslední slzu?`

`Proč bude zlo, smrt, hřích a všichni, kdo se rozhodli odmítnout Stvořitele, zničení až po skončení tisíciletí?`

`Umíš si představit dokonalý vesmír bez jakéhokoliv zla? Na co a proč se v něm nejvíc těšíš?`