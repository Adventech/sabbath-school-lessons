---
title:  '„Na čele ponesou jeho jméno“'
date:  29/12/2022
---

> <p></p>
> 3A nebude tam nic proklatého. Bude tam trůn Boží a Beránkův; jeho služebníci mu budou sloužit, 4budou hledět na jeho tvář a na čele ponesou jeho jméno. 5Noci tam již nebude a nebudou potřebovat světlo lampy ani světlo slunce, neboť Pán Bůh bude jejich světlem a budou s ním kralovat na věky věků. (Zj 22,3–5)

**Osobní studium**

`Na základě čeho můžeme mít jistotu, že budeme mezi těmi, kdo budou mít na čele napsané Boží jméno? Můžeme vůbec mít takovou jistotu?`

Po vzpouře Lucifera a pádu Adama a Evy mohl Bůh tyto dva hříšníky zničit. Přesto Bůh jako výraz bezpodmínečné lásky ke svému stvoření vytvořil milosrdný plán na záchranu všech, kteří přijmou jeho nabídku. Tento „plán spasení“ existoval již před stvořením světa (Ef 1,3.4; 2Tm 1,9; Tt 1,2; Zj 13,8). Poprvé ho Hospodin představil lidstvu v Edenu, hned po pádu. Později ho připomínala služba v pozemské svatyni (Ex 25), která poukazovala na to, co se má udát v budoucnosti. A nakonec se tento plán naplno projevil v životě, smrti a vzkříšení Ježíše Krista (viz Ř 5).

V centru plánu spasení je zaslíbení věčného života, založené na Ježíšových zásluhách. Věčný život má každý, kdo vírou přijímá to, co Ježíš vykonal na kříži. Ať už to bylo před křížem, nebo po kříži, spaseni jsme vždy prostřednictvím víry, nikdy ne na základě skutků, i když skutky mohou potvrzovat, že kráčíme cestou spasení.

`Apoštol Pavel napsal o Abrahamovi, který žil dávno před příchodem Krista, jako o příkladu spasení z víry: „Kdyby Abraham dosáhl spravedlnosti svými skutky, měl by se čím chlubit – ale ne před Bohem! Co říká Písmo? ‚Uvěřil Abraham Bohu, a bylo mu to počítáno za spravedlnost‘“ (Ř 4,2.3). Jak ti tyto verše pomáhají pochopit podstatu spasení z víry?`

Když jsme přijali Ježíše, odevzdali jsme se mu a vírou přijali jeho zaslíbení, včetně těch, že nový život je v něm, a pokud se zcela spoléháme na jeho zásluhy a na nic jiného, pak můžeme mít jistotu spasení. Abraham uvěřil, počítalo se mu to za spravedlnost. Na nás se vztahuje naprosto stejný princip.

**Aplikace**

`Co znamená mít jeho jméno napsáno na našem čele? Máme-li ho tam napsáno nyní a neodvrátíme se od něj, pak ho tam budeme mít napsáno i v novém nebi a na nové zemi.`