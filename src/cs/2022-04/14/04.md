---
title:  'V Boží přítomnosti'
date:  27/12/2022
---

> <p></p>
> Blaze těm, kdo mají čisté srdce, neboť oni uzří Boha. (Mt 5,8)

> <p></p>
> 2Milovaní, nyní jsme děti Boží; a ještě nevyšlo najevo, co budeme! Víme však, až se zjeví, že mu budeme podobni, protože ho spatříme takového, jaký jest. 3Každý, kdo má tuto naději v něho, usiluje být čistý, tak jako on je čistý. (1J 3,2.3)

> <p></p>
> 3A nebude tam nic proklatého. Bude tam trůn Boží a Beránkův; jeho služebníci mu budou sloužit, 4budou hledět na jeho tvář a na čele ponesou jeho jméno. (Zj 22,3.4)

**Osobní studium**

Bible říká, že Bůh „přebývá v nepřístupném světle“ (1Tm 6,16) a že „Boha nikdo nikdy neviděl“ (J 1,18; 1J 4,12). Znamená to, že ani svatí v nebi nikdy neuvidí Boha Otce? Vůbec ne. Je zřejmé, že nemožnost vidět Boha se vztahuje na lidské bytosti po pádu do hříchu. V Písmu je totiž několik náznaků, že svatí ho skutečně v nebi uvidí.

`Uvažuj o úvodních textech. Co říkají o výsadě vidět Boha?`

Mt 5,8

1J 3,2.3

Zj 22,3.4

Tentýž apoštol, který napsal, že „Boha nikdo nikdy neviděl“ (J 1,18; 1J 4,12), prohlašuje, že „ho spatříme takového, jaký jest“ (1J 3,2), a že vykoupení budou „hledět na jeho tvář“ (Zj 22,4). Není jisté, zda se tyto pasáže týkají Boha Otce nebo Krista. Ale všechny pochybnosti jsou pryč ve světle Kristova výroku z kázání na hoře, že Boha uvidí ti, kdo mají čisté srdce (Mt 5,8). Jakou nádhernou výsadou bude pro vykoupené, že budou uctívat Boha v jeho chrámu... A nejen to! Budou ho vidět tváří v tvář.

„Boží lid bude obdařen výsadou osobně se stýkat s Otcem a Synem. ‚Nyní vidíme jako v zrcadle, jen v hádance‘“ (1K 13,12). Zde na zemi vidíme podobu Boha jen jakoby v zrcadle – v přírodě a v Božím jednání s lidmi. Potom ho však uvidíme tváří v tvář, nebude tomu bránit žádný závoj. Budeme přebývat v jeho svaté přítomnosti a hledět na jeho nádhernou tvář.“ (GC 676.677; VDV 436)

Všimněme si, že některé dnešní verše spojují čistotu srdce se zaslíbením vidět Boha (Mt 5,8; 1J 3,3). Tyto verše odhalují, že Bůh v nás musí vykonat své dílo, aby nás tak připravil na nebe a na setkání s ním.

Oprávnění vstoupit do nebe nám zajistil Kristus svou smrtí na kříži. Tady a teď procházíme očistným procesem, který nám pomůže připravit se na náš věčný domov. A ústředním bodem tohoto očišťování je poslušnost jeho slova.

**Aplikace**

`Apoštol Petr píše: „Když jste nyní v poslušnosti přijali pravdu a tak očistili své duše k nepředstírané bratrské lásce, z upřímného srdce vytrvale se navzájem milujte“ (1Pt 1,22). Jak nám tento text odhaluje spojení mezi poslušností a očištěním? Jak se podle Petrových slov projeví naše poslušnost?`

---

#### Dodatečné otázky k diskuzi

`Jak si představuješ Boha? Má ve tvých představách nějakou podobu? Jakou?`

`Proč mohou Boha vidět jen lidé s čistým srdcem?`

`Jak můžeme získat čisté srdce?`

`Co je podle autora lekce hlavním bodem očistného procesu, na jehož konci budeme mít čisté srdce?`

`Proč je naše poslušnost Boží vůle tak zásadní v naší touze po čistém srdci?`

`Kdy bude tento očistný proces našeho nitra dokončen? Proč?`

`Věříš tomu, že jednou uvidíš Boha? Proč?`

`Jak rozumíš tomu, na svém čele „poneseš“ jeho jméno?`