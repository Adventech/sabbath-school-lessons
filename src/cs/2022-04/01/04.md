---
title:  'Tajemná nevděčnost'
date:  27/09/2022
---

> <p></p>
> 14Byl jsi zářivý cherub ochránce, k tomu jsem tě určil, pobýval jsi na svaté hoře Boží, procházel ses uprostřed ohnivých kamenů, 15na svých cestách jsi byl bezúhonný ode dne svého stvoření, dokud se v tobě nenašla podlost. 16Pro množství tvých obchodů se tvé nitro naplnilo násilím a ty jsi zhřešil. I skolím tě, srazím z hory Boží, cherube ochránce, vyhladím tě zprostředka ohnivých kamenů. 17Pro tvou krásu se stalo tvé srdce domýšlivým, pro svou skvělost jsi zkazil svoji moudrost, svrhnu tě k zemi, dám tě za podívanou králům. 18Množstvím svých nepravostí, nepoctivostí svých obchodů jsi znesvětil své svatyně. Způsobím, že z tvého středu vyšlehne oheň a stráví tě, pohodím tě na zem jako popel před očima všech, kdo tě spatří. 19Všude mezi lidmi, kde tě znají, strnou nad tebou v úděsu, staneš se odstrašujícím příkladem, zanikneš navěky. (Ez 28,14–19)

**Osobní studium**

`Co se podle úvodních veršů můžeme naučit o tajemném původu hříchu?`

Velká část knihy Ezechiel byla napsána symbolickým jazykem, který využívá eschatologickou terminologii. V mnoha případech se osoby, zvířata, předměty nebo události využívají k představení a popisu širších vesmírných a/nebo historických skutečností. Hospodin ve třech po sobě následujících kapitolách (Ez 26–28) mluví o králi Týru (Týr byl prosperující starověký fénický přístav) jako o bohatém a hrdém vládci, který však byl pouze „člověkem“. Ve své namyšlenosti začal tvrdit, že je úplně dokonalý, dokonce že je bůh (Ez 28,2). Pro svou troufalost přišel o své postavení – Hospodin ho vyhnal z „hory Boží“.

Historický popis týrského krále nám nakonec v prorockém vyjádření slouží jako analogie, jejíž pomocí může inspirovaný prorok popsat pád Lucifera v nebi (Ez 28,11–19). Takže král Týru, který byl „člověkem“ žijícím „uprostřed moří“ (Ez 28,2.8), představuje nyní „cheruba – strážce“ (Ez 28,14) žijícího „v Edenu, v Boží zahradě“ a „na svaté Boží hoře“ (Ez 28,13.14).

Rozhodující výrok se nachází ve verši Ez 28,15: „… na svých cestách jsi byl bezúhonný ode dne svého stvoření, dokud se v tobě nenašla podlost.“ Je důležité si uvědomit, že Luciferova bezúhonnost (dokonalost; BK; B21) v sobě obsahovala i možnost rozhodnout se pro zlo a jednat zle. Proč? Jako morální bytost měl Lucifer svobodnou vůli, která je součástí toho, co znamená být dokonalou bytostí.

Lucifer byl stvořen jako dokonalý – což zahrnovalo i jeho schopnost svobodné volby. Zneužil však této dokonalosti, když využil svou svobodnou vůli ke zlému a považoval se za důležitějšího, než ve skutečnosti byl.

Lucifer přestal být spokojen s tím, jak ho Bůh stvořil a jaké postavení mu určil. Přestal být Bohu vděčný a začal se dožadovat většího uznání, než mu patřilo. Zůstává pro nás stále záhadou, jak se to mohlo stát dokonalé andělské bytosti žijící v dokonalém vesmíru.

„Hřích je nevysvětlitelná skutečnost. Pro jeho existenci nebyl žádný důvod. Snaha vysvětlit ho znamená snahu dát hříchu důvod k existenci, což by vedlo k jeho ospravedlnění. Hřích se objevil v dokonalém vesmíru a něco takového je neomluvitelné.“ (ST, 28. 4. 1890)

**Aplikace**

`V 1Te 5,18 apoštol Pavel říká: „za všech okolností děkujte“. Jak ti tato slova mohou pomoci překonat pocity nevděčnosti a sebelítosti, které přicházejí zejména ve složitých obdobích života?`

---

#### Dodatečné otázky k diskuzi

`Co se z dnešního biblického textu dovídáme o původci zla? Jaká to byla bytost a co vše jí dal Stvořitel do vínku?`

`Jak se mohla v dokonalé bytosti najít „podlost“? Neudělal Stvořitel během jeho tvoření chybu? Neměl Lucifer nějakou „konstrukční vadu“? Proč?`

`Co dovedlo Lucifera k tomu, že zatoužil po vládě nad vesmírem?`

`Pokud svobodná vůle dokázala udělat takovou paseku v nitru dokonalého cheruba, na co bychom si měli dávat dobrý pozor?`

`Jak Bůh odpovídá v tomto textu na naši otázku: „Proč jsi ho nezničil?“ Čím se pro nás a pro celý vesmír má Lucifer stát?`