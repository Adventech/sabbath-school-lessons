---
title:  'Šíření odpadnutí'
date:  29/09/2022
---

> <p></p>
> 7A strhla se bitva na nebi: Michael a jeho andělé se utkali s drakem. 8Drak i jeho andělé bojovali, ale nezvítězili, a nebylo již pro ně místa v nebi. 9A veliký drak, ten dávný had, zvaný ďábel a satan, který sváděl celý svět, byl svržen na zem a s ním i jeho andělé. 10A slyšel jsem mocný hlas v nebi: „Nyní přišlo spasení, moc a království našeho Boha i vláda jeho Mesiáše; neboť byl svržen žalobce našich bratří, který je před Bohem osočoval dnem i nocí. 11Oni nad ním zvítězili pro krev Beránkovu a pro slovo svého svědectví. Nemilovali svůj život tak, aby se zalekli smrti. (Zj 12,7–11)

**Osobní studium**

`Přečti si text Zjevení 12. Co říká tato kapitola o šíření vzpoury z nebe na zem?`

Pád Lucifera nebyl jen jakýsi bezvýznamný, malicherný střet protichůdných myšlenek. Zjevení 12 popisuje vypuknutí velkého boje mezi Luciferem a jeho anděly na jedné straně a Kristem a jeho anděly na straně druhé. V této pasáži je Lucifer označen jako „veliký drak“, „dávný had“ (odkazuje na příběh z ráje), „ďábel a satan“, který „sváděl celý svět“, a je to i „žalobce našich bratří“ (Zj 12,9.10). „Michael“ (Zj 12,7), což znamená „který je jako Bůh“, je vlastně Kristus.

Na základě zmínky o „archandělu Michaelovi“ (Ju 1,9) někteří vykladači věří, že jde jen o andělskou bytost. Ale v knize Daniel každé velké vidění vrcholí Kristem a jeho věčným královstvím: kámen bez zásahu rukou ( 2,34.45), Syn člověka (Da 7,13), Velitel zástupů a Velitel velitelů (Da 8,11.25) a nakonec velký velitel Michael (Da 12,1; ČSP), jinak velký ochránce Míkael (ČEP). A tak jako Hospodinův posel (ČEP), anděl (ČSP), je sám Hospodin (Ex 3,1–6; Sk 7,30–33 atd.), Michael musí být stejnou božskou osobou, tedy Kristem.

Zjevení 12 přináší všeobecný přehled probíhajícího sporu, který (1) začal v nebi vzpourou Lucifera a třetiny nebeských andělů, (2) vyvrcholil rozhodujícím Kristovým vítězstvím na kříži a (3) stále pokračuje proti Božímu lidu v době konce.

Pohled na začátek sporu nacházíme i v textu knihy Velký spor věků: „Bůh ve svém velkém milosrdenství snášel dlouho Luciferovo jednání. Nesesadil ho z jeho vysokého postavení hned ve chvíli, kdy poprvé vyjádřil svou nespokojenost. A neudělal to ani později, když začal svá lživá tvrzení šířit mezi anděly. Trpěl ho v nebi ještě dlouho. Znovu a znovu mu nabízel odpuštění za podmínky, že uzná svou chybu a podřídí se. Bůh vynaložil úsilí, jaké může projevit jen nekonečná láska a nekonečná moudrost, aby ho přesvědčil, že nejedná správně.“ (GC 495.496; VDV 324)

Nevíme, jak dlouho tento boj v nebesích trval. Bez ohledu na jeho intenzitu a časové rozpětí je nejdůležitějším aspektem celého zápasu to, že satan a jeho andělé „nezvítězili, a nebylo již pro ně místa v nebi“ (Zj 12,8; viz také L 10,18). Problém, který začal v nebesích, se přenesl na Zemi.

**Aplikace**

`V čem můžeme vidět realitu zápasu, který se odehrává na Zemi? V čem spočívá naše jediná naděje, abychom v tomto boji mohli stát na vítězné straně?`

---

#### Dodatečné otázky k diskuzi

`Co nám prozrazuje o průběhu boje dobra a zla kniha Zjevení?`

`Spousta náboženství považuje zlo za protipól dobra s tím, že tu obojí bude existovat věčně. Co si o tomto názoru myslíš?`

`V čem je lepší zpráva Bible o tom, že „drak“ už je poražen a zlo už brzy zanikne?`

`Proč Bůh stále ještě nezničil zlo? Co ho „zdržuje“?`

`Jak bys dopadl, kdyby Bůh dnes zničil zlo i ty, kdo v sobě ještě zlo mají? Na co spoléháš před Božím soudem?`

`Jakou roli hraje ve tvé naději na spasení Ježíšova oběť na kříži? Proč?`