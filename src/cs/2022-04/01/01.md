---
title:  'Vzpoura v dokonalém vesmíru'
date:  24/09/2022
---

### Texty na tento týden
1J 4,7–16; Ez 28,12–19; Iz 14,12–15; Zj 12

> <p>Základní verš</p>
> „Jak jsi spadl z nebe, třpytivá hvězdo, jitřenky synu! Jak jsi sražen k zemi, zotročovateli pronárodů!“ (Iz 14,12)

Mnoho myslitelů se pokoušelo vysvětlit původ zla. Někteří tvrdí, že zlo existovalo vždy, protože podle jejich názoru dobro vynikne jen v kontrastu se zlem. Jiní jsou přesvědčeni, že svět byl stvořen dokonalý, ale potom se na něm z nějakého důvodu objevilo zlo. Například v řecké mytologii zlo vzniklo, když zvědavá Pandora otevřela zapečetěnou skříňku, z níž se tak dostalo ven všechno zlo světa (tento mýtus však nevysvětluje původ zla, které se v této skříňce skrývalo).

Naproti tomu Bible učí, že náš milující Bůh je všemocný (1Pa 29,11.12) a dokonalý (Mt 5,48). Vše, co dělá, musí být také dokonalé (Dt 32,4). To platí i o stvoření našeho světa. Jak by se tedy v dokonalém světě mohlo objevit zlo, hřích a smrt? Podle Genesis 3 to způsobil pád Adama a Evy.

Taková odpověď však vyvolává další problém. Už před jejich pádem totiž existovalo zlo, které se projevilo prostřednictvím „hada“, jenž první lidi oklamal (Gn 3,1–6). Abychom našli zdroj a původ zla, musíme se vrátit ještě zpět, před pád člověka do hříchu, který tak komplikuje náš život a přináší nám bolest a trápení.

Osnova lekce

Než se blíže podíváme na problematiku umírání a smrti v našem životě, zaměříme se v úvodní lekci na to, jak je vůbec možné, že se v dokonalém Božím stvoření může objevit něco, co narušuje a ničí jeho krásu.

–	Dokonalý začátek

•	1J 4,8.16: Stvoření – vyjádření Boží lásky (neděle)

•	1J 4,7–16: Svoboda – základ skutečné lásky (pondělí)

– 	Vzpoura v nebi

•	Ez 28,11–19: Týrský král jako symbol satanovy vzpoury (úterý)

•	Iz 14,12–15: Babylónský král jako symbol satanovy vzpoury (středa)

– 	Zj 12,7–11: Vzpoura na naší zemi (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Myslíš, že lidi zajímá původ zla? Proč?`

`Proč bychom měli vědět, odkud se na naší planetě vzalo zlo?`

`S jakými názory na původ zla se nejčastěji setkáváš?`

`Jak se vyrovnáváš s tím, že v dokonalém vesmíru vzniklo zlo?`

`Věříš tomu, že můžeš porazit zlo, které je v tobě? Proč?`