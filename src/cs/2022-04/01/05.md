---
title:  'Cena pýchy'
date:  28/09/2022
---

> <p></p>
> 12Jak jsi spadl z nebe, třpytivá hvězdo, jitřenky synu! Jak jsi sražen k zemi, zotročovateli pronárodů! 13A v srdci sis říkal: „Vystoupím na nebesa, vyvýším svůj trůn nad Boží hvězdy, zasednu na Hoře setkávání na nejzazším Severu. 14Vystoupím na posvátná návrší oblaků, s Nejvyšším se budu měřit.“ 15Teď jsi svržen do podsvětí, do nejhlubší jámy! (Iz 14,12–15)

**Osobní studium**

V Bibli můžeme pozorovat dva převládající motivy, dvě témata, která spolu soupeří. Jedním je motiv Sálemu, hory Sión, Jeruzaléma a nového Jeruzaléma, který představuje Boží království. Druhým motivem je téma Babylóna, odkazujícího na satanovu vládu hříchu. Bůh opakovaně povolává svůj lid z pohanského Babylóna, aby mu sloužil v zaslíbené zemi. Bůh například vyzývá Abrama, aby se přestěhoval z Kaldejského Uru do země kenaanské (Gn 11,31–12,9). Na konci svého dlouhého vyhnanství Izrae­lité opustili Babylón a vrátili se do Jeruzaléma (Ezd 2). A v knize Zjevení čteme, že na konci časů Bůh vyzývá svůj lid k opuštění Babylóna (Zj 18,4), aby s ním nakonec mohl přebývat na hoře Sión, v novém Jeruzalémě (Zj 14,1; 21,1–3.10).

`Uvažuj o úvodním textu (Iz 14,12–15). Jaké následky měla Luciferova pýcha pro vesmír a pro náš svět?`

V Bibli město Babylón představuje moc, která je v přímém protikladu k Bohu a jeho království. Babylónský král (se zvláštní narážkou na Nebúkadnesara) se stává symbolem pýchy a arogance. Bůh zjevil králi Nebúkadnesarovi, že Babylón je jen zlatou hlavou velké sochy, která představuje po sobě následující říše (Da 2,37.38). Král zpochybnil Boží zjevení a vytvořil sochu celou ze zlata – symbol toho, že jeho království bude trvat navěky. A nejen to. Pyšný panovník od všech vyžadoval, aby tuto sochu – a tedy jeho samotného – uctívali (Da 3). Podobně jako v případě krále Týru (Ez 28,11–19) i babylónský král se stal symbolem Lucifera.

Text Iz 14,3–11 popisuje pád zpupného a utlačujícího babylónského krále. Potom Izajáš mění optiku. Z dějinných událostí zaostřuje pohled na nebeská nádvoří a zdůrazňuje, že podobný pyšný a arogantní duch způsobil pád Lucifera. Text vysvětluje, že Lucifer plánoval povýšit svůj trůn nad všechny nebeské zástupy a postavit se na roveň Nejvyššímu (Iz 14,14). Byl to začátek nové, nepřátelské situace, v níž Lucifer svým sobectvím a snahou povýšit se zpochybnil Boží nezištnou lásku. Nepřítel se nebál obvinit Boha z toho, co bylo jeho vlastním problémem, a rozšířil své lži mezi ostatní nebeské bytosti. Tady někde se ukrývá záhadný původ zla ve vesmíru.

**Aplikace**

`Proč je tak snadné být pyšný na své postavení nebo úspěchy? Jak nám může pohled upřený na kříž pomoci, abychom do takové pasti nespadli?`