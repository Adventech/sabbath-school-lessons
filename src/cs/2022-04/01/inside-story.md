---
title:  Misijní příběh
date:   30/09/2022
---

#### Osvobozen z řetězů

_Andrew McChesney_

Vzduch v zemědělské vesnici v Laosu pronikaly výkřiky.

Pastor adventistů sedmého dne, který vesnici navštívil s malým týmem církevních pracovníků, zamířil k hlasitému křiku, aby zjistil, co se děje. S překvapením spatřil šestnáctiletého chlapce připoutaného řetězem k dřevěné podlaze rodinného domu. "Co se stalo vašemu chlapci?" zeptal se rodičů. "Proč je připoutaný?"

Rodiče vypadali smutně. "Náš syn Aer je už mnoho let nemocný," řekl otec. "Na několik hodin se stane normálním, ale pak zase přijde o rozum. Děje se tak několikrát denně," dodala jeho matka.

Rodiče utratili všechny své peníze, aby našli lék. Situace se však neustále zhoršovala, až se neochotně rozhodli nechat Aera stále v řetězech, aby neublížil sobě ani ostatním. K dřevěné podlaze byl připoután posledních šest měsíců.

Pastor s Aerem promluvil a vyprávěl mu i jeho rodičům o Ježíšově zachraňující lásce. "Pokud to bude Ježíšova vůle, může Aera uzdravit," řekl.

Požádal o svolení modlit se za chlapce. Aerovi rodiče s radostí souhlasili. Ve tvářích jim zářila naděje, že jejich syn bude uzdraven.

O několik dní později pastor se svým týmem znovu navštívil Aera a modlil se za něj. Pastor pozval rodinu na bohoslužbu do nejbližšího adventistického sboru v sousední vesnici.

Následující sobotu přišli rodiče do sboru s Aerem, který měl ruce spoutané řetězy. Každý člen církve se za Aera modlil a poté pastor požádal také chlapcova otce, aby se za něj pomodlil. Všechny hlavy se sklonily, když se otec modlil k Ježíši za svého syna. Od toho dne byl chlapec uzdraven. Vrátil se do normálního života a už nemusel být připoután.

Sousedé byli ohromeni a zasypali Arovy rodiče otázkami.

"Je to ten chlapec, který byl dlouhá léta nemocný a byl připoutaný?" ptal se jeden z nich.

"Proč je teď v pořádku?" ptal se další. "Kdo ho uzdravil?"

Rodiče vysvětlili, že jejich chlapce uzdravil křesťanský Bůh.

Po uzdravení přijali Ježíše jako svého osobního Spasitele nejen Aerovi rodiče, ale i mnoho dalších rodin. Tyto rodiny patří mezi 122 lidí, kteří byli v dubnu 2021 ve sboru pokřtěni a zaplnili tak budovu sboru do posledního místa.

"Chválíme Boha za to, že v této oblasti vykonal tolik zázraků, které vedly k tomu, že k Němu přišlo mnoho lidí, aby byli zachráněni," řekl laoský pastor, který se o tento příběh podělil s organizací Adventist Mission.

_Děkujeme vám za vaše misijní dary při sobotní škole, které podporují šíření evangelia v Laosu a po celém světě._
