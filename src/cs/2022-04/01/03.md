---
title:  'Svobodná vůle jako základ lásky'
date:  26/09/2022
---

> <p></p>
> 7Milovaní, milujme se navzájem, neboť láska je z Boha, a každý, kdo miluje, z Boha se narodil a Boha zná. 8Kdo nemiluje, nepoznal Boha, protože Bůh je láska. 9V tom se ukázala Boží láska k nám, že Bůh poslal na svět svého jediného Syna, abychom skrze něho měli život. 10V tom je láska: ne že my jsme si zamilovali Boha, ale že on si zamiloval nás a poslal svého Syna jako oběť smíření za naše hříchy. 11Milovaní, jestliže Bůh nás tak miloval, i my se máme navzájem milovat. 12Boha nikdy nikdo neviděl, ale jestliže se milujeme navzájem, Bůh v nás zůstává a jeho láska v nás dosáhla svého cíle. 13Že zůstáváme v něm a on v nás, poznáváme podle toho, že nám dal svého Ducha. 14A my jsme spatřili a dosvědčujeme, že Otec poslal Syna, aby byl Spasitelem světa. 15Kdo vyzná, že Ježíš je Syn Boží, v tom zůstává Bůh a on v Bohu. 16Také my jsme poznali lásku, kterou Bůh má k nám, a věříme v ni. Bůh je láska, a kdo zůstává v lásce, v Bohu zůstává a Bůh v něm. (1J 4,7–16)

**Osobní studium**

`Co pasáž úvodního textu (1J 4,7–16) říká o svobodné vůli jako podmínce lásky?`

Umělé květiny mohou být nádherné, ale nerostou ani nekvetou jako ty opravdové. Roboti jsou předem naprogramováni, aby mluvili a vykonávali mnoho úkolů, ale nemají ani život, ani emoce. Můžeme říci, že život a svobodná vůle jsou nezbytnými podmínkami pro to, aby někdo mohl přijímat, kultivovat a šířit lásku. Náš milující Bůh tedy stvořil anděly (včetně Lucifera) i lidské bytosti s možností svobodně se rozhodnout, včetně volby jít nesprávnou cestou. Jinými slovy, Bůh stvořil celý vesmír jako dokonalé a harmonické prostředí, aby stvořené bytosti mohly růst v lásce a moudrosti.

Ve verších v úvodu Jan zdůrazňuje, že „Bůh je láska“ a že svou lásku projevil tím, že poslal svého vlastního Syna, aby zemřel za naše hříchy. My bychom jako odpověď na tento dar měli vyjádřit svoji vděčnost za jeho nekonečnou lásku tím, že si budeme lásku projevovat navzájem. Láska pocházející od Boha měla být nejpřesvědčivějším důkazem toho, že v nás Bůh zůstává a že my zůstáváme v něm. Tato výzva k vyjádření vzájemné lásky má smysl jen tehdy, je-li adresována bytostem, které mají svobodu rozhodnout se, jestli budou rozvíjet a projevovat tuto lásku, nebo naopak zda budou žít sobecky. Svobodu volby je však snadné zneužít. Tuto smutnou skutečnost vidíme na tragické vzpouře Lucifera v nebesích.

`I když si uvědomujeme důležitost svobodné vůle, někteří lidé si stále kladou otázku: Pokud Bůh věděl, že Lucifer se vzbouří, proč ho stvořil? Není Bůh v konečném důsledku odpovědný za to, že se objevil hřích?`

Odpověď může být složitá, protože na ni má vliv mnoho faktorů – včetně toho, co přesně znamená být „odpovědný“. Původ a povaha hříchu jsou tajemství, která nikdo z nás nedokáže uspokojivě vysvětlit.

Bůh není původcem hříchu. Pouze umožnil jeho existenci a poté vzal na sebe na kříži za tento hřích nejvyšší trest. Díky tomu ho Bůh nakonec může odstranit. Při všech našich úvahách o zlu nesmíme nikdy zapomenout, že sám Bůh zaplatil za hřích a zlo nejvyšší cenu (viz Mt 5,43–48 a Ř 5,6–11) a trpěl následky hříchu víc, než kdokoli z nás kdy bude.

**Aplikace**

`Svobodná vůle je dar od Boha. Je posvátná, ale každé její využití má svoje důsledky nejen pro vás, ale také pro ostatní. Jaká důležitá rozhodnutí se v blízké budoucnosti chystáš udělat díky tomuto daru? Jaké budou důsledky tvých rozhodnutí?`

---

#### Dodatečné otázky k diskuzi

`Co vedlo Boha k tomu, že poslal na naši zemi svého Syna – Ježíše Krista?`

`Jak podle Jana poznám, že do mého nitra vstoupila Boží láska?`

`Proč Bůh nechává jen na mně, zda přijmu jeho lásku a začnu ho milovat, nebo jeho nabídku nepřijmu?`

`Jakou roli hraje svobodná vůle v existenci zla a proč na ni Bůh založil vztah se všemi bytostmi?`

`Většinou je pro nás snadnější svobodnou vůli zneužívat. Co s tím?`

`Jakou roli hraje láska v našem zápase o správné využívání svobody?`