---
title:  'Stvoření jako projev lásky'
date:  25/09/2022
---

> <p></p>
> 8Kdo nemiluje, nepoznal Boha, protože Bůh je láska. […] 16Také my jsme poznali lásku, kterou Bůh má k nám, a věříme v ni. Bůh je láska, a kdo zůstává v lásce, v Bohu zůstává a Bůh v něm. (1J 4,8.16)

**Osobní studium**

V přírodě se dnes prolíná dobro a zlo. Na růžových keřích obdivujeme krásné a voňavé květy, ale musíme si dávat pozor na ostré trny. Orel nás okouzlí svou majestátností a péčí o mláďata, ale pak nás vyděsí, když napadne malého zajíčka. Podobně je to i s člověkem: v jednu chvíli je schopen projevovat lásku, ale v následujícím okamžiku se může začít chovat nenávistně a násilně. Není divu, že v podobenství o pšenici a koukolu se sluhové ptali hospodáře: „‚Pane, cožpak jsi nezasel na svém poli dobré semeno? Kde se vzal plevel?‘ On jim odpověděl: ‚To udělal nepřítel‘“ (Mt 13,27.28). Podobně Bůh stvořil vesmír dokonalý, ale nepřítel ho narušil tím, že zasel semena hříchu.

`Uvažuj o úvodním textu (1J 4,8.16). Jan píše: „Bůh je láska.“ Co se z tohoto výroku můžeme dozvědět o povaze Božích stvořitelských aktivit?`

Skutečnost, že „Bůh je láska“ (1J 4,8.16), má přinejmenším tři základní důsledky. (1) Láska ze své podstaty nemůže existovat uzavřená sama v sobě, ale musí být vyjádřena. (Každá láska se touží nějak projevit.) Boží láska je sdílena v nitru mezi třemi božskými osobami a navenek v jeho vztahu ke všemu stvoření. (2) Vše, co Bůh dělá, je vyjádřením jeho nepodmíněné a neměnné lásky. Týká se to jeho stvořitelského díla, vykupitelských činů, a dokonce i trestajících soudů. „Boží láska se projevila v Boží spravedlnosti, stejně jako v Boží milosti. Spravedlnost je základem Božího trůnu a ovocem Boží lásky.“ (DA 762; TV 490) (3) Jelikož Bůh je láska a vším, co dělá, vyjadřuje svou lásku, nemůže být původcem hříchu. To by bylo v přímém protikladu s jeho vlastním charakterem.

Proč vlastně Bůh stvořil vesmír? Opravdu to potřeboval udělat? Z pohledu Boží svrchovanosti by se dalo říci, že ne. Jednalo se totiž o rozhodnutí jeho svobodné vůle. Ale v souladu s láskyplnou Boží povahou bylo stvoření vesmíru vyjádřením jeho lásky. A je úžasné, že stvořil takové formy života (patří mezi ně i člověk), které jsou nejen schopny reagovat na Boží lásku, ale také ji sdílet a vyjadřovat nejen Bohu, ale i ostatním. (Viz Mk 12,30.31.)

**Aplikace**

`Podívej se kolem sebe na stvořený svět. Jak v něm můžeme vidět odrazy Boží lásky navzdory zničujícím následkům hříchu? Co se můžeme naučit o naději z projevů Boží lásky zjevené ve stvoření?`