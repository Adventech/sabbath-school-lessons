---
title:  Misijní příběh
date:   09/12/2022
---

#### Odvážný svědek

_Rick McEdward_

Na začátku semestru požádal Sandru spolužák z univerzity, zda by si mohl mobilem vyfotit její poznámky z hodin. "Viděl jsem, že píšeš anglicky," řekl. "Chci si zlepšit svou angličtinu."

Na univerzitě na Blízkém východě se nevyučovalo v angličtině. Angličtina však byla Sandřiným rodným jazykem, a tak pro ni bylo snazší dělat si poznámky v angličtině. "Tady máš," řekla Sandra a posunula k němu svůj sešit.

Druhý den spolužák opět požádal o povolení fotografovat. Poté, co spolužák žádal o ofocení několik dní po sobě, se Sandra rozhodla, že si bude poznámky dělat cílevědoměji. Rozhodla se, že si na konec stránek svého sešitu bude psát oblíbené biblické verše.

Když však spolužák požádal o ofocení příště, Sandra pocítila záchvěv strachu. Obávala se, že si veršů všimne a přestane ji žádat o nahlédnutí do jejích poznámek. Modlila se, aby si Bůh biblické verše použil ke své slávě.

Zdálo se, že spolužák si biblických veršů zpočátku nevšiml. Po několika dnech si však uvědomil, že poznámky obsahují informace, které učitel během přednášek nezmínil. Šel za Sandrou a ukázal na verš na konci jedné stránky. "Je to verš z Bible?" zeptal se.

"Ano," řekla Sandra a hlavou se jí honilo, jak to vysvětlit.

Spolužák se odmlčel. "Je to způsob, jakým se motivuješ?" zeptal se.

Sandra se s úlevou usmála. "Přesně tak," řekla. "Píšu si do sešitu své oblíbené verše. Pro můj život jsou opravdu nápomocné a užitečné."

Po tomto dni se spolužák Sandry vyptával na mnoho otázek týkajících se jejího náboženství a víry. Když spolu studovali na univerzitě, dozvěděl se také o víře Církve adventistů sedmého dne. Na konci semestru požádal o kopii celého Sandřina sešitu plného veršů. Chtěl se o zápisky podělit se svými sourozenci.

Přestože už pak s ním Sandra nestudovala, zůstali spolu v kontaktu a on se na ni pravidelně obrací s prosbou o radu do života. Sandra se za něj, jeho sourozence i zbytek jeho rodiny modlí. Děkuje Bohu za to, že jí vnukl odvážný nápad psát biblické verše na konec stránek svého sešit.

_Sandra je pseudonym._
