---
title:  'Mysticismus'
date:  04/12/2022
---

> <p></p>
> 21Ne každý, kdo mi říká „Pane, Pane“, vejde do království nebeského; ale ten, kdo činí vůli mého Otce v nebesích. 22Mnozí mi řeknou v onen den: „Pane, Pane, což jsme ve tvém jménu neprorokovali a ve tvém jménu nevymítali zlé duchy a ve tvém jménu neučinili mnoho mocných činů?“ 23A tehdy jim prohlásím: „Nikdy jsem vás neznal; jděte ode mne, kdo se dopouštíte nepravosti.“ 24A tak každý, kdo slyší tato má slova a plní je, bude podoben rozvážnému muži, který postavil svůj dům na skále. 25Tu spadl příval, přihnaly se vody, zvedla se vichřice, a vrhly se na ten dům; ale nepadl, neboť měl základy na skále. 26Ale každý, kdo slyší tato má slova a neplní je, bude podoben muži bláznivému, který postavil svůj dům na písku. 27A spadl příval, přihnaly se vody, zvedla se vichřice, a obořily se na ten dům; a padl, a jeho pád byl veliký. (Mt 7,21–27)

**Osobní studium**

Náš svět zaplavily silné vlny mystiky. Pojem „mystika“ je složitý a zahrnuje velké množství různých myšlenek. Z náboženského hlediska mystika představuje mimořádné, velmi blízké duchovní spojení člověka s nadsmyslovým světem, s Bohem nebo absolutnem, v nějakém duchovním prožitku nebo i tranzu. Podobné prvky se objevují i v bohoslužbě některých církví. Tyto jevy mohou mít různou formu a intenzitu (od rozjímání po extatické stavy změněného vědomí). Často je tendence nahrazovat autoritu psaného Božího slova subjektivními zkušenostmi. Pak ovšem Bible ztrácí svou věroučnou funkci a věřící tak zůstává napospas svým vlastním prožitkům. Tento druh subjektivního náboženství neposkytuje ochranu před různými bludy, nemluvě o svodech na konci času.

`Co podle Ježíšových slov v úvodních verších znamená postavit svůj duchovní dům „na skále“ a co znamená postavit jej „na písku“?`

V postmoderním křesťanském světě existuje silný sklon bagatelizovat význam biblických doktrín a považovat je za nudné ozvěny zastaralé formy náboženství. V tomto procesu je Kristovo učení uměle nahrazeno Kristovými pocity. Argumentuje se například, že biblické příběhy nemohou být pravdivé, protože Ježíš, jak jej vnímají, by nikdy nedovolil, aby se to či ono událo tak, jak je to napsáno. Osobní pocity a vkus se nakonec stávají kritériem pro interpretaci Písma, nebo dokonce pro přímé odmítnutí toho, co Bible jasně učí. Často se tato odmítnutí týkají poslušnosti vůči Bohu, která je, jak řekl Ježíš, tak důležitá pro stavbu domu na skále.

Mnozí jsou přesvědčeni, že pokud věří v Ježíše Krista, nezáleží na tom, jaké učení vyznávají. Takový postoj je však velmi nebezpečný. Inkvizitoři, kteří odsoudili k smrti nespočet protestantů, věřili v Ježíše Krista. Věřili v něho i ti, kdo v Kristově jménu „vymítali zlé duchy“ (Mt 7,22). „Jedním z nejúspěšnějších satanových klamů je tvrzení, že je vlastně jedno, čemu člověk věří. Satan ví, že pravda přijatá s láskou ‚posvěcuje‘ člověka, který ji přijímá. Proto se tak vytrvale snaží podsouvat falešné učení a ‚jiné evangelium‘.“ (GC 520; VDV 340)

**Aplikace**

`Co můžeme dělat s lidskou potřebou nechat rozhodovat vlastní emoce a touhy, i když to často vede k jednání, které je v rozporu s Božím slovem?`

---

#### Dodatečné otázky k diskuzi

`Co se ti vybaví jako první, když slyšíš pojem „mystika“?`

`Co vše zahrnuje pojem „mystika“?`

`V čem je spoléhání na mystiku a naše subjektivní pocity nebezpečné?`

`Co je pro tebe tou skalou, o které hovoří Ježíš?`

`Proč potřebujeme stavět na Ježíšově „učení“ a ne na svých pocitech, třeba i „mystických“?`

`Jakou roli ve víře hrají tvé pocity a emoce, které zažíváš během studia Bible, modlitby nebo zpěvu?`

`Věříš tomu, že jsou biblické příběhy pravdivé? Proč?`