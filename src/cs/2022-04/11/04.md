---
title:  'Reinkarnace'
date:  06/12/2022
---

> <p></p>
> 25Není třeba, aby [Kristus] sám sebe obětoval vždy znovu, jako když velekněz rok co rok s cizí krví vchází do svatyně; 26jinak by musel trpět mnohokrát od založení světa. On se však zjevil jen jednou na konci věků, aby svou obětí sňal hřích. 27A jako každý člověk jen jednou umírá, a potom bude soud, 28tak i Kristus byl jen jednou obětován, aby na sebe vzal hříchy mnohých; po druhé se zjeví ne už kvůli hříchu, ale ke spáse těm, kdo ho očekávají. (Žd 9,25–28)

> <p></p>
> Vždyť i Kristus dal svůj život jednou provždy za hříchy, spravedlivý za nespravedlivé, aby nás přivedl k Bohu. Byl usmrcen v těle, ale obživen Duchem. (1Pt 3,18)

**Osobní studium**

Pohanská představa o nesmrtelné duši poskytuje základ pro nebiblickou teorii o reinkarnaci nebo převtělování duše. Tuto teorii si osvojila některá velká světová náboženství. Zatímco většina křesťanů věří v existenci nesmrtelné duše, která po smrti přebývá v nebi nebo pekle, ti, kdo věří v reinkarnaci, zastávají názor, že taková nesmrtelná duše prochází mnoha cykly smrti a znovuzrození.

Některé považují reinkarnaci za proces duchovní evoluce, který umožňuje duši dosahovat stále vyšší úrovně poznání a morálky na její cestě k dokonalosti. Hinduisté věří, že věčná duše prochází vývojem vědomí nebo „sansárou“ v šesti třídách života: vodní živočichové, rostliny, plazi a hmyz, ptáci, zvířata a lidé včetně obyvatel nebe.

`Uvažuj o úvodních textech. Jestliže Ježíš zemřel jen „jednou“ (Žd 9,28; 1Pt 3,18) a podobně všechny lidské bytosti zemřou jen „jednou“ (Žd 9,27), co podle tebe vede lidi (dokonce i některé křesťany) k víře v nějakou formu reinkarnace?`

Mnoho lidí nevěří tomu, čemu by měli věřit na základě Písma, ale věří jednoduše tomu, čemu sami chtějí. Pokud jim nějaká teorie přináší klid a uspokojení, je to pro ně dostatečný argument a jakoukoli další diskuzi považují za zbytečnou. Ale pro ty, kteří berou Bibli vážně, neexistuje způsob, jak přijmout teorii reinkarnace.

Za prvé, tato teorie je v rozporu s biblickým učením o smrtelnosti „duše“ a o vzkříšení těla (1Te 4,13–18).

Za druhé, neguje učení o spasení z milosti prostřednictvím víry ve vykupitelské dílo Ježíše Krista (Ef 2,8–10) a nahrazuje ho lidskými skutky.

Za třetí, teorie reinkarnace je v rozporu s biblickým učením, že věčný osud určují rozhodnutí, která činíme v tomto životě (Mt 22,1–14; Mt 25,31–46).

Za čtvrté, tato teorie zlehčuje význam a důležitost Kristova druhého příchodu (J 14,1–3).

A za páté, teorie reinkarnace propaguje nebiblickou myšlenku, že po smrti člověk ještě může změnit svůj osud (Žd 9,27).

V křesťanské víře zkrátka není místo pro myšlenku reinkarnace.

**Aplikace**

`Jak bys svému příteli vlastními slovy vysvětlil, proč křesťan nemůže věřit v reinkarnaci?`