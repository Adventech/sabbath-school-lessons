---
title:  'Svody na konci času'
date:  03/12/2022
---

### Texty na tento týden
Mt 7,21–27; J 11,40–44; 1Pt 3,18; 1S 28,3–25; Ef 6,10–18

> <p>Základní verš</p>
> „A není divu, vždyť sám satan se převléká za anděla světla; není tedy nic překvapujícího na tom, že se jeho služebníci převlékají za služebníky spravedlnosti. Jejich konec bude jako jejich skutky!“ (2K 11,14.15)

Svět je dnes vřící kotel, v němž se mísí nejrůznější názorové proudy s mystikou a nadpřirozenem. K vzájemnému prolínání reality a fikce přispívá i filmová tvorba, ve které vzniká mnoho děl s náboženskou a mystickou tematikou, jež vycházejí z různých bájí, legend, omylů a bludů. Stará lež „Určitě nezemřete!“ (Gn 3,4; B21) inspirovala některé z nejčtenějších knih a nejsledovanějších filmů posledních desetiletí a také mnoho populárních videoher. Je nepopiratelné, že jsme vystaveni různým pokušením ze satanovy dílny, která se objevují v nesčetných podobách a někdy se žel tváří i jako věda.

Jedním z nejklamavějších jevů byly již zmíněné zážitky blízké smrti (NDE; viz 2. lekce). Podle této teorie ti, co „zemřeli“, opět ožili, bohatší o zkušenost „posmrtného života“. Mnoho lidí vnímalo tyto zkušenosti jako důkaz nesmrtelné duše.

Tento týden budeme uvažovat o některých podvodech poslední doby před druhým Kristovým příchodem, vycházejících z oné směsi mystiky, zážitků blízké smrti, reinkarnace, vyvolávání duchů mrtvých, uctívání předků a dalších. Jedná se o nebezpečná témata, o kterých bychom měli být informováni, ale neměli bychom se vystavovat jejich vlivům.

Osnova lekce

Při studiu této lekce se zaměříme nejen na pět konkrétních „svodů“ z oblasti duchovna a nadpřirozených jevů, ale zejména na biblický pohled, který nám pomůže správně je zhodnotit a zaujmout k nim správný postoj.

–	Mt 7,21–27: Mysticismus (neděle)

–	J 11,40–44: Zážitky na prahu smrti (pondělí)

–	Žd 9,25–28: Reinkarnace (úterý)

–	1S 28,6–8: Vyvolávání duchů a uctívání předků (středa)

–	2K 11,14.15; Ef 6,10–18: Zjevení (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`