---
title:  'Zážitky na prahu smrti'
date:  05/12/2022
---

> <p></p>
> 40Ježíš jí odpověděl: „Neřekl jsem ti, že uvidíš slávu Boží, budeš-li věřit?“ 41Zvedli tedy kámen. Ježíš pohlédl vzhůru a řekl: „Otče, děkuji ti, žes mě vyslyšel. 42Věděl jsem sice, že mě vždycky slyšíš, ale řekl jsem to kvůli zástupu, který stojí kolem, aby uvěřili, že ty jsi mě poslal.“ 43Když to řekl, zvolal mocným hlasem: „Lazare, pojď ven!“ 44Zemřelý vyšel, měl plátnem svázány ruce i nohy a tvář zahalenu šátkem. Ježíš jim řekl: „Rozvažte ho a nechte odejít!“ (J 11,40–44)

**Osobní studium**

Mezi nejpopulárnější „důkazy“ teorie přirozené nesmrtelnosti duše jsou zážitky blízké smrti. Raymond A. Moody Jr. ve své knize Life After Life (Raymond A. Moody, Život po životě. Praha: Euromedia Group, 2019) představil výsledky své pětileté studie na více než stu lidech, kteří přežili „klinickou smrt“ a podařilo se je oživit. Tito jedinci tvrdili, že předtím, než se vrátili k životu, viděli milující a hřejivou bytost plnou světla. To se považuje za spolehlivý důkaz, že duše člověka přežije smrt těla. V průběhu let vyšlo mnoho dalších podobných knih, které propagují stejnou myšlenku. (Viz 2. lekce.)

`Prostuduj zprávy o vzkříšení v 1Kr 17,22–24; 2Kr 4,34–37; Mk 5,41–43; L 7,14–17 a J 11,40–44. Mluví některý z těchto textů o jakémkoli druhu vědomé existence v době smrti? Proč je tato odpověď důležitá?`

Všechny zážitky blízké smrti uváděné v moderní literatuře se týkají lidí považovaných za klinicky mrtvé, nebyli však skutečně mrtví, na rozdíl od Lazara, který byl mrtvý čtyři dny a jehož tělo už jevilo známky rozkladu (J 11,39). Ani Lazar, ani nikdo z těch, kteří v biblických časech vstali z mrtvých, nikdy nezmínil žádnou zkušenost po smrti, ať už v ráji, v očistci nebo v pekle. Toto je sice „argument z mlčení“, ale je v naprostém souladu s biblickým učením o stavu nevědomí u mrtvých!

Co však se zážitky „na prahu smrti“, o kterých se dnes tak často mluví? Přijmeme-li biblické učení o nevědomí mrtvých (Jb 3,11–13; Ž 115,17; Ž 146,4 a Kaz 9,10), pak nám zůstávají dvě hlavní možnosti: buď jde o přirozenou halucinaci způsobenou extrémními podmínkami, nebo může jít o podvodnou zkušenost způsobenou nadpřirozenými satanskými silami (2K 11,14). Vysvětlením by skutečně mohl být satanský podvod, zejména proto, že v některých případech tito lidé tvrdí, že mluvili se svými mrtvými příbuznými! Může se však jednat i o kombinaci obou.

Jelikož tento podvod je rozšířený a mnozí ho považují za přesvědčivý, je důležité, abychom se pevně drželi učení Božího slova. A to i přes různé zkušenosti, které prožil někdo jiný, nebo dokonce i my sami, a které jsou v rozporu s tím, co Bible učí.

**Aplikace**

`Je fascinující, že teorie NDE často přichází s tvrzením, že jde o důkazy založené na vědeckém zkoumání. Co nás to učí o tom, že musíme být opatrní i v přijímání toho, co údajně „dokazuje věda“?`