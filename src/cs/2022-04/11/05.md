---
title:  'Vyvolávání duchů a uctívání předků'
date:  07/12/2022
---

> <p></p>
> 6I doptával se Saul Hospodina, ale Hospodin mu neodpovídal ani skrze sny ani skrze urím ani skrze proroky. 7Tu řekl Saul svým služebníkům: „Vyhledejte mi ženu, která vyvolává duchy zemřelých. Půjdu k ní a dotážu se jí.“ Jeho služebníci mu řekli: „Taková žena, která vyvolává duchy zemřelých, je v Én-dóru.“ 8Saul se přestrojil, vzal si jiné šaty a šel tam spolu se dvěma muži. Přišel k té ženě v noci a řekl jí: „Věšti mi prostřednictvím ducha zemřelého. Přivolej mi, koho ti řeknu.“ (1S 28,6–8)

**Osobní studium**

Vyvolávání duchů (také „nekromancie“, z řeckých slov nekros [mrtvý] a manteia [věštění]) se praktikuje již od starověku. Jedná se o formu vyvolávání údajných aktivních duchů mrtvých k získání různých vědomostí, často se týkají budoucích událostí. Uctívání zesnulých předků vychází z tradice, že i oni jsou stále považováni za rodinu, a z víry, že i jejich duchové mohou ovlivňovat záležitosti živých. Tyto pohanské praktiky mohou být velmi přitažlivé pro ty, kteří věří v nesmrtelnou duši a kterým chybí jejich milovaní zesnulí.

`Přečti si text 1S 28,3–25. Jaké duchovní argumenty proti jakékoli údajné komunikaci s mrtvými lze vyvodit ze Saulovy zkušenosti se ženou – médiem v Én-Dóru?`

Bible velmi jasně říká, že všichni spiritisté, média, čarodějové a nekromanti ve starověké izraelské teokracii byli pro Hospodina ohavností a měli by být potrestáni ukamenováním. V souladu s tímto zákonem Saul vyhladil všechna média a spiritisty v Izraeli (1S 28,3.9).

Ale později, když ho Hospodin odmítl, sám Saul odešel do kenaanského města Én-Dóru, aby položil důležité otázky jisté vyvolávačce duchů (1Sa 28,6.7.15; porovnej s Joz 17,11 a Ž 83,10.11). Požádal ji, aby přivolala zesnulého proroka Samuela. Ten se také údajně zjevil a mluvil se Saulem (1S 28,13–19). Podvodný duch, který se vydával za Samuela, Saulovi řekl: „Zítra budeš ty i tvoji synové u mne. Také izraelský tábor vydá Hospodin do rukou Pelištejců“ (1S 28,19). Při předpovědi Saulovy smrti vzal tento duch na sebe podobu Samuela. Tím se snažil potvrdit nebiblickou teorii o přirozené nesmrtelnosti duše. Byl to mocný podvod a bylo velkou chybou Saula, že se snížil k jednání, které dříve sám odsuzoval.

O více než dvě století později prorok Izajáš napsal: „Řeknou vám: ‚Dotazujte se duchů zemřelých a jasnovidců, kteří sípají a mumlají.‘ Což se lid nemá dotazovat svého Boha? Na živé se má ptát mrtvých? K zákonu a svědectví! Což oni neříkají takové slovo, že mu z něho nevzejde jitřní záře?“ (Iz 8,19.20; viz také Iz 19,3).

**Aplikace**

`Často děláme ve stresu i věci, o kterých víme, že jsou špatné. Proč jsou víra, modlitba a poslušnost Božího slova jedinou spolehlivou ochranou před námi samotnými?`

---

#### Dodatečné otázky k diskuzi

`Co je to spiritismus a na čem je založen?`

`Ve kterých obdobích života je vyvolávání duchů velice přitažlivé a lákavé?`

`K čemu se uchýlil král Saul, když mu Bůh neodpovídal na jeho „doptávání“?`

`Saul věděl, že dělá něco, co Hospodin zakázal? Přesto věřil, že mu Samuelův duch prozradí Boží vůli. Jak je to možné?`

`Co nám ohledně praxe „vyvolávání duchů“ prostřednictvím proroka Izajáše vzkazuje samotný Hospodin?`

`Různým formám spiritismu se věnuje i spousta křesťanů. Jak je to možné?`

`Co bys odpověděl, kdyby tě někdo pozval na spiritistickou seanci? Proč?`