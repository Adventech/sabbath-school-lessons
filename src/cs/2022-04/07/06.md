---
title:  '„První z těch, kdo zesnuli“'
date:  10/11/2022
---

> <p></p>
> 20Avšak Kristus byl vzkříšen jako první z těch, kdo zesnuli. 21A jako vešla do světa smrt skrze člověka, tak i zmrtvýchvstání. (1K 15,20.21)

**Osobní studium**

`Ve světle textu Dt 26,1–11 uvažuj o verších 1K 15,20.21. V jakém smyslu Pavel řekl o vzkříšeném Kristu, že je „první z těch, kdo zesnuli“?`

Obětování „prvotiny“ ze sklizně bylo starověkou izraelskou zemědělskou praxí s hlubokým náboženským významem. Bylo to posvátné uznání Boha jako laskavého Poskytovatele, který svěřil svým správcům zemi, ve které rostla úroda připravená ke sklizni (viz Ex 23,19; Ex 34,26; Lv 2,11–16, Dt 26,1–11). První plody naznačovaly nejen to, že sklizeň začíná, ale předpovídaly i kvalitu úrody.

Podle Wayna Grudema, „když Pavel nazývá Krista ‚prvotinou‘ (řecky aparché), používá metaforu ze zemědělství, aby naznačil, že budeme jako Kristus. Tak jako ‚první plody‘ nebo první chuť dozrávající úrody ukazuje, jaký bude zbytek úrody, tak Kristus jako ‚prvotina‘ ukazuje, jaká budou naše těla po zmrtvýchvstání, když nás Bůh při závěrečné ‚sklizni‘ vzkřísí z mrtvých a přivede do své přítomnosti.“ (W. Grudem, Systematic Theology. Grand Rapids, MI: Zondervan, 1994, s. 615)

`Stojí za to připomenout, že Ježíš vyšel z hrobu v oslaveném lidském těle. Přesto však nesl znaky svého ukřižování (J 20,20.27). Znamená to, že vzkříšené Boží děti také ponesou fyzické znaky svého utrpení? Bude apoštol Pavel nosit ve svém oslaveném těle „osten“ (2K 12,7) a „jizvy Ježíšovy“ (Ga 6,17)?`

Až do své smrti měl Pavel „v očích, oslepených nebeským jasem, na sobě navždy nosit stopy Kristovy slávy [viz Sk 9,1–9]“. (SR 275) To však neznamená, že on nebo kdokoli jiný z oslavených vykoupených bude vzkříšen se znaky vlastního utrpení (viz 1K 15,50–54). Kristus však „navěky ponese znamení této krutosti. Všechny stopy po hřebících budou vyprávět o úžasném vykoupení člověka a obrovské ceně, za kterou byl koupen.“ (E 179) Tato znamení nám zaručí, že všechny naše znaky utrpení budou navěky pryč.

**Aplikace**

`Kristus ponese jizvy svého ukřižování navěky. Co to prozrazuje o Boží lásce k nám a o tom, jaká je skutečná cena našeho spasení? Jak to ukazuje, kolik Boha stála naše záchrana?`

---

#### Dodatečné otázky k diskuzi

`Pavel tvrdí, že „Kristus byl vzkříšen jako první z těch, kdo zesnuli“. Souhlasíš s ním? Proč?`

`V čem se liší Ježíšovo vzkříšení třeba od těch lidí, které sám vzkřísil?`

`Židé znaly rituál přinášení prvotin z úrody. Co nám tento obřad prozrazuje o roli Ježíše v našem spasení?`

`Proč můžeme i díky Ježíši „prvotině“ věřit ve své vlastní vzkříšení?`

`Kdy a jak „vešlo do světa zmrtvýchvstání“?`