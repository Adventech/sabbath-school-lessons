---
title:  '„Byl vzkříšen“'
date:  07/11/2022
---

> <p></p>
> 1Když uplynula sobota a začínal první den týdne, přišly Marie z Magdaly a jiná Marie, aby se podívaly k hrobu. 2A hle, nastalo velké zemětřesení, neboť anděl Páně sestoupil z nebe, odvalil kámen a usedl na něm. 3Jeho vzezření bylo jako blesk a jeho roucho bílé jako sníh. 4Strážci byli strachem z něho bez sebe a strnuli jako mrtví. 5Anděl řekl ženám: „Vy se nebojte. Vím, že hledáte Ježíše, který byl ukřižován. 6Není zde; byl vzkříšen, jak řekl. Pojďte se podívat na místo, kde ležel.“ (Mt 28,1–6)

> <p></p>
> 17Proto mě Otec miluje, že dávám svůj život, abych jej opět přijal. 18Nikdo mi ho nebere, ale já jej dávám sám od sebe. Mám moc svůj život dát a mám moc jej opět přijmout. Takový příkaz jsem přijal od svého Otce. (J 10,17.18)

> <p></p>
> Jestliže ve vás přebývá Duch toho, který Ježíše vzkřísil z mrtvých, pak ten, kdo vzkřísil z mrtvých Krista Ježíše, obživí i vaše smrtelná těla Duchem, který ve vás přebývá. (Ř 8,11)

**Osobní studium**

Vítězství Krista nad satanem a jeho zlými silami bylo zajištěno na kříži a potvrzeno prázdným hrobem. „Ježíše uložili do hrobu a satan jásal. Dokonce doufal, že Spasitel již nevstane. Činil si nárok na Kristovo tělo a rozestavil kolem hrobu svoji stráž, která měla Božího Syna držet ve vězení. Jeho andělé však prchli před nebeským poslem a satan zuřil. Když potom viděl Krista, jak vítězně vychází z hrobu, pochopil, že jeho vláda skončí a že bude zničen.“ (DA 782; TV 500) A přestože Kristovo lidství zemřelo, jeho božství ne. Ve svém božství měl Kristus moc zlomit pouta smrti.

`Kdo měl podle uvedených veršů podíl na Ježíšově vzkříšení?`

Mt 28,1–6

J 10,17.18

Ř 8,11

Během své služby Ježíš řekl, že on sám má moc dát svůj život a znovu ho přijmout (J 10,17.18). Martě řekl: „Já jsem vzkříšení a život“ (J 11,25). Jiné pasáže hovoří o jeho vzkříšení jako o Božím činu (Sk 2,24; Ř 8,11; Ga 1,1; Žd 13,20). Na této slavné a významné události se dokonce podílel i mocný anděl Páně (Mt 28,1.2).

Text Mt 28,11–15 odhaluje pošetilé snahy náboženských vůdců pokračovat v boji proti Ježíši. Ti, kdo hlídali Ježíšův hrob, „přišli do města a oznámili velekněžím, co se všechno stalo“ (Mt 28,11). Podle tohoto příběhu stráže viděly vzkříšení. Pokud by tomu tak nebylo, co by vlastně jejich slova znamenala? Z nebe sestoupil anděl, pohnul kamenem, sedl si na něj a oni omdleli? A probrali se, až když byla hrobka prázdná? Nebo když byli v bezvědomí, vzal anděl Ježíšovo tělo? Nebo to snad udělali učedníci? Nebo ho ukradl ještě někdo jiný? Ať se stalo cokoli, Ježíšovo tělo bylo očividně pryč.

Anděl sestupující z nebe, spící stráže a prázdná hrobka náboženské vůdce skutečně znepokojila. Velekněží a starší „dali vojákům značné peníze“ (Mt 28,12). Je zřejmé, že cokoli jim vojáci řekli, způsobilo jim to vážné obavy. A nemluvili o ničem jiném než o Ježíšově vzkříšení.

**Aplikace**

`Proč mohli být někteří Židé pohoršeni tím, že první lidé, kteří viděli vzkříšeného Krista, byli Římané? Na jakou velkou změnu mohla upozornit tato situace?`

---

#### Dodatečné otázky k diskuzi

`Proč se „dvě Marie“ vydaly v neděli za svítání k Ježíšovu hrobu?`

`Co se stalo ve chvíli, kdy se vydaly na cestu?`

`Jak reagovaly stráže, které měly zabránit podvodu se zmrtvýchvstáním?`

`Co udělali farizeové a zákoníci, když jim strážní vykládali o vzkříšení Ježíše?`

`Proč je podle Pavla potřeba přijmout vírou zprávu o Ježíšově vzkříšení?`

`Co je pro tebe nejsilnějším argumentem pro víru v to, že Ježíš skutečně vstal z mrtvých? Proč?`