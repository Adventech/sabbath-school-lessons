---
title:  'Zapečetěný hrob'
date:  06/11/2022
---

> <p></p>
> 62Nazítří, v den po pátku, shromáždili se velekněží a farizeové u Piláta 63a řekli: „Pane, vzpomněli jsme si, že ten podvodník řekl ještě za svého života: ‚Po třech dnech budu vzkříšen‘. 64Dej proto rozkaz, ať je po tři dny hlídán jeho hrob, aby nepřišli jeho učedníci, neukradli ho a neřekli lidu, že byl vzkříšen z mrtvých; to by pak byl poslední podvod horší než první.“ 65Pilát jim odpověděl: „Zde máte stráž, dejte hrob hlídat, jak uznáte za dobré.“ 66Oni šli, zapečetili kámen a postavili k hrobu stráž. (Mt 27,62–66)

**Osobní studium**

Zdálo se, jako by Kristovo poslání skončilo (a dokonce selhalo) jeho smrtí na kříži. Satanovi se podařilo podnítit Jidáše, aby Spasitele zradil (L 22,3.4; J 13,26.27), a velekněze a starší, aby požadovali jeho smrt (Mt 26,59; Mt 27,20). Když Ježíše zatkli, „všichni učedníci [ho] opustili a utekli“ (Mt 26,56) a Petr ho třikrát zapřel (Mt 26,69–75). Nyní Ježíš ležel v zapečetěném hrobě vytesaném do skály, který byl uzavřen velkým kamenem a hlídán římskými strážemi (Mt 27,57–66). Dokonce i všechny neviditelné satanské bytosti byly ve střehu. „Kdyby [satan] mohl, držel by Krista zamčeného v hrobě.“ (12MR 412)

Během své pozemské služby Kristus předpověděl nejen svou smrt na kříži, ale také své zmrtvýchvstání. Pomocí orientálního inkluzivního počítání času (podle kterého se i část dne počítá jako celý den) Ježíš řekl, že „jako byl Jonáš v břiše mořské obludy tři dny a tři noci, tak bude Syn člověka tři dny a tři noci v srdci země“ (Mt 12,40). Při jiných příležitostech Ježíš zdůraznil, že bude zabit, ale třetí den vstane z mrtvých (Mt 16,21; Mt 17,22.23; Mt 20,17–19). Velekněží a farizeové tato Ježíšova prohlášení znali, a přestože jim nevěřili, „pro jistotu“ učinili opatření, která měla zabránit učedníkům, aby vzkříšení zmanipulovali.

`Uvažuj o úvodním textu (Mt 27,62–66). Jak popisované skutečnosti pomohly později poskytnout světu více důkazů o Ježíšově vzkříšení?`

Všechna bezpečnostní opatření přijatá k udržení Ježíše bezpečně uloženého v hrobě v konečném důsledku způsobila, že jeho vítězství nad smrtí a zástupy zla bylo ještě viditelnější a slavnější.

`Židovští představitelé určitě slyšeli o Ježíšových zázracích, někteří byli dokonce sami jejich svědky. A přesto si mysleli, že stráž u hrobu by mohla zabránit tomu, aby byl vzkříšen ten, který dokázal udělat tolik zázraků?`

Čemu vlastně měla stráž zabránit? Mohli by učedníci ukrást tělo a potom tvrdit, že Ježíš vstal z mrtvých? Kdyby se lidé ptali, kde je tedy vzkříšený Ježíš, jejich jedinou odpovědí by bylo: „Věřte nám.“

Pokud nic jiného, činy židovských představitelů odhalily, jak moc se Ježíše báli i po jeho smrti. Možná že v hloubce své duše měli strach, že by přece jen mohl být vzkříšen.

**Aplikace**

`Zdá se, že náboženští představitelé brali Ježíšova slova o vlastním zmrtvýchvstání vážněji než jeho učedníci. Jak se to mohlo stát? Jak předejít tomu, abychom si z Ježíšových slov nevybírali jen to, co se nám zdá „pohodlné“ nebo „uvěřitelné“?`

---

#### Dodatečné otázky k diskuzi

`K čemu dříve sloužila pečeť?`

`S jakou žádostí navštívili velekněží a farizeové Piláta?`

`Proč byl zapečetěn kámen zakrývající vstup do hrobu?`

`Myslíš, že duchovní vůdci Izraele věřili v Ježíšovo zmrtvýchvstání? Proč?`

`Jak je možné, že učedníci na Ježíšova slova zapomněli, zatímco farizeové spolu se zákoníky si je pamatovali?`

`Proč se židovští duchovní tolik báli možnosti, že by Ježíš vstal z mrtvých?`