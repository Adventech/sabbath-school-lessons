---
title:  'Svědci vzkříšeného Krista'
date:  09/11/2022
---

> <p></p>
> 3Odevzdal jsem vám především, co jsem sám přijal, že Kristus zemřel za naše hříchy podle Písem 4a byl pohřben; byl vzkříšen třetího dne podle Písem, 5ukázal se Petrovi, potom Dvanácti. 6Poté se ukázal více než pěti stům bratří najednou; většina z nich je posud na živu, někteří však již zesnuli. 7Pak se ukázal Jakubovi, potom všem apoštolům. 8Naposledy ze všech se jako nedochůdčeti ukázal i mně. (1K 15,3–8)

**Osobní studium**

`Uvažuj o textech J 20,11–29 a 1K 15,3–8. Jak reagovali učedníci, když se poprvé setkali se vzkříšeným Kristem?`

Dva andělé u prázdného hrobu řekli Marii z Magdaly a několika dalším ženám, že Ježíš vstal z mrtvých (Mt 28,1.5–7; Mk 16,1–7; L 23,55; L 24,1–11). Brzy se jim však zjevil samotný Ježíš a ony se mu klaněly (Mt 28,1.9.10; J 20,14–18). Zjevil se také Petrovi (L 24,34; 1K 15,5) a dvěma učedníkům na cestě do Emaus, kterým hořelo srdce, když s nimi mluvil (Mk 16,12; L 24,13–35). Když Ježíš navštívil po svém vzkříšení učedníky shromážděné za zavřenými dveřmi, učedníci byli zpočátku vyděšení a vystrašení. Později je však naplnila radost a žasli nad tím, co se stalo (L 24,33–49, J 20,19–23). O týden později přišel Ježíš znovu do stejné místnosti, aniž by otevřel dveře, a tehdy i Tomáš uvěřil v jeho vzkříšení (J 20,24–29).

Během čtyřiceti dnů mezi vzkříšením a nanebevstoupením Ježíše „se ukázal více než pěti stům bratří najednou“ (1K 15,6). Ježíš se také připojil k některým učedníkům na břehu Galilejského jezera a snídal s nimi. Potom měl vážný rozhovor s Petrem (J 21,1–23). Kromě zmíněných Ježíšových zjevení se mohla odehrát i další (Sk 1,3), než se nakonec zjevil učedníkům naposledy při svém nanebevstoupení (L 24,50–53; Sk 1,1–11). Také Pavel se považoval za očitého svědka vzkříšeného Krista, který se mu zjevil na cestě do Damašku (1K 15,8; porovnej se Sk 9,1–9).

Když ostatní učedníci poprvé řekli nepřítomnému Tomášovi, že viděli vzkříšeného Pána, on zareagoval: „Dokud neuvidím na jeho rukou stopy po hřebech a dokud nevložím do nich svůj prst a svou ruku do rány v jeho boku, neuvěřím“ (J 20,25). O týden později, když se Ježíš znovu zjevil učedníkům, mezi nimiž byl tentokrát i Tomáš, mu Ježíš řekl: „Polož svůj prst sem, pohleď na mé ruce a vlož svou ruku do rány v mém boku. Nepochybuj a věř!“ (J 20,27). Potom Tomáš vyznal: „‚Můj Pán a můj Bůh.‘ Ježíš mu řekl: ‚Že jsi mě viděl, věříš. Blahoslavení, kteří neviděli, a uvěřili‘“ (J 20,29).

**Aplikace**

`„Blahoslavení, kteří neviděli, a uvěřili.“ I když jsi na vlastní oči neviděl vzkříšeného Krista, jaké důvody máš pro svou víru v něho?`

---

#### Dodatečné otázky k diskuzi

`Proč Pavel tak často připomíná Ježíšovu smrt i jeho vzkříšení?`

`Pavel píše, že vzkříšeného Ježíše vidělo nejméně 500 lidí, z nichž mnozí ještě v jeho době žili. Proč to bylo důležité?`

`Jak reagovala Marie, když našla prázdný hrob?`

`Proč hned nepoznala Ježíše, když se jí po svém vzkříšení ukázal?`

`„Nevěřící Tomáš“ – myslíš, že je to spravedlivá „nálepka“? Proč?`

`Proč mají lidé i dnes problém uvěřit v Ježíše a v to, co o něm čteme v Bibli?`

`I my můžeme mít problém ohledně Ježíše a víry v něj. Jak máme v takovém případě reagovat, abychom neztratili věčný život?`