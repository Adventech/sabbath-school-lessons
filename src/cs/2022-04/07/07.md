---
title:  'Podněty k zamyšlení'
date:  11/11/2022
---

Z knihy Touha věků si přečtěte kapitoly 80. „V hrobě“ (DA 769–778; TV 492–498); 81. „Zmrtvýchvstání“ (DA 779–787; TV 499–503); 82. „Zpráva o vzkříšení“ (DA 788–794; TV 504–507); 83. „Na cestě do Emauz“ (DA 795–801; TV 508–511) a 84. „Setkání s učedníky“ (DA 802–808; TV 512–515).

Pro něco takového, jako je Ježíšovo vzkříšení, není v moderním myšlení místo. Historické důkazy jsou však tak silné, že i ti, kteří nedokážou přijmout realitu vzkříšení, jsou nuceni přiznat, že mnozí lidé byli přesvědčeni, že viděli vzkříšeného Ježíše. Mnoho argumentů namířených proti myšlence vzkříšení se tedy věnuje pokusům vysvětlit, co mohlo způsobit, že různí lidé uvěřili, že viděli vzkříšeného Krista.

Někteří tvrdili, že všichni učedníci měli halucinace o vzkříšeném Ježíši; jiní, že Ježíš ve skutečnosti nezemřel, ale jen omdlel a procitl, když ho sundali z kříže. Když se pak znovu zjevil, jeho následovníci si mysleli, že byl vzkříšen z mrtvých. A (věřte tomu nebo ne) někteří tvrdili, že Ježíš měl dvojče, kterého si učedníci spletli se vzkříšeným Kristem. Jinými slovy, historické důkazy o Kristově zmrtvýchvstání jsou tak silné, že argumenty proti vzkříšení jsou často až úsměvné. Protože samotné vzkříšení je tak důležité, neměli bychom být překvapeni všemi dobrými důvody, které nás vedou k pevné víře ve vzkříšení.

„Mrtví slyšeli, jak Ježíš na kříži zvolal: ‚Dokonáno jest.‘ Jeho hlas pronikl stěnami hrobů a probudil mrtvé ze spánku. Stejně tomu bude, až se Kristův hlas ozve z nebe. Pronikne do hrobů, otevře je a mrtví v Kristu vstanou. Při Spasitelově zmrtvýchvstání se otevřelo jen několik hrobů, při jeho druhém příchodu však uslyší jeho hlas všechny Boží děti a vyjdou ze svých hrobů k slávě nesmrtelného života. Moc, která vyvedla z hrobu Krista, přivede k životu i jeho církev a oslaví ji s ním ‚vysoko nad všechny vlády, mocnosti, síly i panstva, nad všechna jména, která jsou vzývána, jak v tomto věku, tak i v budoucím‘ (Ef 1,21).“ (DA 787; TV 503)

**Otázky k rozhovoru**

`1. 	„Dokonáno jest“ (J 19,30) a „Byl vzkříšen“ (Mt 28,6) jsou dva nejvýznamnější výroky, jaké kdy zazněly. Jak se navzájem doplňují v dějinách spasení? Jaká naděje se nachází v těchto slovech?`

`2. 	Náboženští vůdci nejdříve chtěli dát ke hrobu stráže, aby učedníci neukradli Ježíšovo tělo. Později strážcům zaplatili, aby řekli, že učedníci tělo ukradli. Jak tato zpráva pomáhá odhalit realitu Kristova prázdného hrobu? Proč je prázdný hrob pro nás křesťany tak důležitý?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

8