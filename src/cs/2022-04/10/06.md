---
title:  'Biblický pohled na věčný život'
date:  01/12/2022
---

> <p></p>
> 3V tom je totiž láska k Bohu, že zachováváme jeho přikázání; a jeho přikázání nejsou těžká, 4neboť kdo se narodil z Boha, přemáhá svět. A to vítězství, které přemohlo svět, je naše víra. 5Kdo jiný přemáhá svět, ne-li ten, kdo věří, že Ježíš je Syn Boží? 6To je ten, který přišel skrze vodu a krev: Ježíš Kristus. Ne pouze skrze vodu křtu, ale i skrze krev kříže; a Duch o tom vydává svědectví, neboť Duch jest pravda. 7Tři jsou, kteří vydávají svědectví 8– Duch, voda a krev – a ti tři jsou zajedno. 9Přijímáme-li svědectví lidí, oč větší je svědectví Boží; Boží svědectví je to, co pověděl o svém Synu. 10Kdo věří v Syna Božího, má to svědectví v sobě. Kdo nevěří Bohu, dělá z něho lháře, protože nevěří svědectví, které Bůh vydal o svém Synu. 11A to je to svědectví: Bůh nám dal věčný život, a ten život je v jeho Synu. 12Kdo má Syna, má život; kdo nemá Syna Božího, nemá život. (1J 5,3–12)

**Osobní studium**

`Uvažuj o úvodním textu (1J 5,3–12). Proč apoštol Jan omezuje „věčný život“ jen na ty, kteří jsou v Kristu?`

Biblická doktrína podmíněné nesmrtelnosti lidské bytosti – na rozdíl od nebiblické teorie přirozené nesmrtelnosti duše – je přímo vyjádřena ve verších 1J 5,11.12. Abychom pochopili význam této důležité pasáže, musíme si uvědomit, že Bůh „jediný má nesmrtelnost“ (ČSP), „jediný je nesmrtelný“ (1Tm 6,15.16) a jen on je zdrojem života (Ž 36,10; Ko 1,15–17; Žd 1,2).

Když pádem Adama a Evy (Gn 3) vstoupil do světa hřích, oni a všichni jejich potomci (včetně nás) se dostali pod kletbu tělesné smrti a ztratili dar věčného života. Náš milující Bůh však uskutečnil plán spásy, aby lidské bytosti mohly znovu získat věčný život, který měly od začátku. Jak napsal apoštol Pavel: „On si nás v něm vybral před založením světa, abychom byli svatí a bez poskvrny před jeho tváří v lásce...“ (Ef 1,4; ČSP).

Pavel v listu Římanům vysvětluje, že tak jako „skrze jednoho člověka [Adama] totiž vešel do světa hřích a skrze hřích smrt“, tak se „skrze Ježíše Krista, našeho Pána“ (Ř 5,12–21) dar věčného života stal dostupným všem lidským bytostem. Pavel zde jednoznačně odkazuje na doslovného Adama, jehož prostřednictvím vstoupily na tento svět hřích a smrt. Bez Adama by nic v Písmu nedávalo smysl. První člověk svým přestupkem přinesl do našeho světa hřích a smrt.

Apoštol Jan dodává: „A to je to svědectví: Bůh nám dal věčný život, a ten život je v jeho Synu. Kdo má Syna, má život; kdo nemá Syna Božího, nemá život“ (1J 5,11.12).

Celý obraz se stává jasnějším ve světle Ježíšových výroků. „Neboť to je vůle mého Otce, aby každý, kdo vidí Syna a věří v něho, měl život věčný; a já jej vzkřísím v poslední den“ (J 6,40). „Ježíš jí řekl: ‚Já jsem vzkříšení a život. Kdo věří ve mne, i kdyby umřel, bude žít‘“ (J 11,25).

To znamená, že věčný život je Božím darem skrze Krista. Je jistý již nyní, ale naplno se z něj budeme těšit až při konečném vzkříšení spravedlivých. Závěr je jednoduchý: je-li věčný život dán pouze těm, kteří jsou v Kristu, pak ti, kteří v něm nejsou, věčný život nemají (1J 5,11.12). Naproti tomu z teorie přirozené nesmrtelnosti duše vyplývá, že věčný život – ať už v ráji, nebo v pekle – mají všechny lidské bytosti, dokonce i ti, kteří nejsou v Kristu. I když je toto učení rozšířené, není biblické.

**Aplikace**

`Co pro tebe znamená jistota věčného života v Kristu? Jak ovlivňuje tvůj současný život?`

---

#### Dodatečné otázky k diskuzi

`Jak rozumíš termínu „nesmrtelnost“?`

`Proč je důležité vědět, že jediný nesmrtelný je Bůh?`

`Kdo podle apoštola Jana obdrží od Ježíše věčný život?`

`„Kdo má Syna, má život“. Jaký život má Jan na mysli? Jak tomu rozumíš?`

`Jak nám přijetí Ježíše pomáhá odhalit ďáblovu lež o zlém Bohu? Proč je tak důležité mít jistotu, že nás Bůh miluje?`

`Jak se podle Jana v našem životě projeví naše opětování Boží lásky?`

`Proč pro toho, kdo miluje Boha, není těžké žít v souladu s jeho přikázáními?`

`V jakých situacích nejvíc oceňuješ, že díky Ježíši máš už teď „život“?`