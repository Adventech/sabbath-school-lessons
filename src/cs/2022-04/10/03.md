---
title:  '„Věčný“ oheň'
date:  28/11/2022
---

> <p></p>
> Hle, přichází ten den hořící jako pec; a všichni opovážlivci i všichni, kdo páchají svévolnosti, se stanou strništěm. A ten přicházející den je sežehne, praví Hospodin zástupů; nezůstane po nich kořen ani větev. (Mal 3,19)

> <p></p>
> Podobně jako oni i Sodoma, Gomora a okolní města se oddaly smilstvu, propadly zvrhlosti, a jsou nám výstražným příkladem trestu věčného ohně. (Ju 1,7)

**Osobní studium**

Anglický římskokatolický kněz John Furniss (1809–1865) ve své brožuře pro děti s názvem Obraz pekla (The Sight of Hell. Dublin: James Duffy, [1874], s. 24) ilustruje trvání věčných muk pomocí velké železné koule, která je větší než nebe a země. „Pták přilétá jednou za sto milionů [sic!] let a jemně se dotkne železné koule pírkem svého křídla.“ Autor tvrdí, že hříšníci v pekle budou hořet dokonce i poté, co bude železná koule zničena takovými občasnými doteky pírka!

Smutné je, že i dnes mnoho protestantů věří v podobný osud zatracených.

Uvažuj o dvou úvodních verších (Mal 3,19 a Ju 1,7). Jak nám tyto pasáže pomáhají lépe pochopit pojem „věčný oheň“ nebo myšlenku, jakou vyjádřil Ježíš, že hříšníci budou hořet ve „věčném ohni“ (Mt 18,8) nebo v „neuhasitelném ohni“ (Mk 9,43).

Slovo „věčný“ (hebr. olam; řecky aión, aiónios) má různé významy v závislosti na bezprostředním kontextu. Když je toto slovo spojeno s Bohem (Dt 33,27; „odvěký“), vyjadřuje jeho věčnost. Když se toto slovo vztahuje na lidské bytosti (Ex 21,6; „provždy“), je omezeno délkou jejich života. Když je takto označen oheň (Mt 18,8; 25,41, „věčný“), znamená to, že oheň nezhasne, dokud zcela nestráví to, co se pálí. To znamená, že „věčný oheň“ bude věčný v tom smyslu, že zcela a nezvratně pohltí bezbožné a nezanechá nic – „kořen ani větev“ (Mal 3,19).

`Teorie o věčném trestu bezbožných má vážné důsledky. Pokud budou zlí navěky trestáni, pak zlo nebude nikdy zcela odstraněno. Navíc každý lidský život pochází od Boha (Dt 32,39, Ž 36,10), který nechce „aby bezbožník zemřel“ (Ez 33,11). Proč by věčně udržoval život bezbožných, aby trpěli v nekonečných mukách? Nebylo by pro něho mnohem rozumnější ukončit jejich existenci? Budou-li bezbožní potrestáni „podle svých činů“ (Zj 20,12), proč by tedy měl být krátký lidský život trestán donekonečna?`

Všechny biblické zmínky o „věčném ohni“ je třeba chápat jako narážky na „ohni­vé jezero“ po skončení tisíciletí ze Zjevení 20 (viz lekce 13). Proto je nebiblické mluvit o tom, že již v současnosti existuje věčně hořící peklo.

**Aplikace**

`Přestože zprávy o zničení ohněm jsou smutné a bolestné, pravda o pekle zobrazuje důležitou pravdu o Boží lásce, zejména v kontrastu s představou věčných muk. Proč? Jak bys tento výrok vysvětlil?`

---

#### Dodatečné otázky k diskuzi

`Jaké různé významy mají hebrejské a řecké termíny, které překladatelé Bible překládají do češtiny jako „věčný“?`

`Proč je při výkladu těchto termínů nutné dávat dobrý pozor na kontext, v jakém jsou použity?`

`Co nám chce Juda sdělit, když uvádí Sodomu a Gomoru jako příklady toho, co to je ten „věčný oheň“, který čeká bezbožné?`

`Jak by podle tebe měl znít správný překlad textů, které hovoří o věčném ohni nebo trestu?`

`Co je více v souladu s Boží láskou – věčné trápení nebo definitivní odsouzení a po něm skutečná smrt (bez možnosti vzkříšení)? Proč?`

`Proč mnozí křesťané tak rádi straší peklem? (A čím strašíme my?)`