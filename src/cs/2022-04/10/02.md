---
title:  'Nesmrtelní červi?'
date:  27/11/2022
---

> <p></p>
> 42Kdo by svedl k hříchu jednoho z těchto nepatrných, kteří ve mne věří, lépe by mu bylo, kdyby mu dali na krk mlýnský kámen a hodili ho do moře. 43Svádí-li tě k hříchu tvá ruka, utni ji; lépe je pro tebe, vejdeš-li do života zmrzačen, než abys šel s oběma rukama do pekla, do ohně neuhasitelného. […] 45A svádí-li tě k hříchu noha, utni ji; lépe je pro tebe, vejdeš-li do života chromý, než abys byl s oběma nohama uvržen do pekla. […] 47A jestliže tě svádí oko, vyloupni je; lépe je pro tebe, vejdeš-li do Božího království jednooký, než abys byl s oběma očima uvržen do pekla, 48kde „jejich červ neumírá a oheň nehasne“. (Mk 9,42–48)

**Osobní studium**

`Porovnej úvodní text Mk 9,42–48 a Iz 66,24. Jak rozumíš výrazu „jejich červ neumírá“ (Mk 9,48)?`

Někteří interpretují podstatné jméno „červ“ v jednotném čísle (Mk 9,48) jako narážku na údajnou nehmotnou, beztělesnou duši nebo ducha hříšníka, který jde po smrti do pekla, kde nikdy nezemře a trpí věčnými mukami.

Tento výklad však neodráží biblickou představu smrti, která se vyznačuje tím, že člověk není při vědomí, „spí“. Ignoruje také starozákonní pozadí tohoto textu. Ve skutečnosti se „jednotné číslo slova červ používá standardně na označení množného čísla, nepředstavuje tedy jednoho červa. Text tedy odkazuje na červy, živící se rozkládajícími se těly.“ (Robert G. Bratcher, Eugene A. Nida, A Translator‘s Handbook on the Gospel of Mark. Londýn, United Bibles Societies, 1961, s. 304)

V textu Mk 9,48 Ježíš cituje poslední verš z proroka Izajáše: „Až vyjdou, spatří mrtvá těla mužů, kteří mi byli nevěrní. Jejich červ neumírá, jejich oheň neuhasne; budou strašlivou výstrahou všemu tvorstvu“ (Iz 66,24).

Tato děsivá metaforická scéna zobrazuje bojiště poseté mrtvými těly Božích nepřátel. Těla nestrávená ohněm rozežírají červi – nebo možná naopak. Tak či onak, není zde žádná zmínka o nějaké duši, která by unikla zničení těla a odešla by do pekla.

Co však s „červy“, kteří nikdy neumírají? Metaforický jazyk verše Iz 66,24 (citováno Ježíšem v Mk 9,48) neznamená, že tito červi jsou nesmrtelní. Důraz je položen na to, že červi nenechávají svůj destruktivní úkol nedokončený. Pokračují tedy v požírání těl bezbožných, dokud tato těla nejsou zcela zničena. Naproti tomu věrné Boží děti budou radostně přebývat v „nových nebesích a nové zemi“ a budou uctívat Boha v jeho přítomnosti (Iz 66,22.23). Pokud spravedlivé a nespravedlivé čekají tak diametrálně odlišné osudy, pak Ježíšova slova dostávají úplně jiný smysl. Pro někoho by bylo mnohem lepší vstoupit do Božího království i bez důležité části těla – bez ruky, nohy, či dokonce oka – než mít dokonalé tělo, které zničí červi a oheň (Mk 9,42–48).

**Aplikace**

`Osudem každého z nás bude buď dokonalá záchrana, nebo úplné zničení. Neexistuje žádná střední cesta. Můžeme mít buď věčný život, nebo budeme čelit věčné záhubě. Jaká rozhodnutí dnes potřebuješ udělat? Jak by měla tato skutečnost – věčný život, nebo věčné zničení – ovlivnit tvá rozhodnutí?`

---

#### Dodatečné otázky k diskuzi

`Už tě někdy sváděly tvé ruce, nohy nebo oči? Proč ses jich nezbavil, když nám to Ježíš radí?`

`Představ si například člověka závislého na pornografii. Vyřeší oslepení jeho problém? Proč?`

`Jak by vypadali spasení v nebi, kdybychom vzali Ježíšova slova doslovně? Umíš si představit spasené bez rukou, nohou nebo očí?`

`Jak bychom měli jednat, když se setkáme s pokušením, které by nás mohlo připravit o Boží království?`

`Umíš si představit Boží království plné nějakých nesmrtelných červů?`

`Pokud vezmeme tato Ježíšova slova obrazně, jak je možné chápat jeho slova o červu, který neumírá a o ohni, který nehasne?`