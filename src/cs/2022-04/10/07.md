---
title:  'Podněty k zamyšlení'
date:  02/12/2022
---

Přečtěte si 33. kapitolu „Tajemství nesmrtelnosti“ (GC 531–550; VDV 347–358) a 34. kapitolu „Můžeme mluvit s mrtvými?“ (GC 551–562; VDV 359–365) z knihy Velké drama věků.

„Ze základního bludu o přirozené nesmrtelnosti lidské duše vychází učení o vědomém stavu po smrti. Tato nauka, podobně jako učení o věčném utrpení, odporuje učení Písma, zdravému úsudku i lidskému citu. Podle všeobecně rozšířeného přesvědčení vědí vykoupení lidé v nebi všechno, co se děje na zemi, zvláště pokud jde o jejich přátele, které tu zanechali. Byl by to pro zesnulé důvod k radosti, kdyby věděli o strastech žijících lidí, sledovali hříchy, kterých se dopouštějí jejich milovaní, a museli se dívat, jaké prožívají starosti, zklamání a nesnáze? Jak by pak mohli prožívat nebeskou blaženost, když by v myšlenkách byli u svých blízkých na zemi? Jak pobuřující je představa, že jakmile člověk vydechne naposled, dostane se duše hříšníka, který nečinil pokání, do pekelných plamenů. Jaký strach musí prožívat lidé, kteří sledují, jak jejich milí odcházejí do hrobu nepřipraveni, aby tak přišli do věčného hříchu a zatracení.“ (GC 545; VDV 355)

**Otázky k rozhovoru**

`1. 	Ti, kteří si povídali s jinými křesťany o stavu mrtvých a povaze pekla, s největší pravděpodobností zjistili, jak neoblomní a pevní jsou lidé nejen ve své víře, že spasení jdou hned do nebe, ale také v tom, že zatracení jsou ve věčných pekelných mukách. Proč je to podle vás tak? Jedna věc je poměrně pochopitelná: chtějí věřit, že jejich zesnulí milovaní jsou „s Pánem“ (ačkoli, jak jsme viděli, stále je zde otázka, jak moc by byli znepokojeni, kdyby měli sledovat, co se děje zde na zemi). Proč však existuje tak silná náklonnost ke strašlivé představě, že zatracení jsou věčně mučeni v pekle? Co nás tato skutečnost učí o tom, jak silná může být tradice?`

`2. 	Většina křesťanských denominací hlásá nebiblickou teorii nesmrtelnosti duše – se vším, co s tím souvisí. Co bychom mohli jako církev udělat (kromě toho, co už děláme), abychom světu hlásali biblický pohled na smrt a stav člověka po smrti?`

`3. 	Přestože Danteho epos Božská komedie byl jen fikcí, stal se velmi vlivným, protože pomohl upevnit v myslích lidí falešné učení o tom, co se děje s „duší“ člověka po smrti. Jaké ponaučení si můžeme vzít z toho, jak snadno lze křesťanskou teologii ovlivnit cizím učením? Jaké další nebiblické myšlenky ovlivňují křesťanské myšlení dnes? Jak se před nimi můžeme chránit?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

---

#### Dodatečné otázky k diskuzi

`Co jsi tento týden objevil při svém osobním studiu Bible a této lekce?`

`Co je hlavní myšlenkou citátu EGW v dnešní části?`

`Jsi rád, že znáš biblický pohled na to, co se děje po smrti? Proč?`

`Obohatila tě naše diskuze? Čím?`