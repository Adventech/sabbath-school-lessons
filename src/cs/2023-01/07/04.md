---
title:  'Rozhodnutí bohatého mladíka'
date:  14/02/2023
---

> <p></p>
> 16A hle, kdosi k němu přišel a zeptal se ho: „Mistře, co dobrého mám dělat, abych získal věčný život?“ 17On mu řekl: „Proč se mě ptáš na dobré? Jediný je dobrý! A chceš-li vejít do života, zachovávej přikázání!“ 18Otázal se ho: „Která?“ Ježíš odpověděl: „Nebudeš zabíjet, cizoložit, krást, křivě svědčit, 19cti otce a matku, miluj svého bližního jako sám sebe.“ 20Mladík mu řekl: „To jsem všechno dodržoval! Co mi ještě schází?“ 21Ježíš mu odpověděl: „Chceš-li být dokonalý, jdi, prodej, co ti patří, rozdej chudým, a budeš mít poklad v nebi; pak přijď a následuj mne.“ 22Když mladík uslyšel to slovo, smuten odešel, neboť měl mnoho majetku. (Mt 19,16–22)

**Osobní studium**

Příběh o bohatém mladém muži je tak důležitý, že ho nacházíme ve všech třech synoptických evangeliích: Mt 19,16–22; Mk 10,17–22 a L 18,18–23. O muži toho nevíme mnoho, ale na základě biblického záznamu víme, že byl mladý (Mt 19,20), bohatý (L 18,23) a že měl vysoké postavení (mohl být představeným synagogy, nebo dokonce členem rady; L 18,18). Kromě toho se aktivně zajímal o duchovní věci. Marek popisuje začátek jeho setkání s Ježíšem: „přiběhl k němu nějaký člověk a poklekl před ním“ (Mk 10,17). Z celého srdce toužil dozvědět se o věčném životě co nejvíc.

`Co měl podle úvodních veršů Ježíš na mysli, když muži řekl: „Chceš-li být dokonalý, jdi, prodej, co ti patří, rozdej chudým, a budeš mít poklad v nebi; pak přijď a následuj mne“ (Mt 19,21)?`

Ježíš většinu z nás nežádá, abychom prodali všechno, co máme, a peníze rozdali chudým. Právě peníze však musely být pro tohoto mladého muže tím, co mu bránilo posunout se v životě dál. A ačkoli se Ježíšova odpověď může zdát tvrdá, věděl, že tato cesta byla jedinou mladíkovou nadějí na záchranu.

Bible říká, že muž odešel smutný, protože byl velmi bohatý. Tato slova dokazují, že majetek měl v jeho životě až moc důležité místo. Dostal nabídku jistoty věčného života, dostal nabídku Ježíše následovat (slova „přijď a následuj mne“ Ježíš použil při povolání dvanácti učedníků). S tímto mladíkem se však už nikde v Písmu nesetkáváme. Věčnost vyměnil za pozemský majetek.

Jaký tragický kompromis! Jaký smutný příklad neochoty „odložit uspokojení“, o kterém jsme hovořili v předchozí lekci. Volba, pro kterou se rozhodl bohatý muž, byla velmi zrádná. Bez ohledu na to, jakého materiálního bohatství můžeme nabýt, dříve či později všichni zemřeme a bude rozhodnuto o našem věčném osudu. Tolik bohatých lidí už zjistilo, že majetek jim nedává klid a štěstí, o kterém snili. Zdá se, že v mnoha případech se stal pravý opak. Příliš mnoho životopisů obsahuje zmínku o tom, jak nešťastní byli mnozí velmi bohatí lidé. Jedno z nejlepších zobrazení toho, jak neuspokojivé může být bohatství samo o sobě, se nachází v knize Kazatel. Ať už si z příběhu vezmeme jakékoli další poučení, jedno je jasné: za peníze si klid a štěstí nekoupíme.

**Aplikace**

`„Neboť kdo by chtěl zachránit svůj život, ten o něj přijde; kdo však přijde o život pro mne a pro evangelium, zachrání jej. Co prospěje člověku, získá-li celý svět, ale ztratí svůj život? Zač by mohl člověk získat zpět svůj život?“ (Mk 8,35–37). Co to znamená ztratit život pro Ježíše a pro evangelium?`