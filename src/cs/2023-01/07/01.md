---
title:  '„Jednomu z těchto mých nepatrných...“'
date:  11/02/2023
---

### Texty na tento týden
L 4,16–19; Iz 61,1.2; Dt 15,11; Mt 19,16–22; L 19,1–10; Jb 29,12–16

> <p>Základní verš</p>
> „Tehdy řekne král těm po pravici: ‚Pojďte, požehnaní mého Otce, ujměte se království, které je vám připraveno od založení světa.‘“ (Mt 25,34)

Bible často mluví o sirotcích, vdovách, cizincích a přistěhovalcích. Všichni tito lidé patří do skupiny těch, o nichž Ježíš mluvil jako o „nepatrných bratřích“ (Mt 25,40).

Kdo patří do této skupiny dnes? Cizinci byli v biblických dobách jednotlivci, kteří museli opustit svou vlast, často vinou války nebo hladomoru. Ekvivalentem by v naší době mohly být miliony uprchlíků, kteří se ocitli v nouzi vinou okolností, za které nemohou.

Sirotci jsou děti, které přišly o otce nebo matku kvůli válce, nehodě nebo nemoci. Do této skupiny by mohli patřit i ti, jejichž rodiče jsou ve vězení nebo jsou závislí na drogách a nemohou nebo se nechtějí o ně starat. Takové děti potřebují hodně pomoci a lásky, aby se alespoň částečně dokázaly vyrovnat s různými bolestmi a traumaty a podařilo se jim navzdory handicapu zvládnout svůj start do života.

Vdovy nebo vdovci přišli o své partnery z podobných důvodů, jako děti přicházejí o své rodiče. Mnozí z nich jsou hlavou neúplné rodiny a potřebují pomoc, jejíž část na sebe může převzít i církev.

Tento týden budeme uvažovat o tom, že jako správci Božích záležitostí nemáme na výběr. Chceme-li následovat Ježíšův příklad a být věrni jeho příkazům, pak pomoc potřebným není věc volby, ale naše povinnost.

Osnova lekce

Při studiu této lekce budeme věnovat pozornost Boží touze, aby jeho děti „zrcadlily“ jeho lásku tím, že budou prakticky pomáhat chudým a potřebným. V tom je nám příkladem nejen Ježíš, ale i řada biblických postav, které se v životě pevně držely dobrého Boha.

•	L 4,16–21: Ježíšova služba potřebným (neděle)

•	Lv 23,22; Dt 15,11: Starozákonní sociální zákony (pondělí)

•	Mt 19,16–22: Neochota bohatého mladého muže (úterý)

•	L 19,1–10: Zacheova ochota pomáhat potřebným (středa)

•	Jb 29,12–16: Jóbova ochota pomáhat potřebným (čtvrtek)

**Budování společenství**