---
title:  'Zacheovo rozhodnutí'
date:  15/02/2023
---

> <p></p>
> 1Ježíš vešel do Jericha a procházel jím. 2Tam byl muž jménem Zacheus, vrchní celník a veliký boháč; 3toužil uvidět Ježíše, aby poznal, kdo to je, ale poněvadž byl malé postavy, nemohl ho pro zástup spatřit. 4Běžel proto napřed a vylezl na moruši, aby ho uviděl, neboť tudy měl jít. 5Když Ježíš přišel k tomu místu, pohlédl vzhůru a řekl: „Zachee, pojď rychle dolů, neboť dnes musím zůstat v tvém domě.“ 6On rychle slezl a s radostí jej přijal. 7Všichni, kdo to viděli, reptali: „On je hostem u hříšného člověka!“ 8Zacheus se zastavil a řekl Pánu: „Polovinu svého jmění, Pane, dávám chudým, a jestliže jsem někoho ošidil, nahradím mu to čtyřnásobně.“ 9Ježíš mu řekl: „Dnes přišlo spasení do tohoto domu; vždyť je to také syn Abrahamův. 10Neboť Syn člověka přišel, aby hledal a spasil, co zahynulo.“ (L 19,1–10)

**Osobní studium**

Zacheus byl bohatý žid, který si vydělával jako výběrčí daní a poplatků pro nenáviděné Římany. Zachea jeho okolí nenávidělo a pokládalo za „hříšníka“. Výběr daní byl totiž dobrým byznysem – mnoho peněz končilo v kapse výběrčího.

Zacheus žil v Jerichu, které se nacházelo na frekventované obchodní cestě. Setkání Zachea a Ježíše nebylo náhodné. V Zacheovi se zřejmě pohnulo svědomí a zatoužil učinit ve svém životě změnu. Doslechl se o Ježíši a chtěl ho vidět. Ježíš na své poslední cestě do Jeruzaléma potřeboval přejít z Galileje přes Jericho a zřejmě se rozneslo, že tam tudy zrovna ten den půjde. První Kristova slova adresovaná Zacheovi odhalila, že Ježíš o něm věděl všechno ještě dříve, než vstoupil do města.

`Uvažuj o úvodním textu (L 19,1–10). Porovnej, jak dopadlo setkání s Ježíšem pro bohatého muže a pro Zachea. V čem byly tyto dvě události podobné, v čem se naopak lišily?`

Zacheus a mladík měli mnoho společného. Oba byli bohatí, oba se velice chtěli setkat s Ježíšem a oba chtěli získat věčný život.

Všimněme si, že když Zacheus řekl, že chudým rozdá „polovinu svého jmění“ (L 19,8), Ježíš přijal toto gesto jako vyjádření skutečné zkušenosti obrácení. Neřekl mu: „Podívej, chlapče, platí to, co vždy – buď všechno, nebo nic. Polovina tě nezachrání.“ Proč? S největší pravděpodobností proto, že ačkoli Zacheovi se jeho bohatství určitě líbilo, pro bohatého mládence byly peníze „bohem“. I když nevíme, co přesně mu Ježíš řekl, samotný Zacheus mluví o rozdávání peněz chudým jako první. V případě bohatého mládence to byl Ježíš, kdo musel velmi konkrétně mladého muže vyzvat, aby se všeho vzdal, nechce-li skončit špatně. Přestože si Zacheus jako každý bohatý člověk musel dávat pozor na nebezpečí bohatství, zdá se, že mu nepodlehl tak jako bohatý mládenec.

„Když bohatý mladík odešel od Ježíše, Mistr prohlásil: ‚Jak těžko vejdou do Božího království ti, kdo mají bohatství!‘ Učedníky to zarazilo. Říkali si: ‚Kdo tedy může být spasen?‘ (Mk 10,23.26). Nyní se mohli přesvědčit, že měl Kristus pravdu. ‚Nemožné u lidí je u Boha možné‘ (L 18,27). Viděli, jak může bohatý člověk z Boží milosti vejít do Božího království.“ (DA 555; TV 351)

**Aplikace**

`Zacheovo rozhodnutí prodat polovinu majetku a rozdat ho chudým bylo výsledkem jeho obrácení a pochopení Boží milosti. Jak ovlivňuje Boží milost tvůj život? Jaká rozhodnutí děláš jako reakci na milost, která je každé ráno znovu obnovená (Pl 3,23)?`

---

#### Dodatečné otázky k diskuzi

`Co vedlo Zachea k tomu, že lezl na strom?`

`Proč se Ježíš zastavil právě pod stromem, na kterém byl Zacheus?`

`Jak se asi Zacheus musel cítit, když ho Ježíš oslovil a všem tak prozradil, že je na stromě?`

`Existuje něco, proč bys i ty „vylezl na strom“? Co to je?`

`Ježíš se Zachem nemluví o majetku. On přesto slibuje vrátit to, co nakradl a navíc, že se ještě postará o chudé. O čem to svědčí?`

`U jednoho bohatství vadí, u druhého ne. Není Ježíš „přijímač osob“? Proč?`

`Souhlasíš s tím, že Zacheova změna vztahu k majetku je důkazem jeho obrácení? Proč?`

`Jak jsi na tom se spasením ty? Už přišlo do tvého domu? Kdy a jak?`