---
title:  'Podněty k zamyšlení'
date:  17/02/2023
---

„‚Až přijde Syn člověka ve své slávě a všichni andělé s ním, posadí se na trůnu své slávy; a budou před něho shromážděny všechny národy. I oddělí jedny od druhých.‘ (Mt 25,31.32) Těmito slovy popsal Kristus na Olivové hoře učedníkům velký den soudu. Při rozhodování bude záležet na jediné věci. Lidé, kteří se před ním shromáždí, budou rozděleni do dvou skupin. Jejich věčný osud bude záviset na tom, co udělali nebo neudělali pro chudé a trpící, tedy vlastně pro Krista.“ (DA 637; TV 408)

„Vždy, když otevíráte dveře Kristovým chudým a trpícím, přijímáte neviditelné anděly. Vítáte nebeské bytosti a ony vnášejí do vašeho domu svatou radost a pokoj. Z jejich úst se nesou chvalozpěvy, jejichž ozvěna je slyšet až v nebi. Každý milosrdný skutek tam zní jako hudba. Všechny, kdo nezištně pracují v Božím díle, považuje nebeský Otec za své nejvzácnější poklady.“ (DA 639; TV 409)

**Otázky k rozhovoru**

`1. 	„Potřebný ze země nevymizí...“ (Dt 15,11). Tato tisíce let stará slova stále platí. Jak jim máme rozumět dnes? Někteří používají tato slova jako omluvu, že nepomáhají chudým a potřebným. Říkají: „Bůh řekl, že potřební lidé budou vždy mezi námi, takže tomu tak bude a my na tom nic nezměníme.“ V čem spočívá omyl takového uvažování?`

`2. 	Apoštol Pavel napsal mladému Timoteovi: „Těm, kteří jsou bohatí v tomto věku, přikazuj, ať nejsou pyšní a nedoufají v nejisté bohatství, nýbrž v Boha, který nás štědře opatřuje vším, co potřebujeme; napomínej je, ať konají dobro a jsou bohatí v dobrých skutcích, štědří, dobročinní, a tak ať si střádají dobrý základ pro budoucnost, aby obdrželi pravý život“ (1Tm 6,17–19). Všimněte si, v čem podle apoštola spočívá nebezpečí: místo důvěry v živého Boha vkládat důvěru do vlastního bohatství. Proč jsou bohatí v takovém nebezpečí, i když vědí, že ani všechny peníze světa je nakonec neudrží při životě? Proč si všichni musíme dávat pozor, abychom ve věcech spásy, věčnosti a životního nasměrování nedůvěřovali nikomu a ničemu jinému než živému Bohu?`

`8`