---
title:  'Život a služba Ježíše Krista'
date:  12/02/2023
---

> <p></p>
> 16Přišel do Nazareta, kde vyrostl. Podle svého obyčeje vešel v sobotní den do synagógy a povstal, aby četl z Písma. 17Podali mu knihu proroka Izaiáše; otevřel ji a nalezl místo, kde je psáno: 18„Duch Hospodinův jest nade mnou; proto mne pomazal, abych přinesl chudým radostnou zvěst; poslal mne, abych vyhlásil zajatcům propuštění a slepým navrácení zraku, abych propustil zdeptané na svobodu, 19abych vyhlásil léto milosti Hospodinovy.“ 20Pak zavřel knihu, dal ji sluhovi a posadil se; a oči všech v synagóze byly na něj upřeny. 21Promluvil k nim: „Dnes se splnilo toto Písmo, které jste právě slyšeli.“ (L 4,16–21)

**Osobní studium**

Na začátku své veřejné služby putoval Ježíš do Nazareta v oblasti Galileje. Bylo to město, kde vyrůstal. Místní lidé už slyšeli o jeho díle a zázracích. Ježíš podle svého zvyku navštívil sobotní bohoslužbu v místní synagoze. Nebyl místním rabínem, ale jako hosta ho požádali, aby přečetl text Písma. Sluha mu podal svitek proroka Izajáše a Ježíš přečetl text Iz 61,1.2.

`Uvažuj o úvodním textu (L 4,16–21) a porovnej ho s verši Iz 61,1.2 (viz také L 7,18–23). Proč si podle tebe Ježíš vybral tyto konkrétní verše? Proč se obecně tyto verše z Izajáše považují za mesiášské? Co prozrazují o Mesiášově díle?`

Náboženští vůdci zjevně přehlíželi ta proroctví, která mluvila o trpícím Mesiá­ši. Naopak, zaměřovali se jen na ta, která poukazovala na slávu jeho druhého příchodu (což by nám mělo sloužit jako připomínka toho, jak důležité je správně rozumět proroctvím). Výsledkem bylo, že většina lidí věřila, že posláním Mesiáše je osvobodit Izrael od římské nadvlády. Už jen samotná představa, že Mesiášovo poslání by mělo nějak vycházet z textu Iz 61,1.2 musela způsobit nejen šok, ale také rozhořčení.

Chudými obvykle pohrdali téměř všichni – úředníci, výběrčí daní, obchodníci, dokonce i sousedé. Běžně panovalo přesvědčení, že chudoba je Boží kletbou a že za svůj nešťastný stav si mohou chudí sami. A proto se ve společnosti jen málokdo zajímal o chudé a jejich politováníhodnou situaci.

Ježíšovy projevy lásky a milosrdenství k chudým však patřily k největším důkazům jeho mesiášství. Je to vidět z odpovědi, kterou dal na otázku Jana Křtitele, zda je opravdu Mesiáš (viz Mt 11,1–6). „Jan Křtitel stejně jako Spasitelovi učedníci nepochopil podstatu Kristova království. Čekal, že Kristus usedne na Davidův trůn, ale čas plynul a Kristus si žádný nárok na královskou moc nečinil. Jana to velmi znepokojovalo. Byl zmaten.“ (DA 215; TV 134)

**Aplikace**

`„Pravá a čistá zbožnost před Bohem a Otcem znamená pamatovat na vdovy a sirotky v jejich soužení a chránit se před poskvrnou světa“ (Jk 1,27). Jak nám tento verš pomáhá najít to nejdůležitější v našem životě víry?`