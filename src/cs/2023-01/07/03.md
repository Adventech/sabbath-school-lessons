---
title:  'Bůh se stará o chudé'
date:  13/02/2023
---

> <p></p>
> Až budete sklízet obilí ve své zemi, nepožneš své pole až do okraje ani nebudeš po žni paběrkovat; zanecháš paběrky pro zchudlého a pro hosta. Já jsem Hospodin, váš Bůh. (Lv 23,22)

> <p></p>
> Potřebný ze země nevymizí. Proto ti přikazuji: Ve své zemi ochotně otvírej ruku svému utištěnému a potřebnému bratru. (Dt 15,11)

**Osobní studium**

V Písmu nacházíme mnoho opatření, kterými chtěl Hospodin zabezpečit pomoc chudým, cizincům, vdovám a sirotkům. S prvními se setkáváme již pod horou Sínaj. „Po šest let budeš osévat svou zemi a sklízet z ní úrodu. Sedmého roku ji necháš ležet ladem. Nebudeš ji obdělávat, aby jedli ubožáci z tvého lidu, a co zbude, spase polní zvěř. Tak naložíš i se svou vinicí a se svým olivovím“ (Ex 23,10.11).

`Uvažuj o úvodních textech (Lv 23,22 a Dt 15,11). Ať už je kontext těchto veršů jakkoli odlišný od našich dnešních životů, jaké zásady bychom z nich měli pochopit?`

Obecně se rozumí, že „bratr“ se zde vztahuje na jiné Izraelce nebo spoluvěřící. Ačkoli jsou chudí, nemůžeme jimi pohrdat, protože v Božích očích mají „nepatrní bratři“ stejnou hodnotu a důstojnost jako ostatní. Žalmy dávají návod, jak bychom se k těm, kteří pomoc potřebují, měli chovat: „Dopomozte nuznému a sirotkovi k právu, poníženému a chudému zjednejte spravedlnost, pomozte vyváznout nuznému ubožáku, svévolným ho vytrhněte z rukou!“ (Ž 82,3.4) Tato pasáž naznačuje, že naše angažovanost by měla zahrnovat víc než jen utišení hladu.

Některé texty obsahují zaslíbení těm, kteří pomáhají potřebným. „Kdo dává chudému, nebude mít nedostatek, ale kdo dělá, že nevidí, sklidí hojnost kleteb“ (Př 28,27). „Jestliže král soudí nuzné podle pravdy, jeho trůn bude upevněn provždy“ (Př 29,14). A král David poznamenal: „Blaze tomu, kdo má pochopení pro nuzného, Hospodin ho ve zlý den zachrání“ (Ž 41,2). Pomoc potřebným měla být vždy prioritou, i když se na ni často zapomínalo.

Na rozdíl od biblického poselství existovaly i různé jiné přístupy. Dokonce v nedávné době (například v Anglii) měl velký vliv takzvaný „sociální darwinismus“. Jeho zastánci byli přesvědčeni, že neexistuje žádný morální imperativ pomáhat chudým nebo nemocným. Řídili se pravidlem, že silní přežívají na úkor slabých. Pomoc potřebným byla považována za nesprávnou, dokonce škodlivou, protože pokud by přežili a bylo by jich více, jen by oslabili sociální strukturu národa jako celku. Jakkoli bylo kruté, takové uvažování bylo jen logickým vyústěním evolučního pohledu a až do absurdnosti aplikovaného narativu, který s sebou přinesl.

**Aplikace**

`Jak by mělo evangelium ovlivnit to, jak přistupujeme ke každému člověku – bez ohledu na jeho původ, pohlaví, bohatství, společenské postavení, věk, národnost či vzdělání?`

---

#### Dodatečné otázky k diskuzi

`Co je to „paběrkování“?`

`Můžeme dnes i my nechávat chudým něco k „paběrkování“? Co a jak?`

`Jak vnímáš SZ důraz na pomoc potřebným? Proč ji Bůh „uzákonil“?`

`Proč SZ opakovaně vybízí, abychom pomáhali nejprve těm potřebným, kteří patří k rodině?`

`Jak vnímá pomoc potřebným „sociální darwinismus“?`

`Proč i my máme tendenci se z pomáhání nějak vymluvit?`

`Jak se motivuješ, když se ti pomáhat prostě nechce?`