---
title:  Misijní příběh
date:   17/02/2023
---

#### Dvojí překvapení ve Finsku

_Andrew McChesney_

Simo Vehkavuori, mladý knižní evangelista ve Finsku, zažíval překvapení, když chodil v Laponsku od domu k domu. Když zazvonil u jednoho domu, otevřela mu žena, a hned co ho uviděla za dveřmi, zvolala: "Chci si u vás objednat tu sadu deseti knih s biblickými příběhy!" Simo jí ani nestačil říct, že prodává knihy, natož aby se zmínil o tom, že má soubor deseti knih s biblickými příběhy pro děti od Arthura Maxwella.

"Možná budete překvapen, proč si u vás ty knihy tak rychle objednávám," řekla žena. "V noci mi Bůh dal sen a v tom snu mi ukázal vaši tvář a řekl: 'Tento muž přijde do tvého domu. Objednej si u něj desetidílnou sadu knih s biblickými příběhy.' Proto jsem byla připravena hned si je objednat."

Jindy se Simo zastavil v místní firmě a nabídl majiteli výtisk knihy Velký spor věků od Ellen Whiteové. "Této knize vůbec nerozumíme," řekl majitel. "Ale naše dcera je ředitelkou v církevní škole. Zítra tady bude. Můžete zase přijít?"

Simo o tomto setkání řekl svému bratrovi-dvojčeti, který s ním ve městě prodával knihy. "Prosím, modli se," řekl.

Když se Simo vrátil do firmy, majitel ho představil své dceři. Když se dozvěděla, že Simo je adventistou sedmého dne, tak vybuchla vztekem, a ostře Církev adventistů zkritizovala.

Když skončila, požádal ji o povolení promluvit. "Milá paní ředitelko," řekl, "nedovedete si představit, jak velkému Bohu v Církvi adventistů sloužíme! Chci následovat Boha, kterému můžeme sloužit, ať už nás vede kamkoli".

Žena se zatvářila překvapeně. "Mladý muži, jestliže pro vás Bůh tolik znamená...", odmlčela se a obrátila se na matku: "Mami, mohla bys mi dát nějaké peníze? Chtěla bych si koupit všechny knihy, které tento mladý muž má."

Simo se s ženou a jejími rodiči pomodlil. Když se vrátil do pokoje, kde bydlel se svým bratrem, našel bratra na kolenou. Vzrušeně bratrovi vyprávěl o zázračném Božím zásahu.

Simo, který je nyní v důchodu, se radostně usmíval, když vyprávěl o tom, jak byl svědkem Boží přítomnosti, když pracoval na naplňování poslání církve. "Bylo pro mě inspirující vidět, že Bůh stojí za svým dílem," řekl.

_Příští týden si o Simo přečtete více._
