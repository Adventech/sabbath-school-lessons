---
title:  '„Zdalipak sis všiml mého služebníka Jóba?“'
date:  16/02/2023
---

> <p></p>
> 12Že jsem utištěného zachránil, když volal o pomoc, i sirotka, který neměl, kdo by mu pomohl. 13Žehnání hynoucího se snášelo na mne a srdce vdovy jsem pohnul k plesání. 14Oblékal jsem spravedlnost, to byl můj oděv; jak říza a turban bylo mi právo. 15Slepému jsem byl okem a kulhavému nohou, 16ubožákům jsem byl otcem, spor neznámých jsem rozsuzoval… (Jb 29,12–16)

**Osobní studium**

Bůh charakterizuje Jóba jako bezúhonného, přímého, vyhýbajícího se zlu a majícího bázeň před Hospodinem. „Nemá na zemi sobě rovného“ (Jb 1,8).

Dokonce i poté, co Jób čelil jedné katastrofě za druhou, Bůh zopakoval to, co o Jóbovi řekl dříve. A přidal k tomu ještě něco – zhodnotil satanovu aktivitu: „Nemá na zemi sobě rovného. Je to muž bezúhonný a přímý, bojí se Boha a vystříhá se zlého. Ve své bezúhonnosti setrvává dosud, ačkoli jsi mě proti němu podnítil, abych ho bezdůvodně mořil“ (Jb 2,3).

Písmo přináší působivý pohled na Jóbovu dokonalost a upřímnost. Trpící muž odmítá opustit Boha navzdory všemu, co se stalo, i přesto, že se to může zdát jako jedna z možností (Jb 2,9). Kniha však odhaluje i další aspekt Jóbova života předtím, než došlo v jeho životě k tragickým událostem.

`Uvažuj o úvodním textu (Jb 29,12–16). Co se z tohoto textu dozvídáme o Jóbově charakteru?`

Snad nejvýstižnější jsou zde Jóbova slova – „spor neznámých jsem rozsuzoval“ (Jb 29,16). Jób se nestaral jen o svou rodinu ani se ve své dobročinnosti nezaměřil jen na lidi, které znal. Byl proaktivní ve vyhledávání potřeb lidí a snažil se pomoci i neznámým.

„Nečekejte, až vás [chudí] upozorní, že něco potřebují. Jednejte jako Jób. Pokud o něčem nevěděl dost, sám si to vyhledal. Vydejte se na průzkumnou cestu a zjistěte, co kdo potřebuje a jak by se mu nejlépe dalo pomoci.“ (5T 151) Toto je způsob, jak bychom měli zacházet s penězi i jinými zdroji, které máme z Boží milosti svěřeny. Mnoho věřících to ale tak dnes nedělá.

**Aplikace**

`Přečti si text Iz 58,6–8. Jak můžeš tato slova zapsaná před mnoha lety aplikovat dnes do svého života?`

---

#### Dodatečné otázky k diskuzi

`Co víme o Jóbově bohatství a o jeho vztahu ke Stvořiteli?`

`Jak rozumíš termínu „bezúhonný“?`

`Myslíš, že jsi před Bohem také „bezúhonný“? Proč?`

`Proč Jób připomíná, že jeho majetek pomáhal ubožákům?`

`Jób vzpomíná, že pomáhal i s řešením sporů. Co o takové pomoci soudíš?`

`Máš ve sboru někoho, koho by sis přál za soudce, kdybychom tu museli řešit nějaký tvůj problém? Proč?`

`Satan útočí i na nás, aby dokázal, že naše láska je vypočítavá? Co se máme od Jóba pro takové ataky zla naučit?`

`Co a proč na Jóbovi nejvíc oceňuješ?`