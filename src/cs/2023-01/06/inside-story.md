---
title:  Misijní příběh
date:   10/02/2023
---

#### Zázrak z misijní školy

_Chifundo Kanjo_

Život Johna Phiriho formovaly dva velmi odlišné druhy misijních škol.

Jako mladík byl John poslán z domova v Malawi studovat nekřesťanské náboženství rodiny na ostrov Zanzibar v Indickém oceánu. John strávil tři roky ponořen do hlavní knihy tohoto náboženství a učil se, jak zakládat domy uctívání v nezasažených oblastech Afriky.

Po dokončení vzdělání na Zanzibaru byl mladý muž poslán zpět do Malawi, aby vedl dva domy uctívání. Měl také za úkol pečlivě sledovat místní křesťany a podávat zprávy ze svých zjištěních zpět do Zanzibaru. Aby lépe porozuměl křesťanství, byl poučen, ať čte Bibli v překladu krále Jakuba.

Během několika následujících let se John připojil ke třem různým křesťanským církvím a v jedné z nich se vyšvihl na seniorní pozici, byť stále sbíral informace pro Zanzibar. Po celou dobu vedl domy uctívání ve dvou malawijských městech.

Když četl Bibli, zasáhlo to Johnovo srdce. Připadala mu srozumitelnější než knihy jeho náboženství. Toužil se o Ježíši dozvědět více.

Ještě jako mladík se zapsal do školy adventistů sedmého dne v misii Luwazi. Byl to pro něj nový druh misijní školy, velmi odlišný od školy na Zanzibaru. Zvláště ho zaujal školní klub Pathfinder, do kterého se zapojil a účastnil se všech programů.

Během týdne modliteb ve škole se John zamiloval do Ježíše a při křtu mu odevzdal své srdce. Přestal posílat informace do Zanzibaru. Když se to dozvěděl Johnův otec, zuřil. Rozzlobeně obvinil Johnovu matku, že je toho příčinou, a rozvedl se s ní.

Uplynulo několik let a John cítil, že ho Bůh volá, aby své znalosti z misijní školy začal používat. Zatímco v Zanzibaru se učil otevírat domy uctívání v nezasažených oblastech pro své bývalé náboženství, rozhodl se využít svého adventistického vzdělání a dělat totéž pro Ježíše. Stal se průkopníkem globální misie, adventistou, který zakládá sbory v nezasažených oblastech v rámci své vlastní kultury. John sloužil jako průkopník Globální misie deset let a mnoho lidí z náboženství jeho rodiny odevzdalo svá srdce Ježíši.

John dále vystudoval teologii na Malawské adventistické univerzitě a dnes slouží jako adventistický pastor. John řekl, že adventistická misijní škola změnila jeho život. "Nepodceňujte význam misijních škol," řekl. "Jsou nástrojem k tomu, aby lidé poznali Ježíše a přijali ho za svého osobního Spasitele. Vzdělání adventistů sedmého dne je velmi důležité pro hlásání evangelia a pro to, aby se všichni dověděli o Kristu."

_Více informací o průkopnících globální misie naleznete na webu: bit.ly/GMpioneer._