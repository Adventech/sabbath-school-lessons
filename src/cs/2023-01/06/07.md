---
title:  'Podněty k zamyšlení'
date:  10/02/2023
---

Bůh dodržel svou část smlouvy tím, že požehnal Abrahamovi. A Abraham vzdal Bohu čest tím, že si neukládal poklady na této zemi. Abraham neměl na zemi ve svém „vlastnictví ani píď“ (Sk 7,5). Byl sice velmi bohatý, ale svůj majetek užíval k Boží slávě a pro dobro bližních. Tento svět však nepokládal za svůj domov. Bůh ho vyzval, aby odešel ze svého bezbožného prostředí s příslibem, že mu do věčného vlastnictví dá kanaánskou zemi. Nezískal ji však ani Abraham, ani jeho syn, ani jeho vnuk. Když Abraham potřeboval místo, kam by pohřbil svou zemřelou manželku, koupil ho od Chetejců. Tento skalní hrob v makpelské jeskyni byl jeho jediným majetkem v zaslíbené zemi.

„Dědictví, které Bůh zaslíbil, se netýká tohoto světa. Abraham ‚věřil, a proto žil v zemi zaslíbené jako cizinec, bydlil ve stanech s Izákem a Jákobem, pro které platilo totéž zaslíbení, a upínal naději k městu s pevnými základy, jehož stavitelem a tvůrcem je sám Bůh‘.“ (PP 169; NUD 74)

V životě se nám stává, že jsme v pokušení usilovat o bohatství a pohodlí. Uspokojit se tím, že naplnění některých tužeb se uskuteční až v nebi, vyžaduje od člověka někdy velkou víru.

„Jako lákadlo mu byl nabízen faraonův přepychový palác a trůn. Mojžíš však věděl, že na panských dvorech vládne hříšné pohodlí, které vede lidi k zapomínání na Boha. Hleděl za palác a za královskou korunu k vyšší poctě, která bude v království, které není poskvrněno hříchem, udělena svatým Nejvyššího. Vírou viděl nepomíjející korunu, kterou Král nebes vloží na hlavu vítěze. Tato víra ho vedla k tomu, že se připojil k poníženému, chudému a pohrdanému národu, který se rozhodl raději poslouchat Boha než sloužit hříchu.“ (PP 246; NUD 117)

**Otázky k rozhovoru**

`1. 	Co se stane s naším majetkem, až přijde Ježíš? (Viz 2Pt 3,10.) Co se může stát ještě před Ježíšovým příchodem? (Viz Mt 6,20.) Proč je důležité, abychom si vždy zachovali ten správný pohled nejen na duchovní, ale i materiální záležitosti?`

`2. 	Ježíš varoval před „vábivostí majetku“ (Mk 4,19). Co měl na mysli? Jak nás může bohatství obelstít?`

`3. 	Uvažujte o důvodech, jakými mohl Mojžíš vysvětlit svůj pobyt v Egyptě – namísto toho, aby vše zanechal a utekl s národem otroků do pusté pouště? Co bylo podle vás hlavním motivem jeho rozhodnutí opustit všechny vymoženosti Egypta?`

---

#### Dodatečné otázky k diskuzi

`Co tě nejvíc zaujalo během tvého osobního studia Bible a této lekce?`

`Které pozemské poklady tě nejvíc přitahují? Proč?`

`Proč ses rozhodl být raději občanem „Božího království“ než tohoto světa?`

`Co si odnášíš z dnešní diskuze?`