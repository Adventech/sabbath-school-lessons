---
title:  'Noe a nalezení milosti u Hospodina'
date:  05/02/2023
---

> <p></p>
> 5I viděl Hospodin, jak se na zemi rozmnožila zlovůle člověka a že každý výtvor jeho mysli i srdce je v každé chvíli jen zlý. 6Litoval, že na zemi učinil člověka, a trápil se ve svém srdci. 7Řekl: „Člověka, kterého jsem stvořil, smetu z povrchu země, člověka i zvířata, plazy i nebeské ptactvo, neboť lituji, že jsem je učinil.“ 8Ale Noe našel u Hospodina milost. 9Toto je rodopis Noeho: Noe byl muž spravedlivý, bezúhonný ve svém pokolení; Noe chodil s Bohem. 10A Noe zplodil tři syny: Šéma, Cháma a Jefeta. 11Země však byla před Bohem zkažená a plná násilí. 12Bůh pohleděl na zemi; byla zcela zkažená, protože všechno tvorstvo pokazilo na zemi svou cestu. 13I řekl Bůh Noemu: „Rozhodl jsem se skoncovat se vším tvorstvem, neboť země je plná lidského násilí. Zahladím je i se zemí. 14Udělej si archu z goferového dřeva. V arše uděláš komůrky a vysmolíš ji uvnitř i zvenčí smolou.“ (Gn 6,5–14)

**Osobní studium**

Je pozoruhodné, že ty, kteří usilují o nebeský poklad, Bůh často volá, aby udělali ve svém životě zde na zemi velké změny. Buďme připraveni čelit stejné výzvě.

`Jaké radikální změny popisované v úvodní stati nastaly v životě Noema proto, že poslechl Boha? Jaké principy zde můžeme najít pro sebe ve světě, který je třeba varovat před blížící se záhubou?`

Noe mohl investovat svůj čas a prostředky na stavbu domu pro sebe a své děti. Rozhodl se však ve svém životě provést radikální změnu. Poslechl Boží příkaz a sto dvacet let stavěl archu.

Mnoho skeptiků dnes odmítá příběh o potopě jako mýtus založený na nevědeckých spekulacích o známých přírodních zákonech. To není nic nového. „Po sto dvacet let doléhal jeho vážný hlas k uším generace, která podle úsudku lidské moudrosti považovala předpověděné události za neuskutečnitelné. Dosud ještě nikdy nepršelo. Země byla zavlažována oparem nebo rosou. Řeky zatím nikdy nevystoupily z břehů, ale vždy své vody přivedly bezpečně do moře. Pevné zákonitosti zadržovaly vodu, aby se nevylila z břehů.“ (PP 96; NUD 38) Před potopou lidé tvrdili, že potopa nikdy nebude. Nesprávně si totiž vykládali realitu. Po potopě na základě chybného chápání reality zase tvrdí, že nikdy nic takového jako celosvětová potopa nebylo.

Bible však mluví i o tom, že lidé budou skeptičtí vůči událostem konce lidských dějin, podobně jako tomu bylo v souvislosti s potopou (viz 2Pt 3,3–7). Jak se tedy můžeme připravit na přicházející zkázu? Existuje vědomé rozhodnutí, které se v psychologii nazývá „odložené uspokojení“ – v zájmu dosažení lepší odměny jsme ochotni počkat, uskromnit se a snést nepřízeň či nepohodlí. V životě křesťana to znamená, že bychom měli trpělivě dělat to, k čemu nás Bůh povolal, v naději na slavnější budoucí odměnu. Nevíme, kdy se Kristus vrátí, ale v určitém smyslu je to jedno. Ve skutečnosti záleží jen na tom, zda děláme to, k čemu jsme byli povoláni. A podobně jako v případě Noema to může vyžadovat velké životní změny.

**Aplikace**

`Jsi v životě připraven udělat velké, radikální změny? Co by se muselo stát, abys byl ochoten udělat to, co udělal Noe? (Viz například text L 16,10.)`