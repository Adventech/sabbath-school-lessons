---
title:  'Mojžíš v Egyptě'
date:  09/02/2023
---

> <p></p>
> 24Mojžíš věřil, a proto, když dospěl, odepřel nazývat se synem faraónovy dcery. 25Raději chtěl snášet příkoří s Božím lidem než na čas žít příjemně v hříchu; 26a Kristovo pohanění pokládal za větší bohatství než všechny poklady Egypta, neboť upíral svou mysl k budoucí odplatě. 27Věřil, a proto vyšel z Egypta a nedal se zastrašit královým hněvem; zůstal pevný, jako by Neviditelného viděl. 28Věřil, a proto ustanovil hod beránka a dal pokropit dveře jeho krví, aby se zhoubce nemohl dotknout prvorozených. 29Izraelští věřili, a proto prošli Rudým mořem jako po suché zemi, ale když se o to pokusili Egypťané, pohltily je vlny. (Žd 11,24–29)

**Osobní studium**

Mojžíš je jednou z nejinspirativnějších lidských postav Tóry. Navzdory hrozící smrti ho při životě zachovala Boží prozřetelnost, která konala prostřednictvím jeho iniciativní matky a pečlivé sestry. Když faraonova dcera našla malého Mojžíše v papyrovém košíku, požádala jeho hebrejskou matku, aby se o něj postarala, a zaplatila jí za to. Jaká požehnaná výzva pro mladou matku, která byla vyhnankyní a otrokyní! Jochebed měla dvanáct let na to, aby naučila své dítě důvěřovat Bohu a ctít ho. Udělala všechno, aby formovala jeho charakter pro život ve službě. Mojžíšovi se však dostalo vzdělání i na egyptském královském dvoře. „Byl vychován ve vší egyptské moudrosti a byl mocný v slovech i činech“ (Sk 7,22). Když Mojžíš dospěl v muže, udělal vědomé rozhodnutí, které změnilo nejen jeho život, ale i běh dějin.

`Zamysli se nad tím, co podle úvodních veršů Mojžíš opustil a čemu musel v následujících letech čelit. Pokus se na to podívat z jeho pozice ještě dříve, než „odepřel nazývat se synem faraónovy dcery“. Čeho se vzdal, a co se svým odchodem rozhodl přijmout?`

Egypt byl v té době jednou z největších mocností starověkého světa, ne-li úplně největší. Řeka Nil vytvořila tak úrodnou půdu, že Egypt byl bohatým a mocným národem. Samotný Mojžíš by byl v čele tohoto království. Dokážeme si představit, jak lákavé pro něj muselo být vábení Egypta a všech jeho pokladů. Těch lákadel bylo před ním velmi mnoho: bohatství, moc, sláva, zbožštění i rozkoše. Není pochyb o tom, že by si sám před sebou mohl velmi snadno omluvit, kdyby se rozhodl přijmout všechny egyptské nabídky. Namísto toho se rozhodl dát dohromady se skupinou opovrhovaných otroků.

A co bylo dál? Jak říká Bible: „Raději chtěl snášet příkoří s Božím lidem než na čas žít příjemně v hříchu“ (Žd 11,25). A všechno to utrpení? Velká část knihy Exodus se věnuje zápasům a zkouškám Mojžíše, který navzdory tomu, čím vším prošel, nemohl nakonec vejít do zaslíbené země (viz Nu 20,12). Písmo nám však ukazuje, že se Mojžíš rozhodl správně, i když byl jeho život naplněn mnoha těžkostmi.

**Aplikace**

`Pokud bychom život Mojžíše hodnotili lidským pohledem, zřejmě bychom mu navrhli, aby zůstal v Egyptě. Na vysokém postu toho mohl pro hebrejské otroky vykonat velmi mnoho, podobně jako kdysi Josef pro své bratry. Jako věřící však máme odlišný pohled na realitu, který nás posouvá daleko za hranice tohoto světa. Jak si můžeme zachovat takový pohled i uprostřed zkoušek? Proč je důležité, abychom měli stále na paměti, odkud jsme vyšli a kam směřujeme?`

---

#### Dodatečné otázky k diskuzi

`Co si myslíš o tom, že hrozba smrti, která Mojžíšovi hrozila, mu paradoxně pomohla k tomu, aby se stal adoptivním synem faraóna?`

`Jak hodnotíš Mojžíšovu matku, která mu dokázala dát během pár let pevné základy víry v Hospodina – Boha Izraele?`

`Mojžíš si cenil více „vlastní krve“, než výhod adoptivního syna faraony. Proč dal přednost tomu být vůdcem Izraele, místo aby byl vládcem Egypta?`

`Co myslíš, měl Mojžíš chvíle, kdy toho litoval? Proč?`

`Mohl Mojžíš cítit jako křivdu, když mu Bůh nepovolil vstoupit do zaslíbené země? Proč proti tomu neprotestoval?`

`Čím Bůh odměnil Mojžíše za to, že dal Boží věci na první místo?`