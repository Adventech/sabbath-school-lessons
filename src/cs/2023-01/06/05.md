---
title:  'Od podvodníka ke knížeti'
date:  08/02/2023
---

> <p></p>
> 23A té noci vstal, vzal obě své ženy i obě své služky a jedenáct svých synů a přebrodil se přes Jabok. 24Vzal je a převedl je přes potok se vším, co měl. 25Pak zůstal Jákob sám a tu s ním kdosi zápolil, dokud nevzešla jitřenka. 26Když viděl, že Jákoba nepřemůže, poranil mu při zápolení kyčelní kloub, takže se mu vykloubil. 27Neznámý řekl: „Pusť mě, vzešla jitřenka.“ Jákob však odvětil: „Nepustím tě, dokud mi nepožehnáš.“ 28Otázal se: „Jak se jmenuješ?“ Odpověděl: „Jákob.“ 29Tu řekl: „Nebudou tě už jmenovat Jákob (to je Úskočný), nýbrž Izrael (to je Zápasí Bůh), neboť jsi jako kníže zápasil s Bohem i s lidmi a obstáls.“ 30A Jákob ho žádal: „Pověz mi přece své jméno!“ Ale on odvětil: „Proč se ptáš na mé jméno?“ A požehnal mu tam. 31I pojmenoval Jákob to místo Peníel (to je Tvář Boží), neboť řekl: „Viděl jsem Boha tváří v tvář a byl mi zachován život.“ (Gn 32,23–31)

**Osobní studium**

Přestože Jákob miloval Boha a bál se jej, nakonec se snížil k tomu, že spolu s matkou Rebekou vymysleli plán, jak podvést zestárlého Izáka a získat pro sebe požehnání určené prvorozenému. Svůj dospělý život nezačal správným krokem, proto musel utéct, aby unikl předčasné smrti. Rebeka řekla Jákobovi: Proto mě nyní poslechni, můj synu: Ihned uprchni k mému bratru Lábanovi do Cháranu. […] Až se bratrův hněv od tebe odvrátí a on zapomene, cos mu udělal, pošlu pro tebe a vezmu tě odtamtud. Proč mám být zbavena vás obou v jednom dni?“ (Gn 27,43.45). Jákob byl pryč dvacet let a už nikdy se se svou matkou nesetkal.

`Uvažuj o úvodním textu (Gn 32,23–31). Jaké duchovní poučení o Boží milosti můžeme pochopit na základě tohoto příběhu?`

„Tento hříšný, chybující pozemšťan zápasil s Majestátem nebes. Ve své úzkosti se pevně uchopil Božích zaslíbení a srdce nekonečné lásky se nemohlo odvrátit od hříšníkovy naléhavé prosby. Jákob teď jasně viděl chybu, která ho přivedla k hříchu, jehož se dopustil, když získal právo prvorozenství podvodem. Nedůvěřoval Božím zaslíbením, ale chtěl svým vlastním úsilím uskutečnit to, co by Bůh vykonal v pravý čas a svým vlastním způsobem. Na důkaz, že mu bylo odpuštěno, dostal nové jméno, které mu bude připomínat jeho vítězství.“ (PP 197.198; NUD 90) Toho dne mu Hospodin dal jméno Izrael, „neboť jsi jako kníže zápasil s Bohem i s lidmi a obstáls“ (Gn 32,29).

`Přečti si text Gn 49,29–33. Jaké pokyny dal Jákob synům ohledně svého pohřbu? Jak rozumíš této žádosti?`

Z Bible se dozvídáme, že všichni tři patriarchové a jejich manželky jsou pohřbeni ve stejné jeskyni. Jákobova důvěra Bohu byla tak silná, že se považoval na zemi jen za cizince a přistěhovalce (viz Žd 11,13). A přestože vlastní vinou odešel z domu s prázdnýma rukama, do Kanaánu se vrátil jako bohatý muž.

**Aplikace**

`Bůh nás může požehnat i přes naše minulé chyby a hříchy. Je však mnohem lepší vyhnout se chybám hned na začátku. Jak se můžeš vyhnout nesprávným rozhodnutím?`

---

#### Dodatečné otázky k diskuzi

`Proč dali rodiče svému synovi jméno Jákob – Podvodník?`

`Jak bys charakterizoval mladého Jákoba?`

`Jaký vliv měla na Jákobovu povahu maminka? Jaké poučení si z toho může vzít každý z rodičů?`

`Co vše se musel Jákob naučit daleko od rodného stanu?`

`Zažil jsi nějakou situaci, v níž tě chtěl Bůh něčemu naučit nebo odnaučit? Jak to dopadlo? Jak jsi to hodnotil na začátku a jak to vnímáš dnes?`

`Proč se Stvořitel rozhodl dát Jákobovi nové jméno? Co tím vyjadřuje?`

`Máš nějakou zkušenost s tím, že za tebe bojuje samotný Bůh? Poděl se o ni s námi.`