---
title:  'Lotova špatná rozhodnutí'
date:  07/02/2023
---

> <p></p>
> 10Lot se rozhlédl a spatřil celý okrsek Jordánu směrem k Sóaru, že je celý zavlažován, že je jako zahrada Hospodinova, jako země egyptská. To bylo předtím, než Hospodin zničil Sodomu a Gomoru. 11Proto si Lot vybral celý okrsek Jordánu a odtáhl na východ. Tak se od sebe oddělili. 12Abram se usadil v zemi kenaanské a Lot se usadil v městech toho okrsku a stanoval až u Sodomy. (Gn 13,10–12)

**Osobní studium**

Když Abrahama oslovil Bůh a on opustil svou vlast, jeho synovec Lot se rozhodl ho na této cestě následovat. Text v Genesis 13. kapitole zaznamenává, že Bůh patriarchovi velmi požehnal. „Abram byl velice zámožný, měl stáda, stříbro i zlato“ (Gn 13,2). Také Lot „měl brav a skot i stany“ (Gn 13,5). Oba tak zbohatli a měli tak velká stáda skotu, že nemohli bydlet blízko sebe. Aby se vyhnul sporům mezi jejich pastýři, Abraham nabídl Lotovi, aby si vybral, kde by chtěl bydlet. Je zřejmé, že Lot by se měl podřídit staršímu Abrahamovi, protože za svou prosperitu vděčil spojení s ním. Svému dobrodinci však neprojevil žádnou vděčnost a sobecky chtěl to, co považoval za nejlepší pro sebe.

`Uvažuj o úvodním textu (Gn 13,10–12). Jaké racionální důvody mohly Lota přivést k rozhodnutí, které udělal?`

Lot mohl snadno odůvodnit své rozhodnutí přestěhovat se do města, ale jeho život tam pro něj nedopadl vůbec dobře. Když se Abraham doslechl, co se mu stalo, neřekl: „No, smůla, Lote. Sklízíš jen to, co jsi zasel…“ Místo toho se rozhodl ho zachránit (viz Gn 14).

Někdy ve snaze získat víc nepochopíme souvislosti a uděláme špatná rozhodnutí. Lot se i po této události vrátil zpět do Sodomy! Ve svém velkém milosrdenství však Bůh poslal k Lotovi a jeho rodině varovné posly, aby jim dal vědět o očekávaném zničení těchto míst.

`Přečti si text Gn 18,20–33. Co Hospodin řekl Abrahamovi jako důvod jeho příchodu na zem? Jaká byla Abrahamova reakce na zprávu, že Hospodin plánuje zničit tato bezbožná města?`

Abraham si dělal starosti o Lota a jeho rodinu. Proto vyjednával s Bohem a prosil ho, aby ušetřil město, pokud se v něm najdou spravedliví. V souladu se svým charakterem lásky Hospodin projevoval tolik milosti, o kolik Abraham prosil. Hospodin a dva andělé osobně vysvobodili Lota, jeho manželku a jejich dvě dcery. Jeho žena se však ohlédla zpět a stala se solným sloupem. Lot vstoupil do Sodomy jako bohatý muž a vyšel odtud téměř bez ničeho. Jak opatrní musíme být při našich rozhodnutích! Nesmíme se zaměřovat jen na krátkodobý zisk, ale potřebujeme mít na zřeteli širší souvislosti (viz Mk 8,36.37).

**Aplikace**

`Čeká tě v nejbližší době důležité rozhodování? Co ti může pomoci, aby ses rozhodl správně?`

---

#### Dodatečné otázky k diskuzi

`Proč se asi Lot rozhodl vydat na cestu s Abrahamem?`

`Myslíš, že to byla Boží vůle, aby Lot putoval se svým strýcem? Proč?`

`Proč v určité chvíli navrhuje Abraham Lotovy, aby se rozešli?`

`Co vedlo Lota k tomu, že si vybral pastviny v blízkosti Sodomy?`

`Lot přijal strýcovu nabídku a vybíral jako první. Co tím o sobě prozrazuje?`

`Jak na Lotovo sobectví reagoval Abraham? Proč se neuráží?`

`Jak se Abrahamův vztah k Lotovi promítá do jeho smlouvání s Bohem, když se dověděl o zničení Sodomy?`

`Jak na Lotovo sobectví reaguje Bůh a jaké povzbuzení z toho plyne pro nás?`