---
title:  'Abraham, otec věrných'
date:  06/02/2023
---

> <p></p>
> 8Abraham věřil, a proto uposlechl, když byl povolán, aby šel do země, kterou měl dostat za úděl; a vydal se na cestu, ačkoli nevěděl, kam jde. 9Věřil, a proto žil v zemi zaslíbené jako cizinec, bydlel ve stanech s Izákem a Jákobem, pro které platilo totéž zaslíbení, 10a upínal naději k městu s pevnými základy, jehož stavitelem a tvůrcem je sám Bůh. 11Také Sára věřila, a proto přijala od Boha moc, aby se stala matkou, ačkoliv už překročila svůj čas; pevně věřila tomu, kdo jí dal zaslíbení. 12Tak z jednoho muže, a to už starce, vzešlo tolik potomků, „jako bezpočtu je hvězd na nebi a jako je písku na mořském břehu“. 13Ve víře zemřeli ti všichni, i když se splnění slibů nedožili, nýbrž jen zdálky je zahlédli a pozdravili, vyznávajíce, že jsou na zemi jen cizinci a přistěhovalci. (Žd 11,8–13)

**Osobní studium**

Bůh povolal Abrahama, aby opustil svou vlast a své příbuzné a odešel do země, kterou mu ukáže. Přestože neznáme všechny podrobnosti, víme, že Abraham musel opustit zemi, kde se narodil a kde prožil mládí. Určitě to nebylo lehké rozhodnutí a nepochybně se kvůli tomu vzdal svého pohodlí, potěšení a vymožeností, na které byl zvyklý.

`Uvažuj o textu Gn 12,1–3. Jak bylo splněno zaslíbení: „V tobě dojdou požehnání veškeré čeledi země“?`

Pro Abrahama a jeho rodinu šlo o velkou životní změnu. „Abraham věřil, a proto uposlechl, když byl povolán, aby šel do země, kterou měl dostat za úděl; a vydal se na cestu, ačkoli nevěděl, kam jde“ (Žd 11,8). „Abrahamova bezpodmínečná poslušnost je jedním z nejpozoruhodnějších svědectví víry.“ (PP 126; NUD 52)

Většina z nás by nechtěla opustit svou vlast, své přátele a rodinné příslušníky. Ale Abraham to udělal. Abraham byl spokojen, že je tam, kde ho Hospodin chce mít. Jakkoli se to může zdát zvláštní, Abraham, Izák a ani Jákob během svého života tu Bohem slíbenou zemi nedostali – a přesto zůstali Bohu věrni.

`Uvažuj o úvodním textu. Jaký je aktuální odkaz těchto veršů pro tebe dnes?`

Lidé znali Abrahama jako mocného muže. Byl znám jako velkorysý, statečný a pohostinný služebník Nejvyššího Boha. Jeho svědectví o Hospodinu bylo příkladné. Z Boží milosti jsme Abrahamovi spoludědici. „Pohleďte na Abrahama: ‚uvěřil Bohu, a bylo mu to počítáno za spravedlnost.‘ Pochopte tedy, že syny Abrahamovými jsou lidé víry“ (Ga 3,6.7). „Jste-li Kristovi, jste potomstvo Abrahamovo a dědicové toho, co Bůh zaslíbil“ (Ga 3,29).

Podobně jako u Noema, i v Abrahamovi vidíme člověka dělajícího zásadní rozhodnutí. I jeho rozhodnutí učiněné jako odpověď na Boží volání změnilo nejen jeho život, ale i životy dalších lidí.

**Aplikace**

`Uvažuj o textu 2K 4,17.18. Jak by mělo poselství o tom, že „nehledíme k viditelnému, nýbrž k neviditelnému. Viditelné je dočasné, neviditelné však věčné“, ovlivnit rozhodnutí, která potřebuješ udělat? Jak se touto zásadou řídil Abraham?`

---

#### Dodatečné otázky k diskuzi

`Abraham sice neví kam, ale jde. Co si o tom myslíš?`

`Kde se v Abrahamovi vzala tak silná důvěra v Boha, že mění bezpečí města za kočování a bydlení ve stanu?`

`Jaké město Abraham vyhlížel?`

`Jaký vliv měla Abrahamova víra na jeho manželku?`

`Dokázal bys opustit svou „rodnou zemi“ a jít za „Božím slibem“, i když bys věděl, že se jeho naplnění nedožiješ? Proč?`

`Autor lekce píše, že „Abraham byl spokojen, že je tam, kde ho chce mít Hospodin“. Co a proč si o tomto tvrzení myslíš?`