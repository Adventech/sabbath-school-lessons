---
title:  'Speciální projekty – dary z „velké nádoby“'
date:  26/01/2023
---

> <p></p>
> 3Když byl v Betanii v domě Šimona Malomocného a seděl u stolu, přišla žena, která měla alabastrovou nádobku pravého vzácného oleje z nardu. Rozbila ji a olej vylila na jeho hlavu. 4Někteří se hněvali: „Nač ta ztráta oleje? 5Mohl se prodat za víc než tři sta denárů a ty se mohly dát chudým.“ A osopili se na ni. 6Ježíš však řekl: „Nechte ji! Proč ji trápíte? Vykonala na mně dobrý skutek. 7Vždyť chudé máte stále kolem sebe, a kdykoli chcete, můžete jim činit dobře; mne však nemáte stále. 8Ona učinila, co měla; už napřed pomazala mé tělo k pohřbu. 9Amen, pravím vám, všude po celém světě, kde bude kázáno evangelium, bude se mluvit na její památku také o tom, co ona učinila.“ (Mk 14,3–9)

**Osobní studium**

Výzkumy ukazují, že jen devět procent majetku mají lidé v takzvané likvidní formě (tedy v peněžní, nebo velmi rychle zpeněžitelné). Za likvidní aktiva se obecně považují hotovost, běžné a spořicí účty, různé investiční fondy. Většina našeho majetku (tedy více než devadesát procent) je „investována“ do nemovitostí (byty, domy a pozemky) nebo jiné nelikvidní položky.

Rozdíly mezi likvidními a nelikvidními aktivy můžeme ilustrovat vložením 100 Kč do dvou různých skleněných nádob. V jedné nádobě by tedy bylo 9 Kč (hotovost, likvidní aktiva) a ve druhé 91 Kč (nelikvidní aktiva).

Většina lidí dává své dary z malé nádoby – ze své hotovosti, z peněz, které mají na běžném účtu nebo v peněžence. Když se však někdo pro něco opravdu nadchne, je ochoten přinést dar i z velké nádoby. Bible nám popisuje mnoho podobných příběhů.

`Uvažujte o textech Mk 14,3–9 v úvodu (porovnej s textem J 12,2–8). Kdo byly hlavní postavy na Šimonově hostině? Jakou hodnotu měl Mariin dar? Proč se rozhodla pomazat Ježíše?`

Mariin dar měl hodnotu tři sta denárů, což představovalo roční plat běžného člověka. Její dar zřejmě pocházel z „velké nádoby“. Po této události Jidáš zradil Ježíše za přibližně třetinu této částky – za třicet stříbrných v hotovosti (Mt 26,15). K tomu, aby se člověk rozhodl darovat z „velké nádoby“, potřebuje skutečnou lásku a oddanost. Když však naše srdce zatemní chamtivost a sobectví, jak se to stalo Jidášovi, pak jsme ochotni prodat i svou duši hodně lacino.

O Barnabášovi se Nový zákon zmiňuje na osmadvaceti místech. Známe ho především jako společníka apoštola Pavla a jako velkého misionáře. Velice důležitá je hned první zmínka o něm. Ve Sk 4,36.37 čteme o tom, že jeho dar byl opravdu z „velké nádoby“. Jeho čin je velkým příkladem pravdivosti Kristových slov: „Neboť kde je tvůj poklad, tam bude i tvé srdce“ (Mt 6,21).

**Aplikace**

`Proč je dávání darů důležité pro obě strany – pro dárce i obdarovaného?`

---

#### Dodatečné otázky k diskuzi

`Jak rozumíš termínu „likvidní majetek“?`

`Máš i nějaký „nelikvidní“ majetek? Proč?`

`Za jakých okolností bys byl ochotný sáhnout i na „nelikvidní“ část svého jmění? Proč?`

`Co vedlo některé ženy k tomu, že byly ochotné se vzdát „nelikvidní“ části svého majetku jen proto, aby pomazaly Ježíše?`

`Proč Jidáše tak rozčílilo „nelikvidní“ plýtvání?`

`Za kolik „stříbrných“ jsme někdy my ochotní prodat svou duši? (V minulosti některým politikům stačila kobliha nebo slib zrušení poplatku u lékaře.)`

`Jak se můžeme chránit před tím, abychom nedopadli jako Jidáš?`