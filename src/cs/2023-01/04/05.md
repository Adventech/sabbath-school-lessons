---
title:  'Bůh ví o našich darech'
date:  25/01/2023
---

> <p></p>
> 41Sedl si naproti chrámové pokladnici a díval se, jak do ní lidé vhazují peníze. A mnozí bohatí dávali mnoho. 42Přišla také jedna chudá vdova a vhodila dvě drobné mince, dohromady čtyrák. 43Zavolal své učedníky a řekl jim: „Amen, pravím vám, tato chudá vdova dala víc než všichni ostatní, kteří dávali do pokladnice. 44Všichni totiž dali ze svého nadbytku, ona však ze svého nedostatku: dala, co měla, všechno, z čeho měla být živa.“ (Mk 12,41–44)

> <p></p>
> 1V Cesareji žil nějaký muž jménem Kornélius, důstojník pluku, zvaného Italský. 2Byl to člověk zbožný, s celou svou rodinou věřil v jediného Boha, byl velmi štědrý vůči židovskému lidu a pravidelně se modlil k Bohu. 3Ten měl kolem třetí hodiny odpoledne vidění, v němž jasně spatřil Božího anděla, jak k němu vchází a volá na něj: „Kornélie!“ 4Pohlédl na něj a pln bázně řekl: „Co si přeješ, Pane?“ Anděl odpověděl: „Bůh přijal tvé modlitby a almužny a pamatuje na tebe.“ (Sk 10,1–4)

**Osobní studium**

`Uvažuj o úvodním textu (Mk 12,41–44). Ať je naše finanční situace jakákoli, jakému principu nás tento příběh učí? Jak jej můžeme aplikovat do svého života?`

Ježíš a jeho učedníci byli na chrámovém nádvoří, kde se nacházela pokladna. Ježíš pozoroval, jak do pokladny lidé vhazují své dary. Všiml si přitom vdovy, která dala dvě měděné mince. Přestože šlo o malý obnos, pro ženu to byla velká částka, dala všechno, co měla. „Ježíš pochopil její motiv. Věřila, že služba v chrámu je ustanovena Bohem, a chtěla udělat vše, co bylo v jejích silách, aby ji podpořila. Udělala, co mohla, a její jednání se mělo stát vzorem zde na zemi a mělo být její radostí ve věčnosti. Svůj dar dala z upřímného srdce. Velikost jejího daru se nehodnotila podle jeho finanční hodnoty, ale podle lásky k Bohu a zájmu o jeho dílo.“ (CS 175)

Za zmínku stojí, že jde o jediný dar, který Ježíš veřejně pochválil – dar církvi, která se právě chystala Ježíše odmítnout, církvi, která se tak velmi odklonila od svého povolání a poslání.

`Uvažuj o dalším dnešním textu (Sk 10,1–4). Proč římského důstojníka navštívil Boží anděl? Které dva jeho činy byly zaznamenány v nebi?`

Zdá se, že nebe nejen slyší naše modlitby, ale také si všímá pohnutek, které nás vedou k dávání. Text říká, že Kornélius byl štědrý dárce. „Neboť kde je tvůj poklad, tam bude i tvé srdce“ (Mt 6,21). A srdce Kornélia následovalo jeho dary. Byl připraven dozvědět se o Ježíši víc. Modlitba a almužna spolu úzce souvisí a dokazují naši lásku k Bohu a k našim bližním. V tomto spojení se odrážejí dvě velké zásady Božího zákona: „‚Miluj Hospodina, Boha svého, z celého svého srdce, celou svou duší, celou svou silou a celou svou myslí‘ a ‚miluj svého bližního jako sám sebe‘“ (L 10,27). První se projevuje v modlitbě, druhá v dávání potřebným.

**Aplikace**

`Myslíš si, že je správné dávat i tehdy, když sám nemáš nadbytek?`