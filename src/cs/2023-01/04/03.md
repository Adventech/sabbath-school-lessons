---
title:  'Jak velké dary máme přinášet?'
date:  23/01/2023
---

> <p></p>
> Každý přinese, co může dát, podle požehnání Hospodina, tvého Boha, které ti udělil. (Dt 16,17)

> <p></p>
> 12Jak se mám odvděčit Hospodinu, že se mne tolikrát zastal? 13Zvednu kalich spásy a budu vzývat Hospodinovo jméno. 14Svoje sliby Hospodinu splním před veškerým jeho lidem. (Ž 116,12–14)

**Osobní studium**

`Pro výši darů není určen žádný procen­tuál­ní podíl jako u desátků. Jaké kritérium můžeme použít k určení výše darů podle verše Dt 16,17?`

Naše dary jsou uznáním a vyjádřením vděčnosti Bohu za jeho dary života, vykoupení, obživy a stálá požehnání. A tedy, jak jsme již uvedli, množství našich darů se odvíjí od požehnání, která jsme přijali. „Komu bylo mnoho dáno, od toho se mnoho očekává, a komu mnoho svěřili, od toho budou žádat tím více“ (L 12,48).

`Uvažuj o úvodním textu Ž 116,12–14. Jak bys odpověděl na otázku položenou ve 12. verši? Souvisí s tvojí odpovědí i finanční prostředky? Jak?`

Bohu nikdy nebudeme moci splatit všechna požehnání, která nám dal. Nikdy mu nebudeme schopni dostatečně projevit svou vděčnost. Zdá se, že to nejlepší, co můžeme udělat, je být štědrý pro věc evangelia a pomáhat našim bližním. Když Ježíš vyslal své učedníky na misionářskou cestu, připomněl jim: „Zadarmo jste dostali, zadarmo dejte“ (Mt 10,8). Kromě toho – dary, které dáváme, mají schopnost změnit náš charakter. Dáváme-li s láskou, pokorně a obětavě, naše sobectví ustupuje. Máme se zaměřit na pomoc druhým a na podporu Božího království, jak to dělal i Ježíš.

Neustále mějme na paměti, že „Bůh tak miloval svět, že dal...“ (J 3,16). Opakem takového jednání je hromadění pro sebe. Čím více se nám toho podaří získat, tím sobečtější se ve svém srdci stáváme – a tím hůře se budeme nakonec cítit.

Máme svobodnou vůli rozhodnout se, kolik a komu darujeme. Ale přinášet oběti a dary Pánu je křesťanskou povinností, která má duchovní a morální důsledky. Zanedbávat dávání znamená způsobit si duchovní škodu, možná větší, než si umíme představit.

**Aplikace**

`Co tvé dary a tvůj postoj k dávání říkají o tvém vztahu k Bohu?`

---

#### Dodatečné otázky k diskuzi

`Co bys řekl člověku, který se ptá, jak velké dary má přinášet? Proč?`

`Stvořitel neošetřil velikost darů procenty, jako to udělal u desátku. Proč?`

`Dáváš Bohu sliby typu: „Bože, když ty..., tak já...“? Proč je pak dobré tyto sliby také splnit?`

`Proč máme dávat dary nejen na misii, ale i na pomoc našim bližním?`

`Autor tvrdí, že „dary, které dáváme, mají schopnost změnit náš charakter“. Co si to tom myslíš?`

`Jaký je rozdíl mezi „hromaděním“ a štědrostí?`

`Proč nám Bůh nechává svobodu v tom, kolik dáme?`