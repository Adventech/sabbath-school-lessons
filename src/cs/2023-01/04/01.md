---
title:  'Dary a dávání'
date:  21/01/2023
---

### Texty na tento týden
2K 9,6.7; Dt 16,17; Ž 116,12–18; 1Pa 16,29; Mk 12,41–44; Mk 14,3–9

> <p>Základní verš</p>
> „Jak se mám odvděčit Hospodinu, že se mne tolikrát zastal? Zvednu kalich spásy a budu vzývat Hospodinovo jméno. Svoje sliby Hospodinu splním před veškerým jeho lidem.“ (Ž 116,12–14)

Kromě desátků se v Písmu mluví o různých typech darů, které můžeme vnímat jako určitý druh oběti. Ty Boží lid přinášel z toho, co mu zůstalo po vrácení desátků. Právě zde začíná štědrost. Mezi takové oběti (dary) patřily například oběti za hříchy jako odpověď na Boží milost, nebo oběti díků, které se dávaly jako uznání Boží ochrany a požehnání, zdraví a prosperity. Nechyběly ani obětní dary pro chudé a oběti pro stavbu a údržbu Hospodinova domu.

Když se zamyslíme nad velikostí darů, kterými nám Bůh žehná, začneme vnímat hlubší podstatu darů. Už nejde jen o to, že se má za co vymalovat modlitebna nebo udělat nový plot. Dary budeme vnímat jako naši odpověď na to, co pro nás Bůh dělá – a co pro nás vykonal prostřednictvím Ježíše Krista. „My milujeme, protože Bůh napřed miloval nás“ (1J 4,19). Církev, ať už na úrovni místního sboru, sdružení nebo na celosvětové úrovni, využívá naše dary k šíření evangelia. Tento týden se soustředíme na to, co Bible říká o obětech v souvislosti s péčí o Boží záležitosti na zemi.

Osnova lekce

Čtvrtá lekce zaměří naši pozornost na křesťanskou štědrost, která není projevem věrnosti (jako např. desátek), ale vděčnosti a lásky k Bohu i bližním.

•	Mt 6,31–34: Motivace k dávání: vděčnost za Boží lásku a péči (neděle)

•	Dt 16,17: Velikost daru: každý podle svých možností (pondělí)

•	Ž 96,8.9; 116,16–19: Dary vděčnosti: součást bohoslužby (úterý)

•	Mk 12,41–44: Ježíšovo ocenění našich darů (středa)

•	Mk 14,3–9: Výjimečné dary pro výjimečné účely (čtvrtek)

---

#### Dodatečné otázky k diskuzi

`Jak bys definoval, co je to dar?`

`Vzpomeneš si na nějaký dar, který jsi dostal a který tě stále plní vděčností?`

`Co děláš, když máš potřebu vyjádřit Bohu vděčnost za dar spasení?`

`Jaké druhy darů (obětí), o kterých se mluví v Bibli, znáš?`

`Proč nacházíme v Bibli tolik druhů různých obětí?`

`Proč je vděčnost tou nejlepší motivací k dávání darů?`