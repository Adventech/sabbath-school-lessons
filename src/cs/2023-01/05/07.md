---
title:  'Podněty k zamyšlení'
date:  03/02/2023
---

V jednom ze spisů Ellen G. Whiteové najdeme tříkrokový proces snižování dluhu.

„Buďte odhodláni už si nikdy neudělat další dluhy. Raději si odepřete tisíc věcí než si znovu půjčit. To, že jste se zadlužili, bylo prokletím vašeho života. Vyhněte se tomu jako neštovicím.

Udělejte slavnostní smlouvu s Bohem, že požehná-li vám, zaplatíte své dluhy a pak nebudete nikomu nic dlužni, i kdybyste měli žít jen na ovesné kaši a chlebu. [...] Neváhejte, nenechte se odradit ani se nevracejte zpět. Odepřete si uspokojování své chuti, zapomeňte na požitek z jídla, šetřete i drobné a zaplaťte své dluhy.

Splaťte své dluhy tak rychle, jak je to jen možné. Když se budete moci opět nadechnout jako svobodný člověk, který nebude nikomu nic dlužit, dosáhnete velkého vítězství.“ (CS 257)

Pokud potřebujete další pomoc, abyste se dostali z dluhů, vyzkoušejte následující tipy:

– 	Vytvořte si rozpočet. Abyste měli informace, jednoduše evidujte své příjmy a výdaje (nákupy) po dobu tří měsíců. Mnoho lidí je překvapeno, když zjistí, kolik peněz utrácejí za nepotřebné věci.

– 	Skoncujte s úvěrovými kreditními kartami. Tyto karty jsou jednou z hlavních příčin zadlužování rodin. Jsou snadno dostupné a použitelné, ale často je obtížné je splácet. Pokud zjistíte, že částku půjčenou na kartě nezvládnete každý měsíc splatit nebo že ji používáte na nákup věcí, které byste si jinak nekoupili, měli byste se jí zbavit dříve, než zničí vás, vaše manželství nebo obojí.

– 	Udělejte úsporná opatření. Někdy si neuvědomujeme, kolik bychom mohli ušetřit na našich měsíčních výdajích, kdybychom si dávali pozor na některé zdánlivě malé výdaje. Pokud jich je mnoho, mohou tvořit závratně velkou sumu.

**Otázky k rozhovoru**

`1. 	Výše dluhu, který na sebe vzaly mnohé státy nebo jednotlivci, je ohromující. Jaké jsou vaše zkušenosti s dluhem a problémy, které dluhy způsobily vám nebo jiným?`

`2. 	Co by mohl váš sbor udělat, aby pomohl členům naučit se zvládat dluhy nebo finanční problémy obecně?`

`3. 	Která biblická zaslíbení vám mohou pomoci chránit se před lákadly světa a zrádností některých finančních transakcí? Co vám může pomoci vyhnout se chamtivosti?`

---

#### Dodatečné otázky k diskuzi

`Co a proč tě potěšilo během týdne při tvém studiu Bible a sš?`

`Změnilo studium této lekce tvůj postoj k dluhům a půjčkám? Jak?`

`Který z tipů uvedených v dnešní části je pro tebe aktuální? Kde ti hrozí nebezpečí, že se zadlužíš?`

`Co tě dnes nejvíce oslovilo? Proč?`