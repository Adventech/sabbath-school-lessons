---
title:  'Jak zvládnout dluhy'
date:  28/01/2023
---

### Texty na tento týden
Dt 28,1.2.12; Mt 6,24; 1J 2,15; Př 22,7; Př 6,1–5; Dt 15,1–5

> <p>Základní verš</p>
> „Boháč panuje nad chudáky, dlužník se stává otrokem věřitele.“ (Př 22,7)

Jednou z definic dluhu je „žít již dnes z toho, co očekáváš, že vyděláš v budoucnosti“. Zdá se, že život na dluh se stal všeobecně přijímaným způsobem existence. Bible však odrazuje od dluhů a křesťan by si proto měl velmi dobře rozmyslet, zda se zadluží. V Písmu nacházíme desítky zmínek o dluhu – a všechny jsou negativní. Bible netvrdí, že půjčit si peníze je hřích, poukazuje však na časté neblahé následky takového jednání. Apoštol Pavel v souvislosti s finančními závazky radil: „Dávejte každému, co jste povinni: daň, komu daň; clo, komu clo; úctu, komu úctu; čest, komu čest. Nikomu nebuďte nic dlužni, než abyste se navzájem milovali, neboť ten, kdo miluje druhého, naplnil zákon“ (Ř 13,7.8).

Proč jsou dluhy na různých úrovních – osobní, firemní i státní – téměř mezinárodní pohromou? Každá společnost měla vždy alespoň malé procento zadlužených. Dnes je zadlužená mnohem větší část lidí a téměř nikdy jim to není k prospěchu.

Tento týden budeme uvažovat, co vede lidi k zadlužení a jak přistupovat k dluhu. A i když ty sám možná žiješ bez dluhů, o získané informace se můžeš podělit s rodinou a přáteli, kteří by z toho mohli mít užitek.

Osnova lekce

Tématem této lekce jsou biblické principy, které lze aplikovat i do dnešní doby na situaci, kdy se lidé dostávají do dluhů. Ty totiž mohou být pro ně i pro jejich blízké velmi nebezpečné. I k tomuto tématu přináší Boží slovo mnoho překvapivě aktuálních rad a podnětů.

•	Dt 28,1.2.12: Boží ideál pro nás – život bez dluhů (neděle)

•	Mt 6,24; 1J 2,15: Prevence dluhů – správně nastavené hodnoty (pondělí)

•	Př 22,7: Cesta z dluhové pasti (úterý)

•	Př 17,18; 22,26.27; 28,20: Ručení za druhé – nemoudré riziko (středa)

•	Dt 15,1–5: Minimalizování půjček (čtvrtek)

---

#### Dodatečné otázky k diskuzi

`Co je to dluh a jak vzniká?`

`Šalomoun napsal, že „dlužník se stává otrokem věřitele“. Souhlasíš? Proč?`

`Pokud není dluh „hříchem“, tak proč bychom se mu měli vyhýbat?`

`Myslíš, že je dnes možné žít bez dluhů, když i náš stát dluží?`

`Jaké zkušenosti máš s dluhem ty? Jsi rád dlužníkem? Proč?`

`Proč je nejsnadnějším řešením dluhů je nedělat?`