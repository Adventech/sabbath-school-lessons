---
title:  'A co když půjčku opravdu potřebuji?'
date:  02/02/2023
---

> <p></p>
> 1Každého sedmého roku budeš slavit léto promíjení dluhu. 2Toto je způsob promíjení dluhu: Každý věřitel svému bližnímu promine, co mu půjčil. Nebude na svého bližního, svého bratra, naléhat, protože je vyhlášeno Hospodinovo promíjení dluhu. 3Na cizince naléhat smíš, ale co máš u svého bratra, to mu tvá ruka promine. 4Ať není u tebe potřebného, neboť Hospodin ti bohatě požehná v zemi, kterou ti Hospodin, tvůj Bůh, dává do dědictví, abys ji obsadil. 5Jen ochotně poslouchej Hospodina, svého Boha, a bedlivě a cele dodržuj tento příkaz, který ti dnes přikazuji. (Dt 15,1–5)

**Osobní studium**

`Co Hospodin požadoval od svého lidu podle úvodních veršů?`

V Písmu nacházíme i další příkazy (Ex 21,2; Lv 25,3.4), které se týkaly nejen otroků, sluhů a půdy, ale i těch, kdo půjčovali. Jelikož věřitelé často nechtěli odpustit žádné dluhy, nejdéle se člověk mohl zadlužit na sedm let. Ať už je poselství těchto veršů pro dnešní dobu jakékoli, ukazuje nám, že Hospodinu záleželo i na takovém druhu majetkových a finančních otázek. Zvláštní postavení v otázce odpuštění dluhu měli „bratři“, tedy příslušníci vyvoleného národa. Tyto verše také ukazují, že Hospodin uznával existenci dluhů, i když je obecně nepovažoval za šťastné řešení a důrazně doporučoval se jim raději vyhýbat.

Dnes je realita taková, že v mnoha oblastech světa (i u nás) si lidé berou hypoteční úvěry na koupi bytu nebo domu na dobu třicet a více let. Zdá se, že jedním z důvodů, proč bydlení stojí tak mnoho, je samotná možnost financovat bydlení formou hypotéky.

Někteří rodiče a děti se zajímají také o jiný druh půjček – na vzdělání. Získání vysokoškolského titulu zpravidla zvýší příjmovou schopnost člověka po zbytek jeho života. Někteří lidé si možná budou muset půjčit nějaké peníze na zaplacení svého vzdělání, zvláště pokud chtějí studovat v zahraničí. Je však třeba mít na paměti, že takovou půjčku musíme splatit i s úroky, které ji často prodraží. Je proto lepší ucházet se nejprve o všechny dostupné granty a stipendia. Mladý člověk může při studiu pracovat. Na školu si může odkládat všechny peníze, které dostane nebo si je vydělá. Při získávání vzdělání je moudré poradit se s rodiči a případně je poprosit o finanční výpomoc. V biblických dobách dávali rodiče svým dětem zemědělskou půdu, aby si mohly vydělat na živobytí. Dnes často rodiče dávají takové „dědictví“ formou investice do vzdělání dítěte, aby se z něj mohl stát nezávislý dospělý.

V ideálním světě by neexistovaly žádné půjčky a dluhy. My však v ideálním světě nežijeme. Může se proto stát, že si opravdu musíme půjčit. Tehdy je důležité ujistit se, že dostáváme tu nejlepší nabídku, nejnižší úrokovou sazbu a nejnižší náklady na úvěr. Když už si půjčujeme, půjčme si co nejnižší částku a pokusme se úvěr splácet co nejrychleji, aby se nám zbytečně neprodražil na úrocích. Stále však platí, že bychom se ze všech sil měli snažit vyhýbat se zadlužení. Dodržujme biblické principy týkající se financí. Zbytečné zadlužení může způsobit potíže nejen nám, ale také našim blízkým.

**Aplikace**

`Byl jsi někdy v situaci, že jsi někomu půjčil peníze? Jak ses k němu choval? Jak by se na tvůj postup díval Bůh? (Viz také Kaz 12,14.)`

---

#### Dodatečné otázky k diskuzi

`Existují nějaké půjčky, kterým se nevyhneme?`

`Co si myslíš o půjčce na vzdělání? Je to moudré řešení? Proč?`

`Co bys poradil lidem, kteří uvažují o hypotéce na bydlení?`

`Jak postupuješ, když se ocitáš v situaci, kterou by mohla vyřešit půjčka?`

`Co si myslíš o „půjčce“ od rodiny? Kdy je vhodná a kdy ne?`

`Mohou rodiče odmítnout dětem půjčit peníze? Proč?`

`Na co bys svým dětem (nebo příbuzným) půjčil a na co ne?`

`Můžeme v rodině požadovat „úročení“ půjčky, nebo by měla být bezúročná? Proč?`