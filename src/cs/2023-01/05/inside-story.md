---
title:  Misijní příběh
date:   03/02/2023
---

#### Problémový chlapec starším sboru

_Sheron Ndhlovu_

Edmond byl problémové dítě v Mzuzu v Malawi. Odmítal poslouchat rodiče, učitele i ostatní dospělé. Ve škole bil ostatní chlapce a dokonce i učitele. Získal si tak děsivou pověst, že se ho báli děti i dospělí.

Jednoho dne se Edmond rozhodl, že by bylo zábavné narušit setkání klubu Pathfinder. Vzal své neukázněné kamarády do sboru adventistů sedmého dne v Chasefu, kde se společně posmívali pochodujícím a zpívajícím Pathfinderům. Edmondovi se líbilo, jak Pathfindeři reagují, a tak se tam se svými kamarády týden co týden vracel.

Ale jak týdny ubíhaly, Edmonda začaly zajímat aktivity Pathfinderů. Chtěl se dozvědět víc o tom, co děti dělají a v co věří. Když sbor uspořádal evangelizační setkání na stadionu v Mzuzu, rozhodl se tam jít, ale kamarádům to neřekl, protože se bál, že se mu budou smát. Neřekl to ani svým rodičům, kteří patřili k jinému křesťanskému vyznání, protože se obával, že by ho mohli potrestat.

Na shromážděních si Edmond zamiloval Boha nebes a Pána soboty. I když se bál, že ho adventistické děti a dospělí, ke kterým se tak strašně choval, zavrhnou, sebral odvahu a ve křtu odevzdal své srdce Ježíši.

Jeho rodiče se o křtu dozvěděli o čtyři měsíce později a okamžitě se chlapce zřekli. Edmond zůstal v domovech členů církve a ti ho učili více o Bibli, až se v jejím učení dobře vyznal. Pracoval také na příležitostných brigádách, aby mohl platit požadované poplatky a mohl zůstat ve škole. Uplynuly tři roky. Edmondovi rodiče viděli, že je věrný Bohu. Viděli, že se stal novým člověkem v Kristu, a požádali ho, aby se vrátil domů.

Dnes je Edmond Tchiri ženatý s adventistkou, se kterou má dva syny. Slouží také jako starší ve sboru Církve adventistů sedmého dne v Chasefu, v místě, kde dříve sužoval Pathfindery. Říká, že jen Bůh mohl proměnit problémového školáka na staršího sboru. "Nikdy se nedívejte na děti svrchu, ať se chovají jakkoli špatně," řekl.

_Děkujeme vám za dary třinácté soboty v roce 2021, které pomohli vybudovat komunitní centrum v kampusu Malawské adventistické univerzity v Mzuzu, aby se více chlapců a dívek, mužů a žen mohlo učit o Ježíšově proměňující moci v Edmondově rodném městě i mimo něj v Jihoafrické - Indicko oceánské divizi. V tomto čtvrtletí dary podpoří dalších šest vzdělávacích projektů v sousední Středovýchodní africké divizi._
