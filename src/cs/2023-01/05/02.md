---
title:  'Problémy s dluhem'
date:  29/01/2023
---

> <p></p>
> 1Jestliže budeš opravdově poslouchat Hospodina, svého Boha, a bedlivě dodržovat všechny jeho příkazy, které ti dnes udílím, vyvýší tě Hospodin, tvůj Bůh, nad všechny pronárody země. 2A spočinou na tobě všechna tato požehnání, když budeš poslouchat Hospodina, svého Boha. […] 12Hospodin ti otevře svou štědrou pokladnici, nebesa, aby v pravý čas dal tvé zemi déšť a požehnal každé práci tvých rukou. Budeš půjčovat mnohým pronárodům, ale sám si nebudeš muset půjčovat. (Dt 28,1.2.12)

**Osobní studium**

`Prostuduj si úvodní text. Jaký je Boží ideál pro jeho děti v souvislosti se zadlužováním? Jak lze tohoto ideálu dosáhnout? I když je kontext těchto veršů odlišný, jak můžeme aplikovat principy, které se zde nacházejí?`

Studie ukazují, že existují tři hlavní důvody, proč se lidé dostávají do finančních potíží. Uveďme si je stručně v pořadí od nejčastějších.

Prvním důvodem je nevědomost. Mnoho lidí, i vzdělaných, je finančně negramotných. Nikdy se k nim nedostaly základní informace o hospodaření s penězi, nemluvě o biblických principech. Je proto důležité o tomto tématu mluvit. Nadějí je získat nové informace a začít se lépe rozhodovat.

Druhým důvodem finančních potíží je chamtivost, nenasytnost a sobectví. V reakci na reklamu a osobní touhy si lidé často žijí nad poměry. Nejsou ochotni bydlet, jezdit nebo se oblékat podle svých skutečných možností. Zároveň si mnozí z nich myslí, že jsou příliš chudí na to, aby dávali desátky. V důsledku toho žijí bez zaslíbené Boží moudrosti a Božího požehnání (viz Mal 3,10.11 a Mt 6,33). Nadějí pro takové lidi je vnitřní změna a získání ducha spokojenosti.

Třetím důvodem, proč se lidé ocitnou ve finančních potížích, je osobní neštěstí. Možná přežili úraz nebo těžkou nemoc a dlouhou dobu zůstali bez nezbytných prostředků. Možná je opustil marnotratný manželský partner. Přírodní katastrofa je mohla připravit o majetek. Nebo se narodili a vyrůstali v extrémní chudobě. I pro tyto lidi existuje naděje. Určitě nepůjde o lehkou cestu, ale jejich problémy lze překonat. Změna však může přijít. Takovým lidem může pomoci podpora přátel, poradenství a/nebo asistence, tvrdá práce spojená s osobním vzděláváním a nakonec požehnání a Boží prozřetelnost.

Ať už jsou příčiny zadlužení jakékoli, dluh lze nakonec zmírnit. Ti, kteří jsou zadluženi, však budou muset provést důležité změny ve svém životě, ve výdajích a finančních prioritách.

**Aplikace**

`Uvažuj o verších 1Tm 6,6–9. Na co si máme podle apoštola Pavla dávat pozor? Jaké poučení si můžeš z těchto slov vzít?`

---

#### Dodatečné otázky k diskuzi

`Které tři hlavní důvody finančních potíží odhalily podle autora studie?`

`Co můžeme udělat pro zvýšení své „finanční gramotnosti“?`

`Kdy a jak máme pomáhal lidem, kteří nejsou schopní zvládnout své finance?`

`Kterým lidem bychom naopak pomáhat raději neměli?`

`Jak můžeme bojovat se svou chamtivostí a sobectvím?`

`Co můžeme udělat pro lidi, které postihlo „osobní neštěstí“?`

`Proč by se na řešení dluhu měl vždy podílet v první řadě i dlužník?`