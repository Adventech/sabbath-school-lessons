---
title:  'Ručení a pochybné plány'
date:  01/02/2023
---

> <p></p>
> Člověk bez rozumu dává ruku a svému druhovi se zaručuje. (Př 17,18)

> <p></p>
> 26Nebuď mezi těmi, kdo dají druhému ruku, kdo se zaručují za půjčku, 27nemáš-li čím splatit; proč ti má někdo vzít pod tebou lůžko? (Př 22,26.27)

> <p></p>
> Věrný muž má mnoho požehnání, ale kdo se žene za bohatstvím, nezůstane bez trestu. (Př 28,20)

> <p></p>
> 9Kdo chce být bohatý, upadá do osidel pokušení a do mnoha nerozumných a škodlivých tužeb, které strhují lidi do zkázy a záhuby. 10Kořenem všeho toho zla je láska k penězům. Z touhy po nich někteří lidé zbloudili z cesty víry a způsobili si mnoho trápení. (1Tm 6,9.10)

**Osobní studium**

Bible velmi jasně říká, že Bůh nechce, aby se jeho děti staly zodpovědnými za dluhové závazky jiných. V knize Přísloví nás Pán varoval před ručením za jiné osoby.

`Jaké poselství obsahují následující verše? Před čím varují a na co upozorňují?`

Př 6,1–5

Př 17,18

Př 22,26.27

Ručení je obvykle potřeba, když osoba s nedostatečnou bonitou žádá o půjčku a nesplňuje podmínky pro její získání. Úvěrový pracovník řekne takovému člověku, že najde-li osobu s dobrým kreditem, aby mu ručila za tuto půjčku, pak mu ji banka poskytne. V případě nesplácení pak bude splácet ručitel.

Někdy za vámi přijde člen sboru a požádá vás, abyste mu ručili. Vaše odpověď by měla být: „Bible říká, že bych to nikdy neměl dělat.“ Bible nás povzbuzuje, abychom pomáhali lidem v nouzi, ale neměli bychom být zodpovědni za jejich dluhy.

Mladí lidé někdy žádají rodiče, aby jim ručili například při koupi jejich prvního auta. Nebo od rodičů chtějí, aby ručili za jejich podnikatelský úvěr. I zde platí stejná odpověď. Je vhodné pomáhat druhým, pokud to skutečně potřebují, ale neměli bychom na sebe přebírat odpovědnost za jejich dluhy. Studie varují, že existuje velké riziko, že ručitel bude muset nakonec dluhy zaplatit sám!

`Před čím varují následující texty? Co je špatného na snaze rychle zbohatnout?`

Př 28,20

1Tm 6,9.10

Pochybné plány na rychlé zbohatnutí jsou další finanční pastí. Téměř zaručeně povedou k finančnímu krachu ty, kteří se do podobných aktivit zapletou. Čím lákavější nabídka a vidina rychlého zisku, tím opatrnější by měl člověk být. Mnoho lidí se nechá chytit do pasti a prožijí finanční i emocionální trauma. Další tragédií takových podvodných investic je, že v mnoha případech si jednotlivci museli půjčit peníze, aby se do nich mohli zapojit. Mnohé životy a rodiny zničila vidina rychlého a bezpracného zbohatnutí. Jediný, kdo nakonec zbohatl, byl podvodník, který takový systém vymyslel. Když se tě přítel nebo dokonce někdo milovaný pokusí vtáhnout do nějaké z těchto „perfektních investic“, dej od toho ruce pryč a uteč. Tak rychle, jak jen můžeš!

**Aplikace**

`Proč je tak mnoho lidí ochotno vložit své úspory do pochybných investic? Jak můžeš pomoci někomu, kdo o něčem takovém uvažuje?`

---

#### Dodatečné otázky k diskuzi

`Jak rozumíš termínu „ručení“?`

`Jaké riziko hrozí tomu, kdo ručí druhému za jeho dluh?`

`Proč bychom měli odpovídat: Bible říká, že bych to nikdy neměl dělat“?`

`Apoštol Pavel varuje před nabídkami různých „poradců“, kteří slibují rychlé zhodnocení majetku. Proč je dobré se jim raději vyhýbat?`

`Jaká jsou „osidla pokušení“, do kterých upadá ten, kdo chce být bohatý?`

`Jak reaguješ, když se ve tvém nitru objeví touha dát majetek na první místo v životě? Proč se tak děje?`

`Co si myslíš o ochraně majetku před inflací? Má mít nějaké hranice?`