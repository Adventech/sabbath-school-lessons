---
title:  'Následování Božích rad'
date:  30/01/2023
---

> <p></p>
> Nikdo nemůže sloužit dvěma pánům. Neboť jednoho bude nenávidět a druhého milovat, k jednomu se přidá a druhým pohrdne. Nemůžete sloužit Bohu i majetku. (Mt 6,24)

> <p></p>
> Nemilujte svět ani to, co je ve světě. Miluje-li kdo svět, láska Otcova v něm není. (1J 2,15)

> <p></p>
> 14Přines Bohu oběť díků a plň svoje sliby Nejvyššímu! 15Až mě potom budeš v den soužení volat, já tě ubráním a ty mě budeš oslavovat. (Ž 50,14.15)

**Osobní studium**

`Jsme hmotné bytosti a žijeme ve hmotném světě, který nabízí mnoho lákavých věcí. Museli bychom být z oceli a syntetického oleje, ne z masa a krve, abychom občas necítili vábení věcí a touhu po bohatství. Kdo někdy nesnil o tom, že je bohatý nebo že vyhraje v loterii?`

Takovému pokušení jsme vystaveni všichni. Dá se říci, že není nic špatného na tom, že usilovně pracujeme, abychom si vydělali na dobré živobytí, nebo jsme dokonce získali určité bohatství. To ovšem neznamená, že automaticky padneme do pasti a peníze, bohatství a materiální statky se pro nás stanou modlou. Bůh nám slíbil svou sílu, díky níž můžeme zůstat věrni tomu, o čem víme, že je správné. Tento aspekt je velmi důležitý, protože touha po bohatství a hmotném majetku vedla k záhubě mnoha duší.

`Jaká je společná myšlenka textů Mt 6,24 a 1J 2,15?`

Je smutné, že láska k nabídkám světa může být tak silná, že se lidé zadluží, aby – jak doufají – tuto lásku uspokojili. Nikdy to však nefunguje (Kaz 4,6–8).

A protože život na dluh je jednou ze sítí, které satan spřádá ke zničení člověka, je zřejmé, že Bůh povzbuzuje své děti, aby žily bez dluhů. Prostřednictvím Písma a prorockého daru nám dal rady, které nás mohou dovést k finanční svobodě.

`Uvažuj o textu Ž 50,14.15. Jaký postoj by měl mít Boží lid? Co znamená „plnit svoje sliby Nejvyššímu“?`

Do členství v církvi vstupujeme s postojem chvály a díků našemu Bohu, který nás stvořil a vykoupil. V křestním slibu jsme v bodě devět dostali otázku: „Uznáváte církevní organizaci? Chcete uctívat Boha a podporovat církev svými desátky a dary, svým osobním úsilím a vlivem?“ Při křtu jsme všichni odpověděli ano. Takže slova žalmu (Ž 50,14.15) jsou zaslíbením pro všechny, kdo vzdávají díky Bohu a věrně plní své sliby.

**Aplikace**

`Jaké svědectví vydávají tvá rozhodnutí o tom, jak se umíš vypořádat s lákáním světa? V čem spočívá rozdíl mezi tvrdou, usilovnou prací, a děláním si modly z bohatství a peněz? Jak lze tento rozdíl poznat v životě člověka?`