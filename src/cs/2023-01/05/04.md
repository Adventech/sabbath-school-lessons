---
title:  'Jak se zbavit dluhů'
date:  31/01/2023
---

> <p></p>
> Boháč panuje nad chudáky, dlužník se stává otrokem věřitele. (Př 22,7)

**Osobní studium**

`Jak rozumíš tomu, že „dlužník se stává otrokem věřitele“ (Př 22,7)?`

Jak se dá uniknout ze stavu, který je dnes tak rozšířený? Zadluženému člověku (ať už jsi to ty, nebo někdo z tvých blízkých) může následující přehled pomoci začít s procesem oddlužení. Plán je jednoduchý. Zahrnuje v sobě jeden předpoklad a tři důležité kroky.

Předpokladem je závazek vůči Bohu, že člověk bude věrný při odevzdávání jeho svatých desátků. Tak může člověk získat přístup k Boží moudrosti a požehnání. Bůh touží požehnat těm, kteří ho poslouchají.

Prvním krokem je vyhlášení moratoria na další dluhy – už žádné nové půjčky nebo čerpání z kreditní karty. Pokud si člověk nebude půjčovat, nebude se dále zadlužovat.

Druhý krok spočívá v tom, že člověk uzavře smlouvu s Bohem, že od této chvíle, podle toho, jak mu bude Bůh žehnat, bude co nejrychleji splácet své dluhy. Když Bůh člověku finančně požehná, použije tyto prostředky přednostně ke snížení dluhu – ne k nákupu dalších věcí. Tento krok je nesmírně důležitý. Když lidé dostanou nečekané peníze (odměna, dar a podobně), většinou je prostě utratí. Pokud se člověk snaží snížit svůj dluh, měl by takové prostředky využít k uskutečnění svého plánu.

Třetí krok je velmi praktický. Člověk si musí udělat seznam všech svých dluhů, od největšího po nejmenší (od nejvyšší částky po nejnižší). Většina rodin má na prvním místě hypotéku a kreditní kartu nebo osobní dluh na posledním. Pro začátek je dobré, když člověk u každého ze svých dluhů splácí alespoň minimální požadovanou měsíční splátku. Postupně by se měl snažit zvýšit, například zdvojnásobit, své platby při splácení dluhu na konci seznamu. Člověk bude mile překvapen, jak rychle dokáže splatit ten nejmenší dluh. Jakmile je dluh na konci seznamu uhrazen, prostředky, kterými byl splácen, můžeme použít na umořování dalšího dluhu. Tak se člověk může postupně propracovávat ve svém seznamu nahoru. Pokud se mu podaří odstranit ty nejmenší dluhy (často mají nejvyšší úrok), uvolní se mu překvapivě velké množství prostředků na splácení dalších dluhů.

Bůh zjevně nechce, abychom se zadlužili. Poté, co plní závazek věrnosti Bohu, mnozí rlidé zjistí, že jim Bůh začal nečekaně žehnat a dluh se snižuje rychleji, než očekávali. Dodržením těchto tří jednoduchých kroků se mnohé rodiny dokázaly zbavit dluhů nebo je alespoň podstatně snížily. Pokud máš podobný problém, může se to podařit i tobě. Když dáš Boha na první místo, dostaneš jeho moudrost a požehnání pro hospodaření s tím, co ti svěřil.

**Aplikace**

`„Nedejte se vést láskou k penězům; buďte spokojeni s tím, co máte. Vždyť Bůh řekl: ‚Nikdy tě neopustím a nikdy se tě nezřeknu‘“ (Žd 13,5). Jak může uplatňování slov tohoto verše lidem výrazně pomoci vyhnout se zadlužování?`