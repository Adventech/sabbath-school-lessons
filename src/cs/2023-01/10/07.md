---
title:  'Podněty k zamyšlení'
date:  10/03/2023
---

„Ti, kteří zanedbávají poznanou povinnost tím, že obcházejí požadavky, které na ně Pán klade v tomto životě, a chlácholí své svědomí tím, že před smrtí připraví svou závěť, nebudou Mistrem pochváleni a neobdrží za své jednání odměnu. Nezapřeli sami sebe, ale sobecky si ponechávali prostředky, dokud jen mohli, a neuvolnili je, dokud je neodvolala smrt. Kdyby tito lidé byli opravdovými křesťany, udělali by ještě při plném vědomí to, o čem chtějí rozhodnout až na smrtelné posteli. Sebe a svůj majetek by věnovali Bohu a svým poctivým správcovstvím by získali uspokojení z věrného plnění své povinnosti. Kdyby se tak rozhodli, mohli by sami splnit Boží požadavky, místo aby přesunuli odpovědnost na druhé.“ (4T 480)

Tento text zdůrazňuje, že včasným rozhodnutím může člověk sám určit, jak se má po smrti naložit s jeho majetkem. Takovým jednáním může ještě během života získat uspokojení s výsledky svého rozhodnutí a zároveň bude mít jistotu, že správně zachází se svěřenými Božími dary.

Pro křesťana je druhý příchod Krista „blahoslavenou nadějí“. Všichni si představujeme, jak úžasné bude vidět Ježíše přicházet v nebeských oblacích. Toužíme slyšet slova: „Správně, služebníku dobrý a věrný“ (Mt 25,21.23). Ale co když náš život skončí dříve, než se Ježíš vrátí? Jestliže jsme se řídili jeho zjevenou vůlí, můžeme mít již nyní radost z toho, že vidíme, jak Boží dílo postupuje i díky našemu úsilí a že může pokračovat i v době, kdy my už tu nebudeme.

**Otázky k rozhovoru**

`1. 	Přestože si už teď můžeme shromažďovat poklad v nebi, proč to není totéž, jako se snažit zasloužit si nebo dokonce „koupit“ své vlastní spasení?`

`2. 	Přestože bychom měli být štědří v dávání toho, co máme, měli bychom být i rozvážní a zodpovědní. V minulosti se mnozí snažili určovat přesná data Ježíšova příchodu a poté vyzývali, aby se všichni rychle zbavili majetku, neboť po konci světa jim už nebude k ničemu. Proč by jakýkoli dar měl být dán po zodpovědném uvážení a poradě s blízkými? Co nám může pomoci činit ve finančních záležitostech (nejen v souvislosti se závětí) rozumná rozhodnutí? Co byste dělali, kdybyste viděli, že se někdo nechal zmanipulovat a plánuje darovat nebo odkázat svůj majetek na pochybné cíle?`

`11`