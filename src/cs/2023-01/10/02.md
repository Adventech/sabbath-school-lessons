---
title:  'Bohatý blázen'
date:  05/03/2023
---

> <p></p>
> 16Pak jim pověděl toto podobenství: „Jednomu bohatému člověku se na polích hojně urodilo. 17Uvažoval o tom a říkal si: ‚Co budu dělat, když nemám kam složit svou úrodu?‘ 18Pak si řekl: ‚Tohle udělám: Zbořím stodoly, postavím větší a tam shromáždím všechno své obilí i ostatní zásoby 19a řeknu si: Teď máš velké zásoby na mnoho let; klidně si žij, jez, pij, buď veselé mysli.‘ 20Ale Bůh mu řekl: ‚Blázne! Ještě této noci si vyžádají tvou duši, a čí bude to, co jsi nashromáždil?‘ 21Tak je to s tím, kdo si hromadí poklady a není bohatý před Bohem.“ (L 12,16–21)

**Osobní studium**

`Jaké je poselství úvodních veršů? Proč Ježíš tak přísně pokáral onoho „blázna“? Jaký by měl být náš postoj k majetku a k budoucnosti na základě tohoto podobenství?`

`Toto podobenství bychom mohli aplikovat i na období, kdy člověk odchází do důchodu. Pokud člověk končí svůj produktivní život, neměl by říci, že teď už bude jen odpočívat a utrácet, co se mu podařilo nashromáždit. Problém není v tvrdé práci, v bohatství nebo v odpočinku. Problematický je postoj: „Teď máš velké zásoby na mnoho let; klidně si žij, jez, pij, buď veselé mysli“ (L 12,19). Proč?`

„Cíle tohoto muže nebyly vyšší, než jaké mají pomíjitelná zvířata. Žil, jako by Bůh neexistoval, jako by nebylo nebe a věčný život; jako by všechno, co měl, bylo jeho vlastnictvím, jako by nic nedlužil Bohu ani lidem.“ (COL 257.258; PM 128)

Pokud v této etapě života myslíme jen na sebe a ignorujeme potřeby jiných a Boží dílo, následujeme příklad bohatého blázna. Ježíšovo podobenství nenaznačuje, že by ten bohatý muž byl líný nebo nečestný. Pracoval, plánoval, sbíral úrodu svého snažení. Problém byl v tom, jak používal to, co mu Bůh svěřil. Protože neznáme den své smrti, měli bychom na něj být vždy připraveni. Měli bychom jednat v souladu s Boží vůli, ne se zahrabávat v sobeckém uspokojování vlastních tužeb.

Obecný obraz popsaný v Bibli je takový, že člověk pracuje a zůstává produktivní, dokud mu stačí síly. Ve skutečnosti je zajímavé poznamenat, že autoři velkých prorockých knih Daniel a Zjevení měli velmi pravděpodobně více než osmdesát let, když dokončili své dílo. A to bylo v době, kdy se lidé dožívali v průměru padesáti let. I mnozí lékaři, učitelé nebo spisovatelé zůstávají aktivní do vysokého věku. Z dějin adventismu můžeme zmínit Ellen G. Whiteovou, která vydala některé ze svých nejznámějších knih, jako například Touhu věků, až přibližně v sedmdesáti letech. Jsme-li zdraví, samotný věk by neměl znamenat, že přestaneme být produktivní a nebudeme pomáhat druhým.

Ježíš radil těm, kteří čekají na jeho druhý příchod, nejen aby bděli, ale také aby pokračovali ve svěřené práci (Mt 24,42–46).

**Aplikace**

`Co můžeš udělat, abys v jakémkoli věku a s jakoukoli sumou peněz nepadl do pasti, do které se chytil „blázen“ z Ježíšova podobenství? Polož si otázku: „Proč žiji?“`