---
title:  'Začněte s osobními potřebami'
date:  07/03/2023
---

> <p></p>
> 23Dobře si všímej, jak vypadá tvůj brav, starej se pečlivě o svá stáda, 24vždyť žádná klenotnice není věčně plná, ani královská čelenka nepřetrvá všechna pokolení. 25Tráva se poseká, ukáže se otava, sklízí se píce z hor, 26z beránků máš oděv, za kozly koupíš pole, 27máš dostatek kozího mléka k své obživě i k obživě své rodiny, máš živobytí pro své děvečky. (Př 27,23–27)

**Osobní studium**

V dobách Starého zákona byly mnozí v Iz­raeli rolníky a pastýři. Některá ze zaslíbených Božích požehnání byla tedy vyjádřena jazykem odrážejícím zemědělskou povahu života. Například v Př 3,9.10 Bůh říká, že budeme-li mu finančně věrni, naše „sýpky“ se bohatě naplní. Je zřejmé, že jen málokdo v naší zemi má sýpku nebo stodolu. Tomuto textu tedy dnes rozumíme tak, že Bůh požehná naši práci nebo podnikání, jsme-li ochotni ho následovat a poslouchat.

Bible na mnoha místech varuje bohaté před chamtivostí a lakomstvím. Připomíná jim, aby zacházeli s chudými spravedlivě. O majetku a bohatství Písmo hovoří nejen jako o Božím požehnání, ale také jako o potenciálním nebezpečí. Bible však nikde neodsuzuje bohatství nebo snahu lidí získat majetek, samozřejmě za předpokladu, že to nedělají nepoctivě nebo utlačováním druhých. Texty z knihy Přísloví nás povzbuzují, abychom usilovně pracovali či podnikali, a tak zajistili sebe i svou rodinu (Př 27,27).

Jak bys přeformuloval úvodní verš dnešního textu: „Dobře si všímej, jak vypadá tvůj brav, starej se pečlivě o svá stáda“ (Př 27,23), aby korespondoval s dnešní dobou? Možná by mohl znít: „Zkontrolujte své finanční záznamy a zjistěte stav svého majetku.“ Nebo: „Udělejte si inventuru a zkontrolujte poměr svého dluhu k vlastnímu kapitálu.“ Během našeho produktivního věku by bylo dobré nejen sepsat závěť, ale čas od času také zkontrolovat její aktuálnost a případně ji upravit.

Dobrá správa toho, čím nám Bůh požehnal, se netýká jen péče o to, co vlastníme, ale i uspořádání svých budoucích záležitostí. Pokud se totiž Pán nevrátí během našeho života, jednoho dne odejdeme, ale náš majetek tu zůstane. Je na nás, abychom včas udělali opatření, která nejen předejdou případnému chaosu mezi dědici, ale – pokud se tak rozhodneme – částí svého majetku jsme podpořili nějakou dobrou věc.

**Aplikace**

`„Vždyť žádná klenotnice není věčně plná, ani královská čelenka nepřetrvá všechna pokolení“ (Př 27,24). Proč je důležité nezapomínat na myšlenku vyjádřenou v tomto verši?`