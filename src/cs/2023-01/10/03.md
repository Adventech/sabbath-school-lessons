---
title:  'Nic si ze světa neodneseme'
date:  06/03/2023
---

> <p></p>
> 6Zbožnost, která se spokojí s tím, co má, je už sama velké bohatství. 7Nic jsme si totiž na svět nepřinesli, a také si nic nemůžeme odnést. (1Tm 6,6.7)

> <p></p>
> Když někoho za nepravost napomínáš tresty, rozkládáš jak mol to, po čem dychtil. Člověk je jen vánek. (Ž 39,12)

> <p></p>
> 13A nyní vy, kteří říkáte: „Dnes nebo zítra půjdeme do toho a toho města, zůstaneme tam rok, budeme obchodovat a vydělávat“ – 14vy přece nevíte, co bude zítra! Co je váš život? Jste jako pára, která se na okamžik ukáže a potom zmizí! (Jk 4,13.14)

**Osobní studium**

Kdosi jednou položil známému evangelistovi Billymu Grahamovi otázku, co se mu jako zralému člověku (Grahamovi tehdy bylo šedesát let) zdá na životě nejpřekvapivější. Graham odpověděl: „Jak je krátký.“

Není pochyb, život plyne rychle.

`Co říkají o lidském životě uvedené texty?`

Ž 49,18

1Tm 6,6.7

Ž 39,12

Jk 4,13.14

Kaz 2,18–22

Nejenže život plyne rychle, ale když zemřeme, nevezmeme si s sebou nic materiálního – žádné finance, hmotné statky, drahé věci. „[Člověk] zemře, nic nevezme s sebou“ (Ž 49,18). To znamená, že svůj majetek zanechá někomu jinému. Kdo ho dostane, závisí ve velké míře na tom, jak si svoje záležitosti předem naplánujeme a zorganizujeme.

Přestože většina z nás nevlastní velký majetek, během života jsme si nakoupili mnoho věcí. Měli bychom zvážit, co se s tím stane, až tady už nebudeme.

Pro mnohé lidi je uvažování o tom, co se stane s jejich majetkem po smrti, velmi citlivou otázkou a raději se jí vyhýbají, aby náhodou „nepřivolali něco špatného“. Ať už je to jakkoli, naplánovat, co se stane s naším majetkem, může být posledním činem zodpovědné a pečlivé správy toho, čím nás Bůh požehnal. Pokud člověk například formou závěti nerozhodne, co bude s jeho majetkem, vstoupí do hry zákony státu. Pokud zemřeme bez závěti, v dědickém řízení rozhodne o našem majetku notář podle platné legislativy. Náš majetek připadne našim příbuzným – partnerovi, dětem a podobně – aniž bychom to již mohli nějak ovlivnit. Bez závěti nikdo nemusí brát ohled na naše přání. Proto je moudré vypracovat závěť, ve které v rámci zákonných možností určíme, jak se má naložit s naší pozůstalosti. Někteří se rozhodnou ve víře a z vděčnosti za to, jak jim Bůh během života požehnal, věnovat část svého majetku nějaké dobročinné nadaci, charitativní organizaci nebo církvi. A to zejména tehdy, nemají-li žádné blízké dědice a nechtějí, aby majetek propadl státu, případně tehdy, když jsou potřeby jejich milovaných plně uspokojeny.

**Aplikace**

`Smrt může přijít kdykoli a nečekaně – i dnes. Jak jsou zabezpečeni tvoji blízcí, kdybys dnes zemřel? Co by se stalo s tvým majetkem? Ano, jsou to náročné otázky, ale člověk by si je měl klást a neměl by odkládat řešení.`