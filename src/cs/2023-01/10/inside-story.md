---
title:  Misijní příběh
date:   10/03/2023
---

#### Setkejte se s lidmi tam, kde jsou

_Andrew McChesney_

Simo Vehkavuori, pastor v důchodu, vnímal vnitřní hlas, který ho pobízel, aby pokračoval v chůzi, když přišel k finskému jezeru přeplněnému opalujícími se a plavajícími lidmi. Simo se vydal po cestě kolem několika menších jezer. "Jdi dál," řekl vnitřní hlas. Simo došel k malému jezeru a uviděl čtyři mladé lidi sedící na zemi. "Chcete si poslechnout příběh z finské občanské války před sto lety?" zeptal se.

"Ano, prosím, vyprávějte nám!" řekli.

Když Simo příběh dokončil, zeptal se: "Promiňte, ale nevadilo by vám, kdybych se vás zeptal, co si myslíte o náboženství?"

"Věříme v Boha," odpověděli.

"Chtěli byste slyšet, jak jsem se stal křesťanem?" zeptal se.

Když skončil, zmínil se, že má několik kartiček k online studiu Bible. Mladé lidi to zaujalo a Simo zjistil, že má v kapse přesně čtyři kartičky. "Páni!" vykřikla jedna mladá žena. "Pán věděl, že jsme čtyři. Proto jste měl u sebe čtyři kartičky!"

U jiného jezera Simo přišel k mladé ženě, která se opalovala. "Chtěla byste si poslechnout příběh z finské občanské války?" zeptal se.

Po příběhu se jí zeptal, co si myslí o náboženství, a vyprávěl, jak se stal křesťanem. Když viděl, že ji to zajímá, řekl: "Mám doma knihu Cesta ke Kristu. Nevadilo by vám počkat dvacet minut?"

Souhlasila. Když se vrátil s knihou a kartičkou ke studiu Bible, řekla: "Když jste odešel, začala jsem vám měřit čas na hodinkách. Trvalo vám to jen 15 minut." Vděčně přijala dárky.

Jindy Simo přistoupil k manželskému páru s jejich dospívajícím synem. "Chcete si poslechnout příběh z finské občanské války?" zeptal se. Když se poté zeptal, co si myslí o náboženství, rodiče odpověděli, že mají doma velký problém. Jejich syn bral drogy. "Musíme se společně modlit," řekl Simo. Žena se rozplakala. Po modlitbě Simo řekl: "Chtěl bych se s vámi podělit o jednu knihu, ale ta je u mě doma."

"Můžeme jet naším autem," řekl muž. Ve svém domě dal Simo vděčnému páru knihu Cesta ke Kristu a kartičku ke studiu Bible.

Simo věří, že Bůh žehná jeho úsilí, když se setkává s lidmi v sekulárním Finsku. Nikdo nikdy neodmítl jeho nabídku vyprávět, jak se stal křesťanem. Jeho misijní činnost je podle jeho slov inspirována Pavlovým příkladem. "Jsem přesvědčen, že bychom měli jít za lidmi tam kde jsou a nečekat, až přijdou oni za námi," řekl.
