### Úvod

#### V Kristově službě – až do jeho příchodu

Není úplně snadné pochopit, jaký vztah s námi chce navázat náš Bůh, Stvořitel vesmíru, ale už jen tato představa je ohromující! „Hleďte, jak velikou lásku nám Otec daroval: byli jsme nazváni dětmi Božími, a jsme jimi“ (1J 3,1). Nebo jak napsala Ellen G. Whiteová: „Může se tomu rovnat nějaká lidská pocta? Jakého vyššího postavení můžeme dosáhnout než být syny nekonečného Boha? ... Může se tomu vyrovnat nějaké ocenění společnosti?“ (AG 341) Jen kvůli temnotě hříchem ovládaného světa nejsme schopni si dostatečně vážit postavení, které jsme v Ježíši dostali. 

Pokud si však nebudeme dávat pozor, lákadla světa nás odvedou pryč od Krista. Boží slovo mluví o satanových pokušeních a svodech. „Kdo chce být bohatý, upadá do osidel pokušení a do mnoha nerozumných a škodlivých tužeb, které strhují lidi do zkázy a záhuby. Kořenem všeho toho zla je láska k penězům. Z touhy po nich někteří lidé zbloudili z cesty víry a způsobili si mnoho trápení“ (1Tm 6,9.10).

Bůh nám dává návod, jak vydělávat finanční prostředky a moudře je používat. Zároveň nám ukazuje, jak se chránit, aby se pro nás majetek nestal něčím, co nás může vést „do zkázy a záhuby“. Více než dva tisíce biblických textů se nějakým způsobem týkají peněz a našeho postoje k majetku. Bůh dává praktický návod, jak zvládat tlak a nejistotu života a zároveň věrně spravovat to, co jsme od něho dostali.

Toto čtvrtletí se budeme věnovat Božímu ideálu pro náš vztah s ním. Budeme studovat, jak si můžeme vybudovat hlubokou a pevnou důvěru v Boha, která vytrvá i v době krize (viz Zj 13,17). Taková důvěra se však nerodí ze dne na den. Věrnou správou svěřených darů se můžeme připravovat už nyní na cokoliv, čemu budeme muset čelit v budoucnosti.

Bohu patří všechno. Když s ním spolupracujeme, svěřuje nám možnost spravovat zdroje, jejichž je vlastníkem. Spasitel chce, aby mu pomáhali očištění a posvěcení lidé. Za tuto velkou výsadu můžeme děkovat tomu, kdo „nás vysvobodil z moci tmy a přenesl do království svého milovaného Syna. V něm máme vykoupení a odpuštění hříchů“ (Ko 1,13.14).

Boží rada ústy moudrého Šalomouna zní: „Cti Hospodina ze svého majetku i prvotinami z celé své úrody!“ (Př 3,9). Je to důležitá rada. Ve Zjevení pak zaznívá volání starších: „Jsi hoden, Pane a Bože náš, přijmout slávu, čest i moc, neboť ty jsi stvořil všechno a tvou vůlí všechno povstalo a jest“ (Zj 4,11).

Žijeme ve velmi náročném období lidských dějin, které je naplněno utrpením a nejistotou. Náš biblický pohled nám však dává důvěru a naději. Když vidíme znamení, o kterých mluvil Ježíš, poznáváme, že velké vyvrcholení dějin v podobě druhého příchodu Krista je velmi blízko – dokonce přede dveřmi. Modlíme se, aby tyto praktické lekce prohloubily vaši víru a důvěru v Boha a povzbudily vás, abyste byli jeho věrnými správci.

_G. Edward Reid je vysvěcený kazatel a také právník, který dlouhá léta působil jako vedoucí oddělení správcovství v Severoamerické divizi._
