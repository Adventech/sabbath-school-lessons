---
title:  'Bůh je vlastníkem všeho'
date:  02/01/2023
---

> <p></p>
> 10Všechna lesní zvěř mi patří i dobytek na tisíci horách, 11v horách vím o každém ptáku, polní havěť též mám kolem sebe. 12Kdybych měl hlad, neřeknu si tobě, mně patří svět se vším, co je na něm. (Ž 50,10–12)

> <p></p>
> 1Davidův žalm. Hospodinova je země se vším, co je na ní, svět i ti, kdo na něm sídlí. 2To on základ na mořích jí kladl, pevně ji usadil nad vodními proudy. (Ž 24,1.2)

> <p></p>
> 13Nyní, Bože náš, vzdáváme ti chválu a oslavujeme tvé skvělé jméno. 14Vždyť co jsem já a co je můj lid, že máme možnost takto přinášet dobrovolné dary? Od tebe pochází všechno. Dáváme ti, co jsme přijali z tvých rukou. (1Pa 29,13.14)

> <p></p>
> Mé je stříbro, mé je zlato, je výrok Hospodina zástupů. (Ag 2,8)

**Osobní studium**

`Jaké poselství obsahují úvodní texty? Jak by to mělo ovlivnit náš vztah ke všemu, co vlastníme?`

Ž 50,10–12

Ž 24,1.2

1Pa 29,13.14

Ag 2,8

Kniha 1. Paralipomenon zaznamenává od 17. kapitoly touhu krále Davida postavit dům pro Hospodina. O tuto touhu se podělil s prorokem Nátanem, který mu řekl: „Udělej vše, co máš na srdci, neboť Bůh je s tebou“ (1Pa 17,2). V tu noc však Nátan dostal „slovo Boha“, že David nemůže postavit Boží dům (1Kr 5,17.18), protože prolil mnoho krve (1Pa 22,8). Namísto něho má toto dílo vykonat Davidův syn (1Pa 17,11–13; 1Pa 22,9.10). David však vnímal nezkušenost svého syna Šalomouna (1Pa 22,5). Proto po zbytek svého života shromažďoval tak obrovské množství kamene, cedru, železa, zlata, stříbra a mosazi, že „se ani nedalo zvážit“. Když byl na staveništi připraven veškerý stavební materiál, David svolal vůdce Izraele k obřadu chvály a díků.

Z textu 1Pa 29,13.14 se dozvídáme, že král David chápal, kdo je skutečným zdrojem veškerého bohatství, na jehož shromažďování on a jeho lidé vynaložili čas a prostředky. David v podstatě řekl: Nemůžeme si připsat žádnou zásluhu za veškerý materiál na stavbu. „Od tebe pochází všechno. Dáváme ti, co jsme přijali z tvých rukou.“

Hlavní myšlenka tohoto Davidova vyznání je důležitá pro nás všechny, ať už jsme bohatí, nebo chudí. Jelikož Bůh je Stvořitel všeho (viz Gn 1,1; J 1,3; Ž 33,6.9), je také právoplatným vlastníkem všeho, co existuje, včetně všeho, co vlastníme my – bez ohledu na to, jak těžce, usilovně a poctivě jsme pracovali, abychom svůj majetek získali. Kdyby nebylo Boha a jeho milosti, neměli bychom nic, nebyli bychom ničím, dokonce bychom ani neexistovali. Proto musíme vždy žít s vědomím, že v konečném důsledku Bohu patří všechno, co existuje. Na to máme myslet, když Bohu děkujeme a když ho chválíme za jeho dobrotu.

**Aplikace**

`„Vždyť co jsem já a co je můj lid, že máme možnost takto přinášet dobrovolné dary? Od tebe pochází všechno. Dáváme ti, co jsme přijali z tvých rukou“ (1Pa 29,14). Jaké principy jsou vyjádřeny v těchto slovech? Jak by se měly projevit v našem postoji k Bohu a k tomu, co vlastníme?`

---

#### Dodatečné otázky k diskuzi

`Jak na tebe působí poznání, že Bůh je vlastníkem všeho? Co vše (a jak) to ve tvém životě ovlivňuje?`

`Představ si, že jsi právě vlastními silami dostavěl dům. Nemáš na něm žádné dluhy. A teď ti Bůh řekne, že dům patří jemu. Jak bys reagoval?`

`David ve své modlitbě říká: „Dáváme ti, co jsme přijali z tvých rukou!“ Proč zdůrazňuje právě toto? Vždyť jim trvalo několik let, než vše připravili.`

`Pokud Bohu patří vše, můžeme se vůbec radovat z toho, když mu přinášíme „naše dary“? Co má být zdrojem naší radosti?`

`Vzato do důsledku, patříme Bohu i my, ať už si o tom myslíme cokoliv. Jaké pocity v tobě probouzí poznání, že jsi Boží, protože mu patříš? Proč?`