---
title:  'Jsme Božími dětmi'
date:  31/12/2022
---

### Texty na tento týden
Ga 3,26.29; Ž 50,10–12; 1Pa 29,13.14; Fp 4,19; 1J 5,3; Mt 6,19–21

> <p>Základní verš</p>
> „Hleďte, jak velikou lásku nám Otec daroval: byli jsme nazváni dětmi Božími, a jsme jimi. Proto jsme světu cizí, že nepoznal Boha.“ (1J 3,1)

Úžasnou předností našeho vztahu s Bohem je skutečnost, že nám Bůh důvěřuje. A to tak moc, že nám svěřuje správu svých záležitostí na zemi. Na samém počátku lidských dějin Bůh výslovně svěřil Adamovi a Evě osobní péči o dokonalé stvoření (viz Gn 2,7–9.15). Bůh dal tímto způsobem najevo, že máme pracovat v jeho prospěch na široké škále úkolů: od pojmenování zvířat až po udržování zahrady a naplnění země potomstvem.

Bůh nám žehná, abychom pro tuto práci měli potřebné prostředky, včetně finančních. Zároveň nás pověřil, abychom tyto zdroje spravovali. Vyděláváme peníze, hospodaříme s nimi, sestavujeme rozpočty, dáváme desátky a pořádáme sbírky. Bůh nás povzbuzuje, abychom svěřené prostředky používali nejen k uspokojování vlastních potřeb, ale také k naplňování potřeb druhých a k rozvoji jeho díla. Ač se to může zdát neuvěřitelné, právě nás jako své následovníky Bůh pověřil výchovou svých dětí, stavěním budov potřebných pro jeho dílo a vzděláváním následujících generací.

Tento týden budeme zkoumat výsady a také povinnosti, které vyplývají ze skutečnosti, že jsme součástí Boží rodiny.

Osnova lekce

Úvodní lekce se snaží formulovat biblické základy pojetí naší „zodpovědnosti“ na tomto světě. Vychází z toho, kým je pro nás Bůh a do jaké role jsme byli stvořeni my, aby poté po­ukázala na praktické důsledky, které z toho pro nás plynou.

I. Dvě základní východiska

• Ef 3,14.15; Ga 3,2–29: Jsme součástí rodiny Božích dětí (neděle)

• Ž 50,10–12; 24,1.2: Vše na tomto světě patří Bohu (pondělí)

II. Praktické důsledky pro náš život

• Ž 23,1–3; 37,25: Jistota, že Bůh se s láskou stará o své děti (úterý)

• Dt 6,4.5; 1J 5,2.3: Bůh očekává, že i my  budeme milovat jej i druhé (středa)

• Mt 6,19–21: Toto vědomí ovlivní naše priority (čtvrtek)

---

#### Dodatečné otázky k diskuzi

`Která myšlenka úvodního biblického textu ti udělala největší radost? Proč?`

`Co to pro tebe znamená, že jsi „Boží dítě“?`

`Jaké výsady máme díky tomu, že jsme se stali Božími dětmi?`

`Jaká povinnosti nám plynou z toho, že nás Bůh nazval svými dětmi?`

`Věříš tomu, že už nyní JSI Boží dítě, nebo je to spíše něco, co bude platit až jednou, v budoucnu? Proč?`

`Jak skutečnost, že jsi Boží dítě, ovlivňuje tvé vztahy s ostatními lidmi?`