---
title:  'Zdroje dostupné pro Boží rodinu'
date:  03/01/2023
---

> <p></p>
> 1Davidův. Hospodin je můj pastýř, nebudu mít nedostatek. 2Dopřává mi odpočívat na travnatých nivách, vodí mě na klidná místa u vod, 3naživu mě udržuje, stezkou spravedlnosti mě vede pro své jméno. (Ž 23,1–3)

> <p></p>
> Od své mladosti, a jsem už starý, jsem neviděl, že by byl opuštěn spravedlivý, nebo že by jeho potomci žebrali o chléb. (Ž 37,25)

> <p></p>
> Můj Bůh vám dá všechno, co potřebujete, podle svého bohatství v slávě v Kristu Ježíši. (Fp 4,19)

**Osobní studium**

Největším Božím darem pro jeho děti je Ježíš Kristus, který nám přináší pokoj, odpuštění, milost pro každodenní život, duchovní růst a naději na věčný život.

„Neboť Bůh tak miloval svět, že dal svého jediného Syna, aby žádný, kdo v něho věří, nezahynul, ale měl život věčný“ (J 3,16). „Těm pak, kteří ho přijali a věří v jeho jméno, dal moc stát se Božími dětmi“ (J 1,12).

Spasení je ten nejúžasnější a nejdůležitější dar. Jaký jiný dar bychom od Boha mohli dostat, na kterém by opravdu záleželo z dlouhodobého hlediska, kdybychom nedostali dar spasení? Ať už zde máme cokoli, jednoho dne zemřeme a odejdeme, stejně jako všichni, kdo si na nás kdy vzpomněli; a cokoli dobrého jsme vykonali, bude také zapomenuto. Proto v centru všech našich myšlenek musí být vždy především dar evangelia, tedy ukřižovaný Kristus (1K 2,2).

A přesto nám Bůh spolu se spasením dává mnohem víc. Těm, kteří se znepokojovali, zda budou mít dostatek jídla a oblečení, Ježíš nabídl útěchu a povzbuzení: „Hledejte především jeho království a spravedlnost, a všechno ostatní vám bude přidáno“ (Mt 6,33).

`Co říkají úvodní verše o tom, jak se Bůh stará o naše každodenní potřeby?`

Ž 23,1–3

Ž 37,25

Fp 4,19

Když Ježíš mluvil s učedníky o svém odchodu, slíbil jim dar Ducha svatého. „Milujete-li mne, budete zachovávat má přikázání; a já požádám Otce a on vám dá jiného Přímluvce, aby byl s vámi na věky – Ducha pravdy, kterého svět nemůže přijmout, poněvadž ho nevidí ani nezná. Vy jej znáte, neboť s vámi zůstává a ve vás bude“ (J 14,15–17). „Jakmile však přijde on, Duch pravdy, uvede vás do veškeré pravdy, neboť nebude mluvit sám ze sebe, ale bude mluvit, co uslyší. A oznámí vám, co má přijít“ (J 16,13).

Sám Duch pak dává Božím dětem úžasné duchovní dary (1K 12,4–11).

Můžeme tedy říci, že Bůh, ve kterém „žijeme, pohybujeme se, jsme“ (Sk 17,28) a který „všemu dává život, dech i všechno ostatní“ (Sk 17,25), je ten Bůh, který nám dává existenci, zaslíbení spasení, materiální požehnání a duchovní dary. A to všechno proto, abychom my byli požehnáním pro druhé. Platí, že ať už máme jakýkoli hmotný majetek, jakékoliv dary nebo talenty, kterými jsme byli obdarováni, jsme Dárci ve všech ohledech zavázáni tím, jak tyto dary používáme.

**Aplikace**

`Za které dary od Boha jsi v životě nejvíce vděčný? Jak využíváš těchto darů pro dobro druhých?`