---
title:  'Odpovědnost členů Boží rodiny'
date:  04/01/2023
---

> <p></p>
> 4Slyš, Izraeli, Hospodin je náš Bůh, Hospodin jediný. 5Budeš milovat Hospodina, svého Boha, celým svým srdcem a celou svou duší a celou svou silou. (Dt 6,4.5)

> <p></p>
> 12Nyní tedy, Izraeli, co od tebe požaduje Hospodin, tvůj Bůh? Jen aby ses bál Hospodina, svého Boha, chodil po všech jeho cestách, miloval ho a sloužil Hospodinu, svému Bohu, celým svým srdcem a celou svou duší, 13abys dbal na Hospodinova přikázání a nařízení, která ti dnes udílím, aby s tebou bylo dobře. (Dt 10,12.13)

> <p></p>
> 2Podle toho poznáváme, že milujeme Boží děti, když milujeme Boha a jeho přikázání zachováváme. 3V tom je totiž láska k Bohu, že zachováváme jeho přikázání; a jeho přikázání nejsou těžká. (1J 5,2.3)

**Osobní studium**

Všichni máme radost z duchovních požehnání a darů, které nám Bůh dává. Je povzbuzující vědět, že jsme součástí Boží rodiny.

Verše Dt 6,4.5 a Mt 22,37 patří mezi nejdůležitější texty v Bibli. Možná se ptáme, jak je možné milovat Boha „celým svým srdcem, celou svou duší a celou svou myslí“ (Mt 22,37). Odpověď, kterou nám dává Bible, většina lidí nečeká.

`Uvažuj o úvodních textech Dt 10,12.13 a 1J 5,2.3. Jaká by měla být naše reakce na vztah lásky s naším nebeským Otcem?`

Dodržovat zákon? Poslouchat přikázání? Naneštěstí je pro mnohé křesťany myšlenka dodržování zákona (zejména čtvrtého přikázání) zákonictvím. Tvrdí, že jsme povoláni milovat Boha a milovat svého bližního jako sebe sama. Bůh však mluví jasně: svou lásku projevujeme Bohu a bližním tím, že posloucháme jeho přikázání.

„V tom je totiž láska k Bohu, že zachováváme jeho přikázání“ (1J 5,3). Tento verš jsme zvyklí chápat tak, že důvodem, motivací k zachovávání přikázání je naše láska k Bohu. To je v pořádku. Ale možná bychom se na tento verš mohli podívat i z jiného pohledu: „Nebo toť jest láska Boží…“ (1J 5,3; BK). To znamená, že Boží lásku poznáváme a zakoušíme právě dodržováním jeho přikázání.

V textu Mt 7,21–27 Ježíš řekl, že ti, kdo slyší a plní jeho slova, jsou jako moudrý stavitel, který postavil svůj dům na skále. Ty, kteří slyší, ale neposlouchají, Ježíš přirovnává k bláznivému staviteli, který si postavil dům na písku, což mělo katastrofální následky. Oba slyšeli slovo, ale zatímco jeden se podle něj zařídil, druhý se rozhodl ho ignorovat. Rozdíl v následcích jejich jednání je obrovský. Zatímco jednoho přivedla jeho rozhodnutí k životu, druhého čekala smrt.

**Aplikace**

`Uvažuj o souvislosti mezi láskou k Bohu a respektováním jeho zákona. Proč by se láska k Bohu měla projevovat právě takovým způsobem? Čím dodržování přikázání odhaluje opravdovou lásku? (Tip: Zamysli se nad následky neposlušnosti Božího zákona.)`

---

#### Dodatečné otázky k diskuzi

`Jak bys malému dítěti vysvětlil, co je to „odpovědnost“?`

`Proč musíme u členů Boží rodiny hovořit o odpovědnosti? V čem spočívá?`

`Proč Jan připomíná, že Boží dítě poznáte podle jeho vztahu k „přikázáním“?`

`Jak se v praxi projevuje zachovávání Božích přikázání?`

`Jak můžeme naším přístupem k zákonu napomáhat tomu, aby ho křesťané dokázali „zachovávat“ bez „zákonictví“?`

`Ježíš říká, že ten, kdo ho poslouchá, staví dům na skále. Jak tomu rozumíš?`