---
title:  'Poklad v nebi'
date:  05/01/2023
---

> <p></p>
> 19Neukládejte si poklady na zemi, kde je ničí mol a rez a kde je zloději vykopávají a kradou. 20Ukládejte si poklady v nebi, kde je neničí mol ani rez a kde je zloději nevykopávají a nekradou. 21Neboť kde je tvůj poklad, tam bude i tvé srdce. (Mt 6,19–21)

**Osobní studium**

`Jaké zásadní pravdy najdeme v úvodních verších?`

Svět je plný příběhů lidí, kteří si nashromáždili velké bohatství, ale nakonec o všechno přišli. Náš svět je velmi nejisté místo, ve kterém se odehrávají války, zločiny, násilí, přírodní katastrofy. Cokoli může způsobit, že člověk v okamžiku přijde o vše, o co usiloval a na čem věrně a poctivě pracoval. A nakonec přijde smrt a veškerý majetek se pro něj stejně stane zbytečným.

Písmo neříká, že je nesprávné být bohatým nebo vlastnit mnoho majetku. Ježíš nás však upozorňuje na to, že je třeba mít k majetku správný, vyvážený postoj a vnímat jeho hodnotu ze správného úhlu pohledu.

Co znamená „ukládat si poklady v nebi“? Znamená to, že na prvním místě v životě nebudeme mít vydělávání peněz a shromaž­ďování majetku, ale Boha a jeho království. Mimo jiné to také znamená, že to, co vlastníme a co jsme nabyli, používáme pro Boží dílo, pro rozvoj jeho království, pro práci ve prospěch druhých a pro to, abychom byli požehnáním pro jiné.

Když například Bůh povolal Abrahama, plánoval prostřednictvím patriarchy a jeho rodiny požehnat i ostatní lidi. Bůh řekl Abrahamovi, který „byl nazván ‚přítelem Božím‘“ (Jk 2,23): „Učiním tě velkým národem, požehnám tě, velké učiním tvé jméno. Staň se požehnáním! Požehnám těm, kdo žehnají tobě, pro­kleji ty, kdo ti zlořečí. V tobě dojdou požehnání veškeré čeledi země“ (Gn 12,2.3).

„A tak lidé víry docházejí požehnání spolu s věřícím Abrahamem“ (Ga 3,9). Máme tedy před sebou stejnou výzvu, jaká byla před Abrahamem.

„Peníze mají velkou cenu, mohou vykonat mnoho dobrého. V rukou Božích dětí se stávají potravou pro hladovějící, nápojem pro žíznivé a oděvem pro nahé. Mohou se stát prostředníkem pomoci utlačovaným a nemocným. Samy o sobě ovšem peníze nemají větší cenu než písek. Pravou hodnotu získávají pouze tehdy, když je používáme k uspokojování životních potřeb, pro blaho druhých nebo pro pokrok Kristova díla.“ (COL 351; PM 178)

**Aplikace**

`„Neboť kde je tvůj poklad, tam bude i tvé srdce“ (Mt 6,21). Kde je podle tvého srdce tvůj poklad?`