---
title:  'Plánování úspěchu'
date:  18/02/2023
---

### Texty na tento týden
Kaz 12,1; Gn 2,15; 1Tm 5,8; Ko 3,23.24; Gn 39,2–5; Př 3,5–8

> <p>Základní verš</p>
> „Cokoli děláte, dělejte upřímně, jako by to nebylo lidem, ale Pánu, s vědomím, že jako odměnu dostanete podíl na jeho království. Váš Pán je Kristus, jemu sloužíte.“ (Ko 3,23.24)

Většina lidí chce žít úspěšný a šťastný život. Žijeme však ve světě poznamenaném hříchem, kde na nás mohou z ničeho nic dopadnout tragédie a neštěstí. Otázkou pak zůstává, o jaký „úspěch“ a o jaké štěstí se máme snažit? Co vlastně považujeme za skutečný „úspěch“?

Známe příběh Josefa v Egyptě. Pokud bychom měli hledat vzor opravdu úspěšného života, Josef by se určitě dostal do úzkého výběru, je to tak? Z vězení přímo do paláce, to se jen tak nevidí. Ale co potom Jan Křtitel? Z vězení do hrobu... Dá se v jeho životě mluvit o úspěchu? Vše tedy závisí na tom, jak definujeme opravdový „úspěch“.

Tento týden se podíváme na myšlenku „úspěchu“ v kontextu základních principů věrného správcovství. Bez ohledu na to, kdo jsme nebo kde žijeme, budou peníze vždy součástí našeho života, ať už se k nim stavíme jakkoli. Jaké praktické kroky můžeme podniknout? A i když nám tyto kroky nezaručí finanční „úspěch“, mohou nám pomoci vyhnout se nástrahám a chybám, které by nás mohly přivést do neštěstí.

Osnova lekce

Hlavním tématem další lekce je „úspěch“ a „úspěšný život“, tak jak je představen v biblickém kontextu. Postupně se zaměříme na to, z čeho vychází, na jakých hodnotách stojí a k jaké zodpovědnosti nás vede.

•	Gn 29,10–12.18–20: Jasné stanovení priority (neděle)

•	Gn 1,28; 2,15: Práce jako Boží dar a požehnání (pondělí)

•	1Tm 5,8; Př 14,23: Zodpovědnost za rodinu (úterý)

•	Gn 39,1–5: Úspěch a mravní zásady (středa)

•	Př 3,5–8: Respektování Božích principů (čtvrtek)

**Budování společenství**