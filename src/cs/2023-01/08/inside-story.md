---
title:  Misijní příběh
date:   24/02/2023
---

#### Kočka a kolportér

_Andrew McChesney_

Mladý knižní evangelista Simo Vehkavuori se uprostřed zimy zastavil v dobře udržovaném domě nedaleko Turku, nejstaršího finského města a bývalého hlavního města, a ukázal své knihy dvěma svobodným sestrám, které tam žily.

K jeho překvapení si sestry rychle objednaly výtisk každé knihy. Pak ho nechaly stát samotného v obývacím pokoji. Neodvážil se odejít.

Nakonec jedna ze sester sešla dolů s velkou kočkou schovanou v podpaží. "Pane, budete něco s tou kočkou dělat?" zeptala se.

"Co s ní mám dělat?" Simo se zeptal.

"Nejste vy ten veterinář, kterému jsme před chvílí volali?" řekla.

"Ne," řekl. "Já jsem knižní evangelista."

Ještě několik let poté sestry s hurónským smíchem vyprávěly svým přátelům o tom, jak si Sima spletly s veterinářem a myslely si, že si musí koupit jeho knihy, aby mohl léčit jejich kočku.

Knihy si ale sestry nechaly.

Při jiné příležitosti se Simo vydal v pátek odpoledne do lesa, aby poobědval a pomodlil se. "Ježíši, než tento týden skončí, dej mi příležitost svědčit o Tobě," modlil se.

Po jídle zaklepal na dveře jedné farmy.

"Prodávám tuto knihu," řekl a ženě, která mu otevřela, podal výtisk knihy Velký spor od Ellen Whiteové.

"Kniha, kterou prodáváte, mě vůbec nezajímá," odpověděla žena. "Ale ráda bych si poslechla, co pro vás znamená Ježíš."

Poté, co Simo popsal svou lásku k Ježíši, žena promluvila.

"Pojďme do zadní místnosti a pomodleme se společně na kolenou," řekla.

V tu chvíli přišla ke dveřím její dospělá dcera. "Přidej se k nám," řekla žena své dceři. "I tvá kolena se musí v modlitbě ohnout."

Po modlitbě se Simo připravil k odchodu. Žena ho odprovodila až ke dveřím. "Chtěla bych si objednat tu knihu, kterou jste mi ukázal," řekla.

Tehdy si Simo uvědomil, že se žena zajímá o duchovní záležitosti. Když o nějaký čas později začal pastor v oblasti pořádat evangelizační setkání, Simo ho rodině představil. Pastor pořádal na farmě biblická studia a rodina se připojila k Církvi adventistů sedmého dne. Vnučka této ženy je dnes aktivní vedoucí církve v hlavním městě Finska, v Helsinkách.

_Příští týden si o Simo(vi) přečtete více._
