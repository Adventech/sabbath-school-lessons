---
title:  'Budování integrity'
date:  22/02/2023
---

> <p></p>
> 1Josef byl odveden dolů do Egypta. Od Izmaelců, kteří ho tam dovedli, si ho koupil Egypťan Potífar, faraónův dvořan, velitel tělesné stráže. 2S Josefem však byl Hospodin, takže ho provázel zdar; byl v domě svého egyptského pána. 3Jeho pán viděl, že je s ním Hospodin a že všemu, co on činí, dopřává Hospodin zdaru. 4Josef proto získal jeho přízeň a posluhoval mu. Potífar ho ustanovil správcem svého domu a svěřil mu všechno, co měl. 5A od té chvíle, co ho Egypťan ustanovil ve svém domě nade vším, co měl, žehnal Hospodin jeho domu kvůli Josefovi. Hospodinovo požehnání bylo na všem, co měl, v domě i na poli. (Gn 39,1–5)

**Osobní studium**

Další fáze „úspěšného“ života může být velmi příjemná – pokud rozhodnutí z předchozích let byla moudrá a nezničily je neoče­kávané události. V ideální situaci rodiče vychovali ze svých dětí samostatné dospělé, dům či byt je zaplacen a člověka netrápí žádné nesplacené dluhy. V ideálním případě mají lidé i nějaké úspory, které jim pomohou zajistit potřeby seniorské rodiny.

Bůh povolává své děti, aby v tomto období života žily i pracovaly ještě lépe. Měřítkem je Boží zákon zapsaný v našich srdcích (Jr 31,33), který se odráží v našich charakterech. Vzhledem k obecnému úpadku společnosti bude pro jednotlivého křesťana stále důležitější snažit se žít a pracovat tak, aby mu nebylo možno nic vytknout. Bible říká: „Výborné jméno je nad hojné bohatství, lepší než stříbro a zlato je přízeň“ (Př 22,1).

Bible zaznamenává případy zaměstnavatelů, kteří uznali, že jsou požehnaní, protože mají čestného a zbožného zaměstnance. Když chtěl Jákob odejít od svého tchána Lábana a vrátit se s rodinou do své vlasti, Lában ho prosil, aby neodcházel: „Kéž bych získal tvoji přízeň! Zjistil jsem, že mi Hospodin kvůli tobě žehná“ (Gn 30,27). A když Josefa prodali do otroctví v Egyptě, jeho pán Potífar přišel k podobnému závěru a patřičně za to Josefa odměnil.

`Uvažuj o (Gn 39,1–5). Přestože text neobsahuje konkrétní zmínky, čím si podle tebe Josef získal Potífarovu přízeň?`

„Ať tedy jíte či pijete či cokoli jiného děláte, všecko čiňte k slávě Boží“ (1K 10,31). Všechno naše jednání – včetně správy financí – by mělo být oslavou Boha. On je tím, kdo nám dává poznání a sílu, abychom v životě uspěli.

„Hospodine, tvá je velikost a bohatýrská síla, skvělost, stálost a velebnost, všechno, co je na nebi a na zemi, je tvé. Hospodine, tvé je království, ty jsi vyvýšen nade vším jako hlava. Bohatství a sláva pocházejí od tebe, ty panuješ nade vším, máš v rukou moc a bohatýrskou sílu, vyvýšení a utvrzení všeho je v tvých rukou“ (1Pa 29,11.12).

**Aplikace**

`Jakými hlavními zásadami se řídíš nejen v práci, ale také celkově v životě? Je něco, co budeš možná muset změnit?`