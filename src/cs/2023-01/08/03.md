---
title:  'Když je práce požehnáním'
date:  20/02/2023
---

> <p></p>
> A Bůh jim požehnal a řekl jim: „Ploďte a množte se a naplňte zemi. Podmaňte ji a panujte nad mořskými rybami, nad nebeským ptactvem, nade vším živým, co se na zemi hýbe.“ (Gn 1,28)

> <p></p>
> Hospodin Bůh postavil člověka do zahrady v Edenu, aby ji obdělával a střežil. (Gn 2,15)

> <p></p>
> Všechno, co máš vykonat, konej podle svých sil, neboť není díla ani myšlenky ani poznání ani moudrosti v říši mrtvých, kam odejdeš. (Kaz 9,10)

> <p></p>
> 7[…] My jsme u vás nezaháleli 8ani jsme nikoho nevyjídali, ale ve dne v noci jsme namáhavě pracovali, abychom nikomu z vás nebyli na obtíž. 9Ne že bychom k tomu neměli právo, ale chtěli jsme vám sami sebe dát za příklad, abyste se jím řídili. 10Když jsme u vás byli, přikazovali jsme vám: Kdo nechce pracovat, ať nejí! (2Te 3,7–10)

**Osobní studium**

Pokud jste nezdědili obrovský majetek nebo nepobíráte rentu ze svěřeneckého fondu, který založili vaši rodiče, dříve či později budete muset začít pracovat. (Literatura a filmy jsou plné osudů lidí, pro které bohatství nebylo požehnáním, ale naopak je přivedlo k tragickému konci.) Volba zaměstnání je pro mladé lidi těžká a komplikovaná. Ať už se rozhodnou jakkoli, ideálem je najít si takové zaměstnání či povolání, které je bude vnitřně naplňovat, poskytne jim dobrý příjem, a ještě bude užitečné pro společnost. Samozřejmě, reálný život je od takového ideálu často vzdálen.

`Jaký význam má skutečnost, že Adam a Eva dostali ještě před pádem do hříchu určité pověření, zodpovědnost, práci? Může odpověď na tuto otázku vysvětlit, proč jsou lidé, kteří nikdy nemuseli pracovat, často nespokojení a nešťastní?`

Je zřejmé, že práce, kterou dostali za úkol první lidé, pro ně nebyla trestem, ale bylo to pro jejich dobro. Bůh usoudil už v ráji, ve světě, ve kterém neexistoval hřích, smrt ani utrpení, že lidské bytosti potřebují pracovat.

„Stvořitel však také věděl, že člověk by nemohl být šťastný bez práce. Svěřil mu proto péči o zahradu Eden. Člověk se mohl docela samozřejmě radovat z krásy, která ho v zahradě obklopovala. To by však bylo málo. Právě práce měla být příležitostí, kdy člověk mohl uplatnit svou tělesnou sílu a zapojit do činnosti obdivuhodné ústrojí celého svého organismu. Kdyby štěstí spočívalo v nečinnosti, mohl člověk, tehdy ještě nezatížený hříchem, zůstat bez práce. Ale ten, který člověka stvořil, věděl nejlépe, co je pro něj dobré. Dříve než ho postavil na svět, připravil mu práci. Zaslíbení o budoucí slávě i rozhodnutí o tom, že si člověk denní chléb bude muset dobývat v potu tváře, vyšly z týchž úst.“ (AH 27; ŠD 19)

Avšak i po pádu, kdy (jako všechno ostatní) byla práce poskvrněna hříchem, Bůh řekl Adamovi: „Kvůli tobě nechť je země prokleta; po celý svůj život z ní budeš jíst v trápení“ (Gn 3,17). Za povšimnutí stojí výraz „kvůli tobě“, který zde má význam „tvou vinou“, nikoli „pro tvé dobro“. V každém případě práce a požehnání z ní plynoucí bude něco, co lidé i po pádu do hříchu budou potřebovat.

**Aplikace**

`Co je na práci tak jedinečné, že – v ideálním případě – je pro nás požehnáním?`