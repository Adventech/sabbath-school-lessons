---
title:  'Hledání zbožné rady'
date:  23/02/2023
---

> <p></p>
> 5Důvěřuj Hospodinu celým srdcem, na svoji rozumnost nespoléhej. 6Poznávej ho na všech svých cestách, on sám napřímí tvé stezky. 7Nebuď moudrý sám u sebe, boj se Hospodina, od zlého se odvrať. 8To dá tvému tělu zdraví a svěžest tvým kostem. (Př 3,5–8)

**Osobní studium**

Prostřednictvím různých finančních institucí, sociálních médií a nevyžádaných telefonátů se nám nabízí množství finančních a investičních poradců a odborníků. Bůh nás však vyzývá k opatrnosti. Pokud někdo nevyznává křesťanské zásady, jeho rady mohou být v rozporu s tím, co Bůh považuje za správné. „Blaze muži, který se neřídí radami svévolníků, který nestojí na cestě hříšných, který nesedává s posměvači, nýbrž si oblíbil Hospodinův zákon, nad jeho zákonem rozjímá ve dne i v noci. Je jako strom zasazený u tekoucí vody, který dává své ovoce v pravý čas, jemuž listí neuvadá. Vše, co podnikne, se zdaří“ (Ž 1,1–3).

`Podle Bible ten, kdo má zálibu v zákoně Hospodina (a zákon zde lze chápat šířeji – jako Boží slovo), bude požehnán a bude se mu dařit. Zní to velmi jednoduše, že?`

`Jaké principy obsahují úvodní verše (Př 3,5–8)? Jak by se daly aplikovat do správy našich finančních záležitostí?`

Biblické rady pro správu financí nám poskytují velmi cenné zásady, kterými bychom se měli řídit. Podívejme se na sedm z nich.

1. 	Udělejte si pořádek. Naplánujte své výdaje (Př 27,23.24). Mnohé rodiny přežívají od výplaty k výplatě. Bez jednoduchého plánu na vydělávání, utrácení a spoření může být život velmi stresující.

2. 	Utrácejte méně, než vyděláte. Rozhodněte se žít podle svých možností (Př 15,16). Mnohé rodiny utrácejí víc, než vydělávají. To je možné jen díky dostupnosti úvěrů a půjček. Se zadlužením však přichází mnoho problémů.

3. 	Z každé výplaty si něco odložte (Př 6,6–8). Šetřete na větší nákupy v budoucnosti a na neplánované výdaje, úrazy či nemoci. Část úspor uložte tak, abyste je mohli čerpat v době, kdy už kvůli věku nebudete moci být zaměstnáni.

4. 	Vyhýbejte se dluhům, jak to jen jde (Př 22,7). Úrok je výdaj, který se většinou nevyplatí. Osoba nebo rodina žijící na dluh – tedy z půjčených peněz – dnes vlastně žije z peněz, které podle očekávání vydělá v budoucnosti. Pokud dojde k jakýmkoli nečekaným životním změnám, může to způsobit vážné finanční nepříjemnosti.

5. 	Pracujte usilovně. „Lenoch dychtí a nic nemá, ale touha pilných se naplní“ (Př 13,4; ČSP).

6. 	Buďte Bohu finančně věrní (Dt 28,1–14). Žádná rodina si nemůže dovolit žít bez Božího požehnání.

7. 	Pamatujte, že tato země není naším skutečným domovem. Způsob, jakým spravujeme náš majetek a peníze, vypovídá o tom, jaké jsou naše životní priority (viz Mt 25,14–21).

**Aplikace**

`Která z uvedených rad je pro tebe nejužitečnější? Proč?`