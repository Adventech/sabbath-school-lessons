---
title:  'Období pilné práce'
date:  21/02/2023
---

> <p></p>
> Kdo se nestará o své blízké a zvláště o členy rodiny, zapřel víru a je horší než nevěřící. (1Tm 5,8)

> <p></p>
> Každá námaha přinese prospěch, ale prázdné mluvení je jenom k nouzi. (Př 14,23; ČSP)

> <p></p>
> 23Cokoli děláte, dělejte upřímně, jako by to nebylo lidem, ale Pánu, 24s vědomím, že jako odměnu dostanete podíl na jeho království. Váš Pán je Kristus, jemu sloužíte. (Ko 3,23.24)

**Osobní studium**

Ukázali jsme si, že je Božím záměrem, aby každý z nás pracoval. Tato část našeho života – od skončení přípravy na zaměstnání až po nástup do důchodu – trvá kolem čtyřiceti let. Pro mnoho lidí je to čas (zejména na začátku), kdy vychovávají své děti, pořizují nemovitost a dělají jiné velké investice. Finančně se může jednat o velmi náročné období. Zároveň jde o citlivé období, protože rodina se učí spolupracovat a její členové si vytvářejí pouta na celý život. Často se stává, že finanční stres manželství poznamená nebo úplně zničí. Rodině může pomoci, pokud jsou oba partneři věřící a jsou ochotni řídit se biblickými zásadami.

`Uvažuj o úvodních textech. Co z nich lze aplikovat do života rodiny?`

1Tm 5,8

Př 14,23; ČSP

Ko 3,23.24

V mnoha případech pracují oba manželé, ale hlavním živitelem rodiny bývá často manžel. Manželka zůstává určité období doma a věnuje se výchově dětí (v této oblasti nastávají postupné změny a doma může zůstat s dětmi i otec). Do života však mohou vstoupit nečekané okolnosti – nemoc, ekonomický pokles, dočasná nezaměstnanost –, které plány rodiny zkomplikují nebo zcela změní. Lidé se musí neustále přizpůsobovat měnící se situaci.

Děti, které přicházejí do rodiny, jsou v Bibli označovány jako „dědictví od Hospodina“ (Ž 127,3). Musíme chápat, že děti s sebou přinášejí obrovskou zodpovědnost. Cílem křesťanských rodičů je vychovat ze svých dětí nezávislé dospělé, vštípit jim lásku k Bohu a základní pravidla života. Zde jsou tři rady, které mohou rodičům pomoci probudit v dětech zodpovědnost v oblasti financí:

1. 	Vytvořte v rodině vyvážené křesťanské prostředí. To v sobě zahrnuje i pravidelné a zajímavé rodinné pobožnosti, navštěvování bohoslužeb a věrnost v desátcích a darech. Je dobré, když si tyto návyky děti osvojí již v raném věku.

2. 	Naučte děti ochotě pracovat a vážit si práce. Děti zjistí, že píle a čestnost v práci bývají oceňovány a odměňovány. Naučí se, že odměna přichází jako výsledek toho, že věnují svůj čas práci pro jiné lidi, pro které je tato činnost důležitá a zaplatí ji.

3. 	Pomozte dětem získat dobré vzdělání. Dětem je třeba pomoci nejen s výběrem dobré a vhodné školy, ale často je i povzbuzovat a vést k zodpovědnosti a trpělivosti. Vzdělání je dnes drahé – zvláště křesťanské vzdělávání na soukromých školách. Tato investice se však vyplatí, neboť dává dítěti v pozdějším životě širší možnost volby.

**Aplikace**

`Život je komplikovaný. Ani to největší úsilí ze strany rodičů není zárukou, že jejich děti půjdou dobrým směrem. Proč je důležité, aby se rodiče neobviňovali za nesprávná rozhodnutí, která mohou udělat jejich děti v pozdějším věku?`