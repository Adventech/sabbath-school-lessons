---
title:  'Nový Jeruzalém'
date:  21/03/2023
---

> <p></p>
> 1A viděl jsem nové nebe a novou zemi, neboť první nebe a první země pominuly a moře již vůbec nebylo. 2A viděl jsem od Boha z nebe sestupovat svaté město, nový Jeruzalém, krásný jako nevěsta ozdobená pro svého ženicha. 3A slyšel jsem veliký hlas od trůnu: „Hle, příbytek Boží uprostřed lidí, Bůh bude přebývat mezi nimi a oni budou jeho lid; on sám, jejich Bůh, bude s nimi, 4a setře jim každou slzu z očí. A smrti již nebude, ani žalu ani nářku ani bolesti už nebude – neboť co bylo, pominulo.“ 5Ten, který seděl na trůnu, řekl: „Hle, všecko tvořím nové.“ A řekl: „Napiš: Tato slova jsou věrná a pravá.“ (Zj 21,1–5)

**Osobní studium**

Právě nový Jeruzalém byl tím, co kdysi Abra­ham viděl vírou: „A upínal naději k městu s pevnými základy, jehož stavitelem a tvůrcem je sám Bůh“ (Žd 11,10). Nový Jeruzalém je Boží mistrovské dílo, postavené pro ty, kteří ho milují a zachovávají jeho přikázání. Bude domovem věrných Božích dětí v nebi během tisíciletí a pak na nové zemi po celou věčnost. Pro ty z nás, kteří se neradi balí a stěhují, je zde dobrá zpráva: Bůh se o všechno postará. Jan říká, že viděl nový Jeruzalém sestupovat od Boha.

Přečti si Zjevení 21. kapitolu. Pokus se shrnout, jaká zaslíbení v této kapitole můžeme najít.

Jen některá zaslíbení z těchto veršů si dokážeme představit. Naše mysl je příliš ovlivněná hříchem a známe jen padlý, hříchem pokřivený svět. Ale to, co k nám z těchto slov doléhá, je plné naděje.

Tak jako Ježíš byl s námi v tomto padlém světě, když přišel v těle, bude s námi i na nové zemi. Jaká přednost to musela být pro ty, kteří viděli Ježíše zblízka a osobně! Tuto příležitost budeme mít jednou i my. Při druhém příchodu bude vládnout jen čistá radost a vděčnost. Tuto úžasnou zkušenost nebude zkreslovat žádný závoj hříchu.

Potom i my, kteří známe jen slzy a smutek, pláč a bolest, porozumíme jednomu z největších zaslíbení v celé Bibli: „A setře jim každou slzu z očí. A smrti již nebude, ani žalu ani nářku ani bolesti už nebude – neboť co bylo, pominulo“ (Zj 21,4). Pomine všechno, co sice bylo, ale nikdy nemělo být součástí stvoření.

Z Božího trůnu proudí čistá řeka života a na obou stranách řeky je strom života. Bude tam Boží trůn a vykoupení „budou hledět na jeho tvář“ (Zj 22,4). Opět budou žít v blízkosti Boha, který nám nyní tak bolestně chybí.

**Aplikace**

`Jak využíváš dary, které jsi dostal od Boha? Jak dopadne jeho „účtování“ s tebou? Co potřebuješ v této souvislosti ve svém životě změnit?`

---

#### Dodatečné otázky k diskuzi

`Jak si představuješ „Nový Jeruzalém“? Na co se v tomto „zlatém městě“ nejvíce těšíš?`

`Máš rád stěhování? Proč?`

`Jak bude probíhat naše stěhování do Nového Jeruzaléma?`

`Jaká zásadní změna nás čeká v novém domově?`

`Co bude náplní našeho života během tisíciletí?`

`Podle autora lekce „při druhém příchodu bude vládnout jen čistá radost a vděčnost“ a tuto „úžasnou zkušenost nebude zkreslovat žádný závoj hříchu“. Jak tomu rozumíš? Co si o tom myslíš?`

`Ve kterém okamžiku nám bude moci Spasitel utřít poslední slzu? Proč?`