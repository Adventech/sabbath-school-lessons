---
title:  'Věčný život'
date:  20/03/2023
---

> <p></p>
> 1Vaše srdce ať se nechvěje úzkostí! Věříte v Boha, věřte i ve mne. 2V domě mého Otce je mnoho příbytků; kdyby tomu tak nebylo, řekl bych vám to. Jdu, abych vám připravil místo. 3A odejdu-li, abych vám připravil místo, opět přijdu a vezmu vás k sobě, abyste i vy byli, kde jsem já. (J 14,1–3)

**Osobní studium**

Nás všechny (ať se nám to líbí, nebo ne) čeká věčnost. Podle Bible tato věčnost přijde jako jedna ze dvou možností, které se navzájem vylučují: buď věčný život, nebo věčná smrt. To je všechno. Žádná střední cesta. Žádné kulhání, žádné výlety jednou na jednu a poté na druhou stranu. Buď život, nebo smrt. Je to jedna ze situací, které se dají popsat slovy: buď všechno, nebo nic.

`Písmo je v tomto jasné a nenechává žádné pochybnosti. „Mzdou hříchu je smrt, ale darem Boží milosti je život věčný v Kristu Ježíši, našem Pánu“ (Ř 6,23). „Neboť Bůh tak miloval svět, že dal svého jediného Syna, aby žádný, kdo v něho věří, nezahynul, ale měl život věčný“ (J 3,16). Je těžké představit si dvě vyhraněnější nebo odlišnější možnosti, že?`

Je pravděpodobné, že pokud čtete tyto lekce, vybrali jste si věčný život nebo tuto možnost alespoň zvažujete. Bůh má jedinečnou schopnost udělat vše, o čem říká, že udělat může – splnit všechny své sliby. Naším úkolem je jednoduše mu věřit, přijmout Ježíšovy zásluhy a spolehnout se na to, co nám řekl.

`Jaké povzbuzení a jaká zaslíbení se nacházejí v úvodních verších (J 14,1–3)? V čem spočívá jejich důležitost a krása?`

Tato nádherná slova naděje řekl Ježíš učedníkům v posledních dnech své pozemské služby. Měla být pro ně posilou v době zkoušek a trápení. Pokud je přijmeme, mohou mít stejný vliv i na nás. Ježíš přišel z nebe, zemřel na kříži, byl vzkříšen, vrátil se do nebe a slíbil nám: „Opět přijdu a vezmu vás k sobě, abyste i vy byli, kde jsem já“ (J 14,3).

Kristova smrt na kříži při jeho prvním příchodu je toho největší zárukou. Ježíš přijde znovu. Vždyť bez druhého příchodu by ten první byl úplně zbytečný. Stejnou jistotu, že Ježíš za nás zemřel na kříži, můžeme mít i v souvislosti s jeho druhým příchodem. „A odejdu-li, abych vám připravil místo, opět přijdu a vezmu vás k sobě, abyste i vy byli, kde jsem já“ (J 14,3).

**Aplikace**

`Uvažuj o textu Zj 21,8. Jaký osud čeká ty, kteří budou čelit druhé smrti? Který ze zmíněných hříchů by Ježíš nemohl odpustit? Proč jsou tedy tito lidé ztraceni, zatímco jiní, kteří se dopustili stejných hříchů, budou zachráněni? Jaký je zásadní rozdíl mezi těmito dvěma skupinami?`

---

#### Dodatečné otázky k diskuzi

`Čím vším se bude věčný život lišit od toho časného?`

`Na které změny se těšíš nejvíce?`

`Jak si představuješ to své místo „v domě nebeského Otce“?`

`Jak rozumíš termínu věčná smrt? Je to totéž, jako věčné umírání? Proč?`

`Proč je naší jedinou zárukou věčného života Ježíš a jeho oběť?`

`Co jsme díky Ježíši a jeho smrti na kříži mohli pochopit?`

`Proč je tak důležité si uvědomit, jak moc nás Bůh miluje? Před čím nás chrání naše víra a osobní seznámení se s tím, že „Bůh je láska“?`