---
title:  'Hledět na to, co je před námi'
date:  23/03/2023
---

> <p></p>
> 16Tak Boží Duch dosvědčuje našemu duchu, že jsme Boží děti. 17A jsme-li děti, tedy i dědicové – dědicové Boží, spoludědicové Kristovi; trpíme-li spolu s ním, budeme spolu s ním účastni Boží slávy. 18Soudím totiž, že utrpení nynějšího času se nedají srovnat s budoucí slávou, která má být na nás zjevena. (Ř 8,16–18)

**Osobní studium**

`Pavel se po svém obrácení naplno pustil do služby pro Krista. Díky svému vzdělání a bystré mysli mohl být ze světského hlediska velmi úspěšný. Tak jako Mojžíš, i Pavel se rozhodl trpět s věrnými Božími dětmi pro Krista. Prošel mnoha těžkými situacemi – bitím, kamenováním, vězněním, hladem, zimou, ztroskotal... (2K 11,24–33). Jak to všechno mohl vydržet?`

`Uvažuj o úvodním textu (Ř 8,16–18). Jak ovlivnilo jeho věrnost poznání, že je Božím dítětem?`

Hodnota, kterou Pavel připisoval odměně věřících, souvisí s tím, co všechno pro něho znamenalo trpět pro Krista. Z vězení napsal: „Bratří, já nemám za to, že jsem již u cíle; jen to mohu říci: zapomínaje na to, co je za mnou, upřen k tomu, co je přede mnou, běžím k cíli, abych získal nebeskou cenu, jíž je Boží povolání v Kristu Ježíši“ (Fp 3,13.14).

`Přečti si text 1Tm 6,6–12, který jsme již studovali v jedné z předchozích lekcí. Jaké je klíčové poselství tohoto textu?`

Z biblického pohledu znamená úspěch, když máme to, co potřebujeme a, tehdy, kdy to potřebujeme. Důkazem prosperity není hromadění majetku. Tato otázka úzce souvisí s Božím zaslíbením ve Fp 4,19: „Můj Bůh vám dá všechno, co potřebujete, podle svého bohatství v slávě v Kristu Ježíši.“ Jsme-li takto úspěšní, je důležité cítit a vyjadřovat vděčnost Bohu za to, co v něm máme a důvěřovat mu.

Bůh neslibuje svým dětem, že všechny budou bohaté a budou mít majetek. Ve skutečnosti říká, že všichni, kdo žijí zbožně, budou pronásledováni. To, co nabízí, je lepší než jakékoli bohatství světa. Bůh říká: „Naplním tvé potřeby a kamkoli půjdeš, budu s tebou.“ Na konci pak dá svým věrným skutečné bohatství – věčný život. Jaká úžasná odměna!

Na konci svého života mohl Pavel říci: „Neboť já již budu obětován, přišel čas mého odchodu. Dobrý boj jsem bojoval, běh jsem dokončil, víru zachoval. Nyní je pro mne připraven vavřín spravedlnosti, který mi dá v onen den Pán, ten spravedlivý soudce. A nejen mně, nýbrž všem, kdo s láskou vyhlížejí jeho příchod“ (2Tm 4,6–8). Kéž bychom my všichni díky Boží milosti mohli říci totéž a se stejnou jistotou.

---

#### Dodatečné otázky k diskuzi

`Věříš tomu, že jsi Boží dítě – že jsi Boží dědic? Co to pro tebe znamená?`

`Jak nás utrpení pro víru připravuje na věčný život?`

`Proč se Pavel moc nedíval na to, co je za ním, ale raději hleděl vpřed?`

`Proč někdy tak rádi vzpomínáme na staré dobré časy?`

`Jak Pavel definuje Timoteovi (1Tm 6,6-12), co je to úspěch?`

`Podle autora lekce jsme úspěšní, když „máme to, co potřebujeme tehdy, kdy to potřebujeme“. Co si o tom myslíš?`

`Proč není hromadění majetku důkazem skutečné prosperity?`

`Proč se máme soustředit na Ježíše a na to, co je zatím ještě před námi?`