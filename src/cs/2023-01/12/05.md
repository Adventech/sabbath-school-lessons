---
title:  'Čas účtování'
date:  22/03/2023
---

> <p></p>
> 14Bude tomu, jako když člověk, který se chystal na cestu, zavolal své služebníky a svěřil jim svůj majetek; 15jednomu dal pět hřiven, druhému dvě, třetímu jednu, každému podle jeho schopností, a odcestoval. 16Ten, který přijal pět hřiven, ihned se s nimi dal do podnikání a vyzískal jiných pět. 17Tak i ten, který měl dvě, získal jiné dvě. 18Ten, který přijal jednu, šel, vykopal jámu a ukryl peníze svého pána. 19Po dlouhé době se pán těch služebníků vrátil a začal účtovat. 20Přistoupil ten, který přijal pět hřiven, přinesl jiných pět a řekl: „Pane, svěřil jsi mi pět hřiven; hle, jiných pět jsem jimi získal.“ 21Jeho pán mu odpověděl: „Správně, služebníku dobrý a věrný, nad málem jsi byl věrný, ustanovím tě nad mnohým; vejdi a raduj se u svého pána.“ 22Přistoupil ten se dvěma hřivnami a řekl: „Pane, svěřil jsi mi dvě hřivny; hle, jiné dvě jsem získal.“ 23Jeho pán mu odpověděl: „Správně, služebníku dobrý a věrný, nad málem jsi byl věrný, ustanovím tě nad mnohým; vejdi a raduj se u svého pána.“ (Mt 25,14–23)

**Osobní studium**

Krátce před Ježíšovým ukřižováním ho jeho učedníci požádali: „Pověz nám, kdy to nastane a jaké bude znamení tvého příchodu a skonání věku!“ (Mt 24,3). Ježíš pak poměrně podrobně odpovídá na jejich otázky. Matouš 24 hovoří o znameních ve světě kolem nás, jako jsou války a katastrofy. Následující kapitola (Matouš 25) popisuje, jak na tom je církev těsně předtím, než Ježíš znovu přijde. To ilustrují tři příběhy. Jedním z nich je podobenství o hřivnách (ČEP) nebo talentech (ČSP), které ukazuje, jak Boží lid využívá svěřené dary.

`Uvažuj o těchto verších Mt 25,14–19. Co to znamená, že pán „účtoval“ se svými sluhy (Mt 25,19)?`

Někdy považujeme hřivny za dary, jako je dar zpěvu, kázání nebo pohostinnosti. Ale v podobném příběhu o hřivnách (L 19,12–24) jsou za hřivny považovány peníze a je velmi konkrétně popsáno, jak s těmito penězi služebníci hospodařili. Ellen G. Whiteová k tomu napsala: „Bylo mi ukázáno, že podobenství o hřivnách nebylo úplně pochopeno. Toto důležité naučení dostali učedníci pro užitek křesťanů žijících v posledních dnech. A tyto hřivny nepředstavují jen schopnost kázat a vyučovat z Božího slova. Podobenství se vztahuje i na časné prostředky, které Bůh svěřil svému lidu.“ (1T 197)

`Uvažuj o verších Mt 25,20–23. Co říká pán těm, kteří byli věrnými správci svěřených prostředků při podpoře jeho záležitostí? Co to znamená „vejdi a raduj se u svého pána“ (Mt 25,23)?`

Jestliže se porovnáváme s druhými (což není moc povznášející aktivita), je jen přirozené, že vidíme různé množství svěřených darů. Pokud má někdo víc, má i větší odpovědnost. V tomto příběhu je to však osoba s jedinou hřivnou – nejméně penězi –, která se ukázala jako nevěrná a přišla o Boží království. Namísto přemýšlení o odpovědnosti jiných se soustřeďme na to, co Bůh svěřil nám. Uvažujme, jak toho můžeme využít k jeho slávě.

**Aplikace**

`Pohled do budoucnosti je pro věřícího člověka plný naděje a radosti z Kristova druhého příchodu. Jaké biblické texty ti pomáhají připomenout, co Ježíš připravuje pro ty, kteří v něj uvěřili ?`