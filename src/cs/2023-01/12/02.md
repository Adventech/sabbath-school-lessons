---
title:  'Odměna za věrnost'
date:  19/03/2023
---

> <p></p>
> Bez víry však není možné zalíbit se Bohu. Kdo k němu přistupuje, musí věřit, že Bůh jest a že se odměňuje těm, kdo ho hledají. (Žd 11,6)

> <p></p>
> Panovník Hospodin přichází s mocí, jeho paže se ujme vlády. Hle, svoji mzdu má s sebou, u sebe svůj výdělek. (Iz 40,10)

> <p></p>
> Hle, Hospodin dává slyšet až do dálav země výzvu: „Vyřiďte dceři sijónské: Hle, přichází tvá spása!“ Hle, svoji mzdu má s sebou, u sebe svůj výdělek. (Iz 62,11)

> <p></p>
> Hle, přijdu brzo, a má odplata se mnou; odplatím každému podle toho, jak jednal. (Zj 22,12)

**Osobní studium**

`O čem hovoří dnešní texty? Jak bychom měli reagovat na jejich poselství?`

Žd 11,6

Iz 40,10

Iz 62,11

Zj 22,12

Odměna od Boha jeho věrným je jedinečná a podobně jako mnohé duchovní věci přesahuje naše chápání. „Slovy nelze popsat odměnu, která čeká spravedlivé. Pochopí ji jen lidé, kteří ji zakusí. Rozum smrtelného člověka nemůže pochopit slávu Božího ráje.“ (GC 675; VDV 435)

Ježíš zakončil blahoslavenství, kterými začíná kázání na hoře, těmito slovy: „Blaze vám, když vás budou tupit a pronásledovat a lživě mluvit proti vám všecko zlé kvůli mně. Radujte se a jásejte, protože máte hojnou odměnu v nebesích; stejně pronásledovali i proroky, kteří byli před vámi“ (Mt 5,11.12).

Po kapitole, ve které se mluví o hrdinech víry a jejich naději (Žd 11), začíná autor další kapitolu vysvětlením, proč byl Ježíš ochoten zemřít na kříži. „Proto i my, obklopeni takovým zástupem svědků, odhoďme všecku přítěž i hřích, který se nás tak snadno přichytí, a vytrvejme v běhu, jak je nám uloženo, s pohledem upřeným na Ježíše, který vede naši víru od počátku až do cíle. Místo radosti, která se mu nabízela, podstoupil kříž, nedbaje na potupu; proto usedl po pravici Božího trůnu“ (Žd 12,1.2).

Dostat odměnu za věrnost však není totéž jako spasení ze skutků. Nikdo z nás a ani žádný hrdina víry zmíněný v Písmu neměl skutky dost dobré, aby získal před Bohem nějakou zásluhu. V tom spočívá celý smysl kříže. Kdybychom se mohli zachránit skutky, Ježíš by nikdy nemusel umírat na kříži. Spasení je a navždy zůstane darem milosti. „Když z milosti, tedy ne na základě skutků – jinak by milost nebyla milostí“ (Ř 11,6). Jakákoliv odměna, kterou od Boha dostaneme, je jen výsledkem toho, co Bůh pro nás a v nás udělal.

**Aplikace**

`Uvažuj o myšlence, že Kristův první příchod je zárukou jeho druhého příchodu. Jak bys tuto spojitost vysvětlil vlastními slovy? Jaký pocit tě naplňuje v souvislosti se zaslíbením druhého příchodu?`