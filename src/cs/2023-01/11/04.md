---
title:  'Žij jednoduše'
date:  14/03/2023
---

> <p></p>
> 3Především vám chci říci, že ke konci dnů přijdou posměvači, kteří žijí, jak se jim zachce, 4a budou se posmívat: „Kde je ten jeho zaslíbený příchod? Od té doby, co zesnuli otcové, všecko zůstává tak, jak to bylo od počátku stvoření.“ […]

> <p></p>
> 9Pán neotálí splnit svá zaslíbení, jak si to někteří vykládají, nýbrž má s námi trpělivost, protože si nepřeje, aby někdo zahynul, ale chce, aby všichni dospěli k pokání. 10Den Páně přijde jako přichází zloděj. Tehdy nebesa s rachotem zaniknou, vesmír se žárem roztaví a země se všemi lidskými činy bude postavena před soud. 11Když tedy se toto vše rozplyne, jak svatě a zbožně musíte žít vy, 12kteří dychtivě očekáváte příchod Božího dne! V něm se nebesa roztaví v ohni a živly se rozpustí žárem. (2Pt 3,3.4.9–12)

**Osobní studium**

Jak bychom měli jako věřící reagovat na to, že žijeme ve stále složitější době? Máme si utáhnout opasky a přikrčit se, abychom přežili? Ne, máme dělat pravý opak. Protože víme, že konec světa a druhý příchod Krista je blízko, měli bychom chtít použít své prostředky k tomu, abychom druhé seznámili s radostným poselstvím o tom, co Bůh připravil těm, kteří ho milují. Víme, že jednoho dne, a to už brzy, všechno na této zemi shoří.

`Uvažuj o úvodním textu (2Pt 3,3–12). Jaké je Petrovo poselství v těchto verších?`

Z Božího slova chápeme, že Hospodin na konci věků neřekne andělům, aby náš majetek přestěhovali do nebe. Všechno na zemi shoří v konečném ohni, kdy všechny stopy hříchu a zla – kromě jizev na Kristových rukou – budou navždy zničeny.

Co bychom tedy měli dělat se svým majetkem? „Nyní by naši bratři měli zmenšovat svůj majetek místo toho, aby ho zvětšovali. Chystáme se přestěhovat do lepší země, do té nebeské. Nezabydlujme se zde na zemi, ale snažme se svůj majetek co nejvíce omezit.“ (CS 59)

Tato slova jsou stará více než sto let. Stále však platí, že času je málo, protože naše životy jsou vždy krátké. Co je šedesát, osmdesát nebo dokonce sto let (máme-li dobré geny, žijeme zdravě a nepostihne nás nějaká nehoda) ve srovnání s věčností? Náš život může skončit dřív, než dočteme tuto lekci. A první, co uvidíme pak, bude druhý příchod Ježíše Krista.

Jako věřící máme žít ve světle věčnosti. Ano, musíme tvrdě pracovat, abychom zajistili sebe a své rodiny. A pokud nás Hospodin požehnal bohatstvím, není na tom nic špatného, pokud si jej budeme užívat. Samozřejmě za předpokladu, že se nestaneme chamtivými a že budeme štědří vůči potřebným. Mějme však na paměti, že vše, co zde nashromáždíme, je pomíjivé, a pokud si nedáme pozor, může nám to přinést zkázu.

**Aplikace**

`Pokud bys věděl, že Ježíš přijde za deset let, jak bys změnil svůj život? A pokud by to bylo za pět let? Nebo za tři?`

---

#### Dodatečné otázky k diskuzi

`Jak si představuješ jednoduchý život?`

`V čem je výhoda „jednoduchosti“?`

`Co nás vede k tomu, že se tak rádi obklopujeme luxusem a spoustou zbytečných věcí, až máme nakonec pocit, že máme málo prostoru?`

`Je řešením pořízení „většího domu nebo bytu“? Kdy ano a kdy ne?`

`Proč se někdy bráníme „jednoduchému životu“?`

`Je možné zjistit, nakolik jsme přirostli k našemu majetku? Jak?`

`Do nebe si nic z toho, co máme, nevezmeš. Jak toto poznání mění tvůj pohled na vše, co vlastníš?`