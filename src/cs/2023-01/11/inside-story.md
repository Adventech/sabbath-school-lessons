---
title:  Misijní příběh
date:   17/03/2023
---

#### Dva nejlepší přátelé

_Chifundo Kanjo_

Bahadu Ibrahim ze středního Malawi se narodil ne-křesťanským rodičům, kteří od něj očekávali, že bude následovat jejich víru. Neměl s tím problém, protože jiné náboženství neznal.

Pak se však starší bratr oženil s adventistkou a vstoupil do Církve adventistů sedmého dne. Jako dospívajícího poslali rodiče Bahadua k bratrovi a jeho ženě do hlavního města Malawi, Lilongwe. Když přišla sobota, jeho bratr očekával, že s nimi půjde do sboru. Bahadu nechtěl jít, ale měl pocit, že nemá na výběr. Dva roky chodil do sboru každou sobotu z pocitu povinnosti.

Po návratu k rodičům do vesnice Kaluluma chtěl na Bibli zapomenout. Spřátelil se však s dalším teenagerem, který byl shodou okolností adventista. Bahadu svého nového přítele velmi obdivoval pro jeho dobrosrdečnost a laskavost. Všichni ve vesnici mladíka obdivovali a mluvili o něm pochvalně.

Jednu sobotu pozval kamarád Bahadua do sboru. Co mohl Bahadu dělat? Šel. Byl rád, že může trávit čas se svým nejlepším přítelem, a to i ve sboru. Postupem času jejich přátelství rostlo a Bahadu poslouchal, jak mu jeho přítel vysvětluje, že sedmý den je pravý Boží den odpočinku. Jeho přítel mu dával číst knihy. Postupně chápal nové pravdy o Bohu a sobotě. Nicméně stále nebyl přesvědčen, že sobota je pravý den odpočinku. Bez vědomí rodičů se rozhodl porovnat Bibli s tradiční náboženskou knihou své rodiny. Při čtení zjistil, že v náboženské knize jeho rodiny je uvedeno pouze jedno ženské jméno - Maryam, Ježíšova matka. Zjistil také, že Ježíš je Pán. Bahadu se rozhodl odevzdat své srdce Ježíši ve křtu. Do sboru už pak nechodil z pocitu povinnosti. Chodil tam, aby trávil zvláštní čas se svým novým nejlepším Přítelem.

Po Bahaduově křtu se ho rodiče zřekli a přestali mu platit školné na střední škole, takže nemohl odmaturovat se zbytkem třídy. Oba jeho rodiče zemřeli, aniž by se s jeho rozhodnutím smířili, a mnozí příbuzní se k němu dodnes chovají nepřátelsky. Bahadu však ve své víře nezakolísal. "Je to nejlepší rozhodnutí, jaké jsem kdy udělal," řekl. Dnes studuje na Malawské adventistické univerzitě, aby mohl v budoucnu působit jako pastor.

_Děkujeme vám za dary třinácté soboty v roce 2021, které pomohli vybudovat komunitní centrum v kampusu Malawské adventistické univerzity v Mzuzu, kde Bahadu studuje, v Jihoafrické - Indicko oceánské divizi. V tomto čtvrtletí dary podpoří dalších šest vzdělávacích projektů v sousední Středovýchodní africké divizi._
