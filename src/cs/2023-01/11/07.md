---
title:  'Podněty k zamyšlení'
date:  17/03/2023
---

Ačkoli nic v Bibli neříká, že bohatství je špatné, zároveň nenacházíme texty, které by spojovaly bohatství s posilováním oddanosti Bohu. Ve skutečnosti platí opačné nebezpečí. „Musíme se vzdát všeho, co by nás odvádělo od Boha. Mnoho lidí uctívá bohatství. Touha po majetku a láska k penězům je připoutávají k satanovi. Jiní nade všechno cení uznání a pocty lidí. Touží po tom, aby k nim ostatní vzhlíželi s obdivem a oslavovali je. Další lidé touží po snadném a sobeckém životě bez námahy. To všechno však musíme překonat. Nemůžeme napůl náležet Bohu a napůl se věnovat sobeckým zájmům, běžným v tomto světě. Božími dětmi můžeme být jen tehdy, když jimi budeme naplno.“ (SC 44; CVP 46)

V předchozích lekcích jsme mluvili o tom, jak církev rostla a jak byli první křesťané štědří. Nikdy v minulosti se však církev neměla tak dobře, jako se má dnes v mnoha zemích světa. Otázkou je, za jakou cenu. Blahobyt ovlivňuje naši spiritualitu – a určitě ne k dobrému. Proč? Bohatství a materiální hojnost nepodporují křesťanské ctnosti sebezapření a sebeobětování. Dá se nemilovat svět a jeho nabídky, když máme v chladničce více jídla, než dokážeme sníst, když vlastníme pěkné auto, když nakupujme online přes půl světa, když máme nejnovější televizory, počítače a telefony? Mnozí členové naší církve takový luxus nemají. My však žijeme v zemi, která patří mezi ty bohatší. Luxus a bohatství jsou nebezpečné. Nemluvíme o „milionářích“, kteří jsou si svého bohatství vědomi, a pokud se rozhodnou, mohou mnoho prostředků věnovat na charitu či rozvoj Božího díla. Chceme poukázat na ty, kdo patří do střední třídy. Uprostřed chytrých telefonů, počítačů, klimatizací a SUV jsou natolik oklamáni, že vůbec nemají pocit, že i jako „střední třída“ jsou v nebezpečí, že je jejich vlastní pohodlí duchovně pokazí. Proto mohou být desátky mocnou duchovní protilátkou proti nebezpečí bohatství, a to i pro ty, kteří nepatří k nejbohatším lidem v zemi.

**Otázky k rozhovoru**

`1. 	I když nepatříme mezi nejbohatší lidi na zemi, proč si musíme dávat pozor na svůj postoj k penězům a bohatství?`

`2. 	Jaké praktické kroky (kromě desátků) nám mohou pomoci se příliš „nezamotat“ do věcí tohoto světa?`

`3. 	Co by se stalo, kdybys od zítřka nemohl kupovat nebo prodávat, protože patříš mezi ty, „kteří zachovávají Boží přikázání a věrnost Ježíši“ (Zj 14,12)? Co by to udělalo s tvou vírou?`

---

#### Dodatečné otázky k diskuzi

`Cítíš se obohacen studiem Bible a sš v tomto týdnu? Jak a čím?`

`Co děláš, když tě přepadá strach z budoucnosti?`

`Co nás, podle EGW, odvádí od Boha a připoutává s satanovi? Proč?`

`Co si chceš odnést z naší dnešní diskuze? Proč právě toto?`