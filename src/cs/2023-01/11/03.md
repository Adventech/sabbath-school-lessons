---
title:  'Spoléhej se na Hospodina, ne na vlastní sílu'
date:  13/03/2023
---

> <p></p>
> 1Proti Izraeli povstal satan a podnítil Davida, aby sečetl Izraele. 2David poručil Jóabovi a předákům lidu: „Jděte, spočítejte Izraele od Beer-šeby až k Danu a podejte mi zprávu, chci znát jejich počet.“ 3Jóab králi namítl: „Nechť Hospodin zvětší svůj lid třeba stokrát. Což nejsou ti všichni, králi, můj pane, služebníky mého pána? Proč to chce můj pán zjistit? Proč se má Izrael provinit?“ 4Královo rozhodnutí bylo však pro Jóaba nezvratné. Jóab vyšel a prošel celý Izrael. Pak přišel do Jeruzaléma. (1Pa 21,1–4)

**Osobní studium**

Král David se mohl zachovat mnohem lépe. Ze zkušenosti svého nejlepšího přítele Jónatana měl vědět, že když člověk uzavře smlouvu s Bohem, nezáleží na tom, zda má pár mužů nebo velké vojsko. Bůh nám může dát vítězství bez ohledu na naši sílu. V 1S 14,1–23 pisatel zaznamenává příběh o tom, jak Saulův syn Jónatan a jeho zbrojnoš porazili celou posádku Pelištejců – bylo to Hospodinovo dílo. V textu se velmi jasně říká, že jednal Hospodin (1S 14,6.10.12.23). Navzdory této zkušenosti, když nastaly pro krále Davida těžké časy, dovolil satanovi, aby ho pokoušel důvěřovat jen své vlastní síle a vynalézavosti.

`Přečti si úvodní verše (1Pa 21,1–14). Proč se David rozhodl „spočítat Izrael“? Proč byl jeho velitel Jóab proti?`

Davidově šlo hlavně o to, aby zjistil počet bojeschopných mužů (1Pa 21,5). Problémem bylo, že s celým nápadem přišel satan. Ten svedl Davida, aby se při obraně spoléhal více na vlastní síly než na Hospodinovu prozřetelnost. Jóab, velitel Davidovy armády, se pokoušel přesvědčit Davida, aby sčítání lidu nedělal. Viděl totiž, jak Bůh pracuje pro Iz­rael. Měl mnoho zkušeností s Božím vedením a v Písmu není ani jedna zmínka o tom, že by vojsko pod jeho vedením nějakou bitvu prohrálo. David však trval na tom, aby sčítání pokračovalo. Z textu se dozvídáme, že Davidovo jednání přineslo národu pohromu.

Nikdy se nestalo, že by někdo důvěřoval Bohu zbytečně. Kdykoli bojujete pro Hospodina, dobře se připravte. Existuje výrok, který se připisuje britskému vládci a veliteli armády Oliveru Cromwellovi (1599–1658). Před jednou z bitev občanské války řekl svým vojákům: „Důvěřujte Bohu, moji chlapci, a mějte střelný prach suchý!“ Jinými slovy, udělejte vše, co můžete, abyste uspěli, ale uvědomte si, že vítězství nám může dát pouze Bůh.

V souvislosti s tématem, o kterém přemýšlíme, je velmi lákavé spoléhat se na výši částky na našem bankovním účtu nebo na to, že se o nás postará vláda. Písmo nás však učí, že ať se Boží lid ocitl v jakékoli krizi, pokud důvěřovali Bohu, on se o ně postaral.

Současnost bychom měli využít k tomu, abychom se dostali do souladu s Bohem, zbavili se dluhů a štědře nakládali s tím, co nám bylo dáno. Slovy staré duchovní písně: „Jestli jsme někdy předtím potřebovali Hospodina, určitě ho potřebujeme i nyní.“

**Aplikace**

`Jak najít správnou rovnováhu mezi tím, co můžeme udělat sami (například postarat se o finanční zabezpečení sebe a své rodiny), a tím, že máme ve všem důvěřovat Hospodinu?`