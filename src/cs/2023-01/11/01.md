---
title:  'Hospodaření v těžkých časech'
date:  11/03/2023
---

### Texty na tento týden
2Pa 20,1–22; 1Pa 21,1–14; 2Pt 3,3–12; 1J 2,15–17; Zj 13,11–17

> <p>Základní verš</p>
> „Přines Bohu oběť díků a plň svoje sliby Nejvyššímu! Až mě potom budeš v den soužení volat, já tě ubráním a ty mě budeš oslavovat.“ (Ž 50,14.15)

Někdy se zdá, že se náš svět stále více vymyká kontrole: války, krveprolití, zločiny, nemravnost, přírodní katastrofy, pandemie, ekonomická krize, politická korupce a další. Jednotlivci i rodiny pociťují silnou potřebu pečovat o vlastní přežití. Je pochopitelné, že v těchto nejistých časech mnozí hledají bezpečí a jistotu.

Každodenní práce nás stojí mnoho sil. Před námi jsou nesnadné výzvy: splácení dluhů, výchova dětí a zabezpečení rodiny – potřebujeme oblečení, jídlo a přístřeší. Ježíš se ve svém kázání na hoře věnoval i základním potřebám člověka a své poselství shrnul slovy: „Po tom všem se shánějí pohané. Váš nebeský Otec přece ví, že to všechno potřebujete. Hledejte především jeho království a spravedlnost, a všechno ostatní vám bude přidáno“ (Mt 6,32.33).

V těžkých časech, kdy se musíme opírat o Boha více než kdykoli předtím, existuje několik velmi praktických kroků založených na biblických principech.

Osnova lekce

Při studiu této lekce se budeme věnovat krizovým situacím, ve kterých může být ohroženo ekonomické blaho a zajištění jednotlivců i společnosti. Jak se má v takových situacích projevit naše křesťanství? Co od nás Bůh očekává?

•	2Pa 20,6–12: Bůh vždy na prvním místě (neděle)

•	1Pa 21,1–4: Důvěra a spoléhání na Boží péči (pondělí)

•	1Pt 3,3.4.8–12: Život v očekávání Kristova návratu (úterý)

•	Mt 6,24; 1J 2,15–17: Jasně stanovené priority (středa)

•	Zj 13,11–17: Důvěra v dobách krize (čtvrtek)

---

#### Dodatečné otázky k diskuzi

`Co nám Bůh slibuje, když splníme sliby, které jsme mu dali?`

`Máš s tímto biblickým textem nějakou osobní zkušenost? Poděl se s námi.`

`Jak si představuješ „těžké časy“?`

`Už jsi někdy zažil „těžké časy“? Kdy to bylo a jak jsi to zvládal?`

`Co je podle tebe horší – chudoba nebo nemoc?  Proč?`

`Jak se můžeme připravit na „zlé časy“? Proč nejlépe tím, že dáme na první místo Boží království a vztah s Bohem?`