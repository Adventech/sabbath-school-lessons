---
title:  'Stanov si priority'
date:  15/03/2023
---

> <p></p>
> Nikdo nemůže sloužit dvěma pánům. Neboť jednoho bude nenávidět a druhého milovat, k jednomu se přidá a druhým pohrdne. Nemůžete sloužit Bohu i majetku. (Mt 6,24)

> <p></p>
> 15Nemilujte svět ani to, co je ve světě. Miluje-li kdo svět, láska Otcova v něm není. 16Neboť všechno, co je ve světě, po čem dychtí člověk a co chtějí jeho oči a na čem si v životě zakládá, není z Otce, ale ze světa. 17A svět pomíjí i jeho chtivost; kdo však činí vůli Boží, zůstává na věky. (1J 2,15–17)

**Osobní studium**

Ježíšova podobenství a učení a příběhy bib­lických postav jasně ukazují, že neexistuje poloviční oddanost Kristu. Buď jsme, nebo nejsme na Boží straně.

Když se Ježíše jeden zákoník zeptal, které přikázání je největší, Ježíš odpověděl: „Miluj Hospodina, Boha svého, z celého svého srdce, z celé své duše, z celé své mysli a z celé své síly!“ (Mk 12,30). Když všechno odevzdáme Kristu, nezůstane nám nic pro žádného jiného pána. Tak to je a tak by to mělo být i v našem životě.

`Uvažuj o úvodním verši Mt 6,24. Jakou máš osobní zkušenost s pravdivostí těchto slov? Co je v této oblasti pro tebe největším pokušením?`

Ježíš neřekl, že je obtížné sloužit Bohu a majetku, nebo že musíme být opatrní v tom, jak oběma sloužíme. Místo toho řekl, že se to nedá. Tečka. Tato myšlenka by měla vnést do našich duší trochu strachu a chvění (Fp 2,12).

`Uvažuj o textu 1J 2,15–17 (ČSP). Jak to, „po čem dychtí člověk a co chtějí jeho oči a na čem si v životě zakládá“, na nás působí? Proč to pro nás představuje nebezpečí? Jak se naše touhy pro nás mohou stát pokušením?`

Není divu, že Pavel napsal: „Myslete na to, co je nahoře, ne na to, co je na zemi“ (Ko 3,2; ČSP). Samozřejmě, snáze se to řekne, než udělá. Pokušení a lákání světa máme každý den před očima. Vábení toho, „co je na zemi“, je silné. Naše nitro touží po okamžitém uspokojení. I ten nejvěrnější křesťan občas sklouzne a pocítí lásku k tomu, „co je na zemi“. A i když víme, že jednoho dne to všechno skončí, stále cítíme, že nás to táhne k pomíjivým věcem. Dobrou zprávou však je, že se přesto nemusíme nechat odtáhnout od Pána.

**Aplikace**

`Přečti si text 2Pt 3,10–14. Jak by tato slova měla ovlivňovat náš způsob života, včetně toho, jak zacházíme s naším majetkem?`

---

#### Dodatečné otázky k diskuzi

`Co je to „priorita“?`

`Jak se pozná, že je něco naší prioritou?`

`Proč potřebujeme mít své hodnoty správně seřazeny?`

`Jaké priority nám nabízí „svět“?`

`Proč jsou pro nás ty „světské priority“ tak lákavé?`

`Jak se můžeme bránit tomu „světskému vábení“?`

`Co a proč má být v našem žebříčku hodnost na prvním místě?`