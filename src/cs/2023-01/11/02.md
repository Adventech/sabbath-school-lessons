---
title:  'Dej Boha na první místo'
date:  12/03/2023
---

> <p></p>
> 6 A [Jóšafat] řekl: „Hospodine, Bože našich otců, cožpak nejsi ty Bůh na nebi, který vládne nade všemi královstvími pronárodů? Máš v rukou moc a bohatýrskou sílu, nikdo se ti nemůže zpěčovat. 7Což jsi to nebyl ty, náš Bože, jenž jsi vyhnal obyvatele této země před Izraelem, svým lidem? Dal jsi ji navěky potomkům Abrahama, svého přítele. 8Usídlili se v ní a vybudovali ti v ní svatyni tvému jménu. Řekli: 9‚Jestliže na nás přijde něco zlého, meč soudu, mor či hlad, postavíme se před tento dům a před tebe, protože v tomto domě dlí tvé jméno, a ve svém soužení budeme k tobě volat, a ty nás vyslyšíš a zachráníš.‘ 10A nyní pohleď na Amónovce a Moábce i na horu Seír, kudy jsi Izraeli nedovolil projít, když přicházel z egyptské země; uhnul od nich a nevyhladil je. 11Hle, jak nám odplácejí. Přitáhli nás vyhnat z tvého vlastnictví, které jsi nám určil. 12Bože náš, což je nebudeš soudit? Nemáme sílu proti tomuto velikému množství, které táhne proti nám. Nevíme, co máme dělat, proto vzhlížíme k tobě.“ (2Pa 20,6–12)

**Osobní studium**

`Jaké důležité duchovní principy se nacházejí v úvodních verších? Které z nich můžeme aplikovat do svých životních zápasů a obtíží?`

Ke konci Jóšafatovy vlády bylo Judsko napadeno několika pohanskými královstvími. Jóšafat byl odvážný a statečný muž. Roky budoval své vojsko a opevněná města a byl dobře připraven čelit téměř jakémukoli nepříteli. Přesto se v této krizi nespoléhal na vlastní sílu, ale na Boží moc. Rozhodl se hledat Hospodina a vyhlásil půst v celém Judsku. Všichni lidé se shromáždili na nádvoří chrámu, jak se za to kdysi modlil král Šalomoun (viz Šalomounovu modlitbu ve 2Pa 6,14–42). Modlili se, aby Bůh zmátl jejich nepřátele, aby jeho jméno mohlo být oslaveno. Potom se král Jóšafat modlil: „Bože náš, což je nebudeš soudit? Nemáme sílu proti tomuto velikému množství, které táhne proti nám. Nevíme, co máme dělat, proto vzhlížíme k tobě“ (2Pa 20,12).

Poté, co se takto odevzdali Bohu, sestoupil Hospodinův duch na Jachzíela, který řekl: „Pozorně naslouchejte, všichni Judejci a obyvatelé Jeruzaléma, i ty, králi Jóšafate. Toto vám praví Hospodin: ‚Nebojte se a neděste se tohoto velikého množství.‘ Boj není váš, ale Boží. […] Vy přitom bojovat nemusíte. Postavte se, Judejci a obyvatelé Jeruzaléma, stůjte a uvidíte, jak vás Hospodin zachrání. Nebojte se a neděste se a zítra proti nim vytáhněte! Hospodin bude s vámi“ (2Pa 20,15.17).

Druhý den brzy ráno král shromáždil lid a před nimi kráčeli zpěváci lévijci, aby chválili Hospodina. Potom král vyzval lid: „Věřte v Hospodina, svého Boha, a budete nepohnutelní; věřte jeho prorokům a bude vás provázet zdar“ (2Pa 20,20). Sbor začal zpívat a nepřátelé se navzájem ničili a „nikdo nevyvázl“ (2Pa 20,24). Judským mužům trvalo tři dny, než posbírali kořist z boje, a čtvrtý den se vrátili do Jeruzaléma se zpěvem.

Hospodin, který je vysvobodil, je tentýž Bůh, kterého milujeme a uctíváme i my. Jeho moc je dnes stejně velká jako tehdy. Důvěřovat Hospodinu a jeho vedení je výzvou pro nás.

**Aplikace**

`Přečti si text 2Pa 20,20. Jaký zvláštní význam by měl mít tento text pro adventisty sedmého dne?`