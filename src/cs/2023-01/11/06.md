---
title:  'Až nebude možné kupovat ani prodávat'
date:  16/03/2023
---

> <p></p>
> 11Vtom jsem viděl jinou šelmu, jak vyvstala ze země: měla dva rohy jako beránek, ale mluvila jako drak. 12Z pověření té první šelmy vykonává veškerou její moc. Nutí zemi a její obyvatele, aby klekali před první šelmou, které se zahojila její smrtelná rána. 13A činí veliká znamení, dokonce i oheň z nebe nechá před zraky lidí sestoupit na zem. 14Bylo jí dáno dělat znamení ke cti první šelmy a svádět jimi obyvatele země; rozkazuje obyvatelům země, aby postavili sochu té šelmě, která byla smrtelně zraněna mečem, a přece zůstala naživu. 15Je jí dáno, aby do sochy té šelmy vdechla život, takže ta socha mluvila a vydala rozkaz, že zemřou všichni, kdo před ní nepokleknou. 16A nutí všechny, malé i veliké, bohaté i chudé, svobodné i otroky, aby měli na pravé ruce nebo na čele cejch, 17aby nemohl kupovat ani prodávat, kdo není označen jménem té šelmy nebo číslicí jejího jména. (Zj 13,11–17)

**Osobní studium**

Bible vykresluje bolestný obraz světa před druhým příchodem Ježíše. Daniel říká, že přijde „soužení, jaké nebylo od vzniku národa až do této doby“ (Da 12,1). Vzhledem k některým opravdu temným obdobím v minulosti musí být to, o čem zde Daniel mluví, opravdu velmi zlé.

I kniha Zjevení poukazuje na znepokojivé časy před Kristovým návratem.

`Uvažuj o úvodním textu (Zj 13,11–17). Jak souvisí otázka finančních záležitostí s pronásledováním na konci času?`

Nemoci něco koupit nebo prodat? Jak velká část našeho života se točí kolem nakupování a prodávání? Naše práce je v jistém smyslu prodejem našeho času, dovedností a zboží těm, kteří si je chtějí koupit. Nemoci cokoli koupit nebo prodat však znamená neschopnost fungovat ve společnosti, ve které žijeme. Tlak na ty, kteří zůstanou věrní, pak bude obrovský. Navíc čím více peněz máme, tím větší podíl budeme mít na tomto světě (alespoň co se týče materiálních statků), a tak tlak na přizpůsobení se bude určitě ještě silnější.

Jak se na to můžeme připravit? Nyní se připravujme tak, že se prostřednictvím Boží milosti ujistíme, že nejsme otroky svých peněz a svého majetku. Pokud se nyní nepřipoutáme k majetku, budeme mít mnohem menší problém se ho vzdát, pokud si to budou okolnosti vyžadovat.

`Přečti si text Dt 14,22.23. Co mělo být motivací k odvádění desátků? Co se z toho můžeme naučit v souvislosti s dobou konce?`

Bůh prostřednictvím Mojžíše vysvětlil, že jedním z důvodů, proč ustanovil systém desátků, bylo, „aby ses učil bát Hospodina, svého Boha, po všechny dny“ (Dt 14,23). V textu Žalmu 31,20 vidíme, že „bát se Hospodina“ znamená mu důvěřovat: „Jak velká je dobrota, kterou chováš vůči těm, kdo se tě bojí! Před lidskými syny ji prokazuješ těm, kdo v tobě hledají útočiště“ (ČSP).

Chápeme, že Bůh ustanovil systém desátků, aby nás chránil před sobectvím a povzbuzoval nás k důvěře, že se o nás postará. Přestože věrnost v desátcích určitě není zárukou, že lidé nakonec zůstanou věrní, ti, kteří nejsou věrni v desátcích, budou v budoucnu prožívat velký zápas.

**Aplikace**

`Jak rozumíš rozdílu mezi spasením z milosti a odměnou za dobré skutky? Naformuluj svou odpověď a poděl se o ni ve třídě sobotní školy.`

---

#### Dodatečné otázky k diskuzi

`S čím se budou potýkat křesťané těsně před Ježíšovým návratem?`

`Jaké pocity tě plní, když si představíš dobu pronásledování?`

`Proč bychom se neměli zbytečně trápit strachem z budoucnosti?`

`Myslíš, že se na tu dobu můžeme nějak připravit? Jak?`

`Proč je tím nejdůležitějším bodem přípravy každodenní vztah s Bohem?`

`Jak ti jistota spasení pomáhá bojovat s paralyzujícím strachem z toho, co jednou přijde na tento svět?`

`Jak nám „jednoduchý život“ usnadní se vyrovnat s pronásledováním, pokud se ho dožijeme?`