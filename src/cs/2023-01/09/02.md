---
title:  'Chamtivost jako počáteční hřích'
date:  26/02/2023
---

> <p></p>
> 12Jak jsi spadl z nebe, třpytivá hvězdo, jitřenky synu! Jak jsi sražen k zemi, zotročovateli pronárodů! 13A v srdci sis říkal: „Vystoupím na nebesa, vyvýším svůj trůn nad Boží hvězdy, zasednu na Hoře setkávání na nejzazším Severu. 14Vystoupím na posvátná návrší oblaků, s Nejvyšším se budu měřit.“ (Iz 14,12–14)

**Osobní studium**

Často vyvstává pochopitelná otázka, jak mohl v Božím dokonalém stvoření vzniknout hřích. Ačkoli se nám tento problém nepodaří zcela pochopit a vysvětlit, Písmo nám přináší alespoň některé náznaky. Někde v začátcích se objevila chamtivost, chorobná touha a snaha přivlastnit si něco, co mi nepatří.

`Co se dozvídáme z úvodního textu o pádu Lucifera? Jakou roli v tom sehrála chamtivost?`

„Avšak jeho touha po nadvládě se opět vrátila a Lucifer se ještě více oddával své žárlivosti na Krista. Velké pocty, jichž se mu dostalo, v něm nevzbuzovaly žádnou vděčnost vůči jeho Stvořiteli. Byl hrdý na svou nádheru a toužil být rovný Bohu. Andělé si ho vážili a byl zahrnut slávou jako žádný z nich. Pouze Boží Syn měl vyšší postavení než on. Tento mocný anděl se však ptal: ‚Proč by měl mít Kristus nejvyšší moc?‘“ (PP 35; NUD 10)

`K čemu v těchto verších přirovnává apoštol Pavel chamtivost (hrabivost)? Proč?`

Ef 5,5

Ko 3,5

Je pozoruhodné, že Pavel přirovnává chamtivost (hrabivost) k modlářství. Lidé praktikují modlářství, když uctívají – to znamená, že zasvěcují svůj život – něčemu jinému než Bohu, stvoření a ne Stvořiteli (Ř 1,25). Chamtivost je tedy touha vlastnit něco, co nám nepatří. A ta touha bude tak silná, že naplní a ovládne celou naši bytost – až Bůh přestane být v našem životě na prvním místě.

Lucifer na úplném začátku pravděpodobně (můžeme se jen domnívat) nevěděl, kam ho jeho nesprávná touha zavede. A něco podobného se může stát i nám. Přikázání proti žádostivosti nás může zastavit před činy, které povedou i k porušování jiných přikázání. (Viz například 2S 11.)

**Aplikace**

`Přečti si text 1Tm 6,6.7. Jak nás může před chamtivostí chránit vědomí, že „nic jsme si totiž na svět nepřinesli, a také si nic nemůžeme odnést“?`