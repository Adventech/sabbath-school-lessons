---
title:  'Ananiáš a Safira'
date:  01/03/2023
---

> <p></p>
> 1Také nějaký muž, jménem Ananiáš, a jeho manželka Safira prodali svůj pozemek. 2Ananiáš si však s vědomím své ženy dal nějaké peníze stranou, zbytek přinesl a položil apoštolům k nohám. 3Ale Petr mu řekl: „Ananiáši, proč satan ovládl tvé srdce, že jsi lhal Duchu svatému a dal stranou část peněz za to pole? 4Bylo tvé a mohl sis je přece ponechat; a když jsi je prodal, mohl jsi s penězi naložit podle svého. Jak ses mohl odhodlat k tomuto činu? Nelhal jsi lidem, ale Bohu!“ (Sk 5,1–4)

**Osobní studium**

Být členem rané církve muselo být vzrušující. Po velkém vylití Ducha svatého o Letnicích apoštolové mocně kázali evangelium a k církvi se připojovaly tisíce lidí. A nejen to. Celková atmosféra ve společenství věřících byla i z dnešního pohledu obdivuhodná: „Když se pomodlili, otřáslo se místo, kde byli shromážděni, a všichni byli naplněni Duchem svatým a s odvahou mluvili slovo Boží. Všichni, kdo uvěřili, byli jedné mysli a jednoho srdce a nikdo neříkal o ničem, co měl, že je to jeho vlastní, nýbrž měli všechno společné. Boží moc provázela svědectví apoštolů o vzkříšení Pána Ježíše a na všech spočívala veliká milost. Nikdo mezi nimi netrpěl nouzi, neboť ti, kteří měli pole nebo domy, prodávali je a peníze, které utržili, skládali apoštolům k nohám. Z toho se rozdávalo každému, jak potřeboval“ (Sk 4,31–35).

Manželé Ananiáš a Safira měli přednost být u toho. Viděli, jak církev roste, a byli svědky mocných projevů Ducha svatého. Právě v tomto prostředí Ananiáš a Safira zatoužili být součástí velké věci. Rozhodli se prodat nějaký majetek a utržené peníze věnovat církvi. Pozoruhodné a obdivuhodné, kdyby...

`Přečti si Sk 5,1–11. Co považuješ za horší – ponechat si část peněz, nebo o tom lhát? Proč Ananiáše a Safiru stihl tvrdý trest?`

Zpočátku se zdálo, že oba manželé jsou upřímní a touží podpořit rozrůstající se dílo. „Později však Ananiáš a Safira zarmoutili Ducha svatého, protože podlehli sklonům k chamtivosti. Začali litovat svého slibu a brzy přišli o blahodárný vliv požehnání, které je tak nadchlo, že toužili vykonat pro Krista velké věci.“ (AA 72; PNL 42) Přestože začali s těmi nejlepšími pohnutkami, jejich chamtivost je přiměla nasadit si masku a předstírat, že jsou tím, čím ve skutečnosti nebyli.

**Aplikace**

`„A velká bázeň padla na celou církev i na všechny, kteří o tom slyšeli“ (Sk 5,11). Po této tragédii lidé začali jednat opatrněji. Uvědomili si, že pokrytectví v církvi nemá místo. Smutná zpráva o špatném konci dvou věřících lidí je součástí Bible jako výstraha před pokryteckým jednáním. Co nás tento příběh učí o tom, kam až může vést chamtivost?`

---

#### Dodatečné otázky k diskuzi

`Z jakých prostředků „žila“ mladá církev v Jeruzalémě?`

`Jaký vliv měla na štědrost prvních křesťanů víra, že se Ježíš brzy vrátí?`

`Proč Ananiáš a Safira prodali svůj pozemek? Jaký měli původně plán?`

`Co je přivedlo k tomu, že si nakonec část peněz nechali?`

`S jakým tvrzením přinesli peníze lidem ve vedení církve?`

`Proč musel Petr nad oběma vynést tak tvrdý soud?`

`V čem jsou pro nás odstrašujícím příkladem?`

`Jak je to s našimi dary? Podle čeho máme určovat jejich výši?`