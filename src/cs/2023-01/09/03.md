---
title:  'Prokletá věc v táboře'
date:  27/02/2023
---

> <p></p>
> 1Izraelci se při provádění klatby dopustili zpronevěry. Akán, syn Karmího, syna Zabdího, syna Zerachova z pokolení Judova, vzal něco z věcí propadlých klatbě. Proto vzplanul Hospodin proti Izraelcům hněvem. […]

> <p></p>
> 10Hospodin řekl Jozuovi: „Vstaň! Co je s tebou, že jsi padl na tvář? 11Izrael zhřešil. Přestoupili mou smlouvu, kterou jsem jim vydal. Vzali z věcí propadlých klatbě, kradli, zatajili to a uložili mezi své věci. 12Proto nemohou Izraelci před svými nepřáteli obstát a obracejí se před svými nepřáteli na útěk, protože sami propadli klatbě. Nebudu už s vámi, jestliže ze svého středu nevymýtíte to, co propadlo klatbě. 13Vzhůru, posvěť lid a vyzvi jej: ‚Posvěťte se na zítřek! Toto praví Hospodin, Bůh Izraele: Uprostřed tebe je něco, co propadlo klatbě, Izraeli! Nemůžeš obstát před svými nepřáteli, dokud to, co propadlo klatbě, neodstraníte ze svého středu. (Joz 7,1.10–13)

`Bylo to pravděpodobně jedno z nejkrásnějších období v historii Izraele. Po čtyřiceti letech putování po poušti konečně vstoupili do zaslíbené země. Podobně jako kdysi jejich otcové prošli při útěku z Egypta Rudým mořem, oni nyní díky dramatickému zázraku přešli suchou nohou řeku Jordán. Tento zázrak byl tak působivý, že srdce pohanských králů v Kanaánu zmalomyslnělo, „ztratili odvahu a pozbyli před Izraelci ducha“ (Joz 5,1).`

> <p></p>
> První skutečnou výzvou při obsazování Kanaánu bylo zdmi obehnané a opevněné město Jericho. Dobýt takové město nebylo v silách Izraelců. Hospodin jim však dal přesné instrukce. Když ho poslechli, události nabraly rychlý spád. Potom se však něco zaseklo a po triumfu přišla porážka.

> <p></p>
> Přečti si text Jozue 7. Pokus se shrnout hlavní události popsané v této kapitole. Jaké poselství si dnes můžeme vzít z tohoto příběhu?

> <p></p>
> Když na Akána padl los a Jozue ho konfrontoval, přiznal se ke svému činu se slovy „vzplanul jsem žádostí a vzal jsem si to“ (Joz 7,21). Hebrejské sloveso _chmd_ přeložené v tomto verši také jako „dychtil jsem“ (ČSP) se na některých místech v Bibli používá ve velmi pozitivním smyslu. Stejný kořen se objevuje například v Da 9,23, kdy Gabriel mluví o Danielovi, že je „vzácný“ („velmi milý“; BK).

> <p></p>
> V tomto případě však je _chmd_ špatnou zprávou. Navzdory jasnému příkazu nevzít si nic z dobytého území, neboť je to „klaté“ („proklaté“ BK; „zasvěcené zkáze“ ČSP; viz Joz 6,17.18; 7,11.12), Akán neposlechl – neboť „vzplanul žádostí“ – a udělal přesný opak. Tím přivolal neštěstí na celý národ. Jozue se po porážce u města Aj obával, že „až to uslyší Kenaanci a ostatní obyvatelé země, obklíčí nás a vyhladí naše jméno ze země“, a proto zoufale volal k Hospodinu: „Co pak učiníš pro své veliké jméno?“ (Joz 7 ,9). Hospodin chtěl použít velká vítězství Izraelců jako součást svědectví okolním národům (podobně jako při přechodu Jordánu). Chtěl dát vědět o své moci a o svém působení mezi Izraelci. Jejich vítězství měla být svědectvím o Hospodinově moci. Porážkou v Aji nejen ztratili životy, ale také znemožnili uskutečnit Boží plán.

**Aplikace**

`Akán se mohl vymlouvat: Vždyť jde o zanedbatelnou kořist. Nic tak hrozného se přece nestalo. Komu to ublíží? Chtěl jsem si jen trochu přilepšit a pomoci své rodině. Jak se můžeme chránit před takovým druhem výmluv a omlouvání našeho nesprávného jednání?`

---

#### Dodatečné otázky k diskuzi

`Co předcházelo Akánovu hříchu? Co prožili Izraelci po 40 letech putování?`

`Jak je možné, že Akán vzal něco, co bylo „prokleto“?`

`Co nám tento příběh prozrazuje o moci chamtivosti?`

`Stvořitel za hřích jednoho člověka postihl celý národ. Nebylo to od něj nespravedlivé? Proč?`

`Co museli Izraelci udělat, aby ze sebe sňali prokletí, které na ně přivolal svým jednáním  Akán?`

`Jak můžeme zabránit tomu, aby mezi námi nebyli lidé ovládaní chamtivostí?`

`Jak se můžeme sami chránit před chamtivostí?`