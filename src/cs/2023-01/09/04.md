---
title:  'Jidášovo srdce'
date:  28/02/2023
---

> <p></p>
> 1Šest dní před velikonocemi přišel Ježíš do Betanie, kde bydlel Lazar, kterého vzkřísil z mrtvých. 2Připravili mu tam večeři; Marta při ní obsluhovala a Lazar byl jeden z těch, kteří byli s Ježíšem u stolu. 3Tu vzala Marie libru drahého oleje z pravého nardu, pomazala Ježíšovi nohy a otřela je svými vlasy. Dům se naplnil vůní té masti. 4Jidáš Iškariotský, jeden z jeho učedníků, který jej měl zradit, řekl: 5„Proč nebyl ten olej prodán za tři sta denárů a peníze dány chudým?“ 6To řekl ne proto, že by mu záleželo na chudých, ale že byl zloděj: měl na starosti pokladnici a bral z toho, co se do ní dávalo. 7Ježíš řekl: „Nech ji, uchovala to ke dni mého pohřbu! 8Chudé máte vždycky s sebou, ale mne nemáte vždycky.“ (J 12,1–8)

**Osobní studium**

Jedním z nejtragičtějších příběhů v Bibli je příběh Jidáše Iškariotského. Tento muž měl přednost, jakou dostalo v celých dějinách jen jedenáct dalších lidí: být s Ježíšem po celou dobu jeho pozemské služby, sledovat jeho jednání a učit se věčným pravdám přímo od samotného Mistra. Jeho případ je smutný, protože této nádherné příležitosti nevyužil. Naopak, zachráněni budou lidé, kteří se s Ježíšem nikdy nesetkali a dozvěděli se o něm jen zprostředkovaně. Jedním z důvodů, proč Jidáš skončil tak špatně, byla žádostivost, chamtivost jeho srdce.

`Znovu se vraťme k příběhu, ve kterém Marie pomazala Ježíše drahocennou mastí (J 12,1–8). Jak na její čin odevzdanosti a služby zareagoval Jidáš? Co ho k tomu vedlo? Jak celou situaci zhodnotil Ježíš?`

Spasitelovo laskavé pokárání Jidášovy chamtivé poznámky (oblečené do předstíraného zájmu o chudé) dovedlo tohoto učedníka k tomu, že opustil hostinu a odešel přímo do veleknězova paláce, kde byli shromážděni Ježíšovi nepřátelé. Nabídl se, že jim vydá Ježíše do rukou, a souhlasil s částkou mnohem menší, než byl Mariin dar (Mt 26,14–16).

Co se s Jidášem stalo? Vždyť měl tolik úžasných příležitostí a tolik vzácných předností! Proč se rozhodl pro tak zavrženíhodný čin? Jidáš „miloval velikého Učitele a chtěl být s ním. Toužil po změně povahy i života a doufal, že ve spojení s Ježíšem ji zakusí. Spasitel Jidáše neodmítl. Zařadil jej mezi dvanáct vyvolených. Svěřil mu poslání evangelisty. Dal mu moc uzdravovat nemocné a vyhánět démony. Jidáš se však Kristu cele nepoddal. Nevzdal se světské ctižádosti a lásky k penězům. Přijal místo Kristova služebníka, ale nepodřídil se božské přetvářející moci.“ (DA 717; TV 457)

Všichni máme charakterové chyby. Můžeme je však překonat, podřídíme-li se Boží moci, která v nás působí (Ef 3,20). Ale Jidáš se neodevzdal Kristu úplně. Proto ho s tragickými následky přemohl hřích chamtivosti.

Koho z nás se alespoň občas nezmocní duch lakomství, chamtivosti či žádostivosti? Jidáš velice toužil po penězích a tato chamtivost – problém jeho srdce – ho vedla k systematickému okrádání Ježíše a chudých, kterých se na hostině tak zastával (J 12,6). To vše ho nakonec přivedlo ke zradě Ježíše.

**Aplikace**

`Jidášův příběh je pro nás odstrašující lekcí o nebezpečí, které může přinést chamtivost a žádostivost. Zdánlivě bezvýznamná touha srdce může nakonec přerůst do tragických následků. Na jaké „maličkosti“ si potřebuješ ve svém životě dávat pozor?`