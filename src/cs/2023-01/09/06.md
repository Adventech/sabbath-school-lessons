---
title:  'Vítězství nad chamtivostí'
date:  02/03/2023
---

> <p></p>
> 12A proto ten, kdo si myslí, že stojí, ať si dá pozor, aby nepadl. 13Nepotkala vás zkouška nad lidské síly. Bůh je věrný: nedopustí, abyste byli podrobeni zkoušce, kterou byste nemohli vydržet, nýbrž se zkouškou vám připraví i východisko a dá vám sílu, abyste mohli obstát. (1K 10,12.13)

**Osobní studium**

Chamtivost je ukryta uvnitř a podobně jako pýcha a sobectví zůstává často nepovšimnuta. Právě proto může být tak nebezpečná. Je náročné zvítězit nad zřejmými a viditelnými hříchy, jako jsou lež, cizoložství, krádež, modlářství nebo porušování soboty. To jsou však činy, o nichž musíme přemýšlet, ještě než je uděláme. Jak však překonat nesprávné myšlenky, postoje srdce? Nemusí to být jednoduché.

`Jaké zaslíbení obsahují úvodní verše (1K  10,12.13)? Jak lze princip představený v tomto textu aplikovat na chamtivost?`

`Jak tedy můžeme být v Boží moci ochráněni před tímto nebezpečně zrádným hříchem?`

1. 	Rozhodni se sloužit Bohu, spoléhat na něj a být součástí jeho rodiny. „Vyvolte si dnes, komu chcete sloužit… Já a můj dům budeme sloužit Hospodinu“ (Joz 24,15).

2. 	Denně se modli a ve své modlitbě vyznej, že bez Boha se nedá nad pokušením zvítězit. Jedinou pomocí v pokušení je ti Bůh. „A nevydej nás v pokušení, ale vysvoboď nás od zlého“ (Mt 6,13). Když pociťuješ touhu po něčem, o čem víš, že ti to nepatří, modli se za tento problém a dovolávej se Božích zaslíbení v Písmu – třeba i toho, že Bůh „se zkouškou vám připraví i východisko a dá vám sílu, abyste mohli obstát“ (1K 10,13).

3. 	Pravidelně studuj Bibli. „Tvou řeč uchovávám v srdci, nechci proti tobě hřešit“ (Ž 119,11).

Ježíš byl na této zemi jako člověk vystaven pokušení a vlivu hříchu. Byl pokoušen podobně jako my. Aby měl sílu odolat, strávil mnoho času na modlitbě ve společenství se svým Otcem. A Ježíš neopustil tuto zemi, dokud se pro nás nestal dokonalým příkladem a dokud nám neslíbil moc, která každému člověku umožní žít život ve víře a poslušnosti. On touží, aby se náš charakter měnil k jeho obrazu.

„Dotazujte se na Hospodina, dokud je možno ho najít, volejte ho, dokud je blízko. Svévolník ať opustí svou cestu, muž propadlý ničemnostem svoje úmysly; nechť se vrátí k Hospodinu, slituje se nad ním, k Bohu našemu, vždyť odpouští mnoho“ (Iz 55,6.7).

**Aplikace**

`Kdy jsi naposledy bojoval s žádostivostí, lakomstvím nebo chamtivostí? Jak jsi v tomto zápase obstál? Co ses naučil?`