---
title:  'Cti Hospodina'
date:  10/01/2023
---

> <p></p>
> 1Můj synu, na mé učení nezapomínej, ať tvé srdce příkazy mé dodržuje. 2Prodlouží ti dny a léta života a přidají ti pokoj. 3Ať tě neopouští milosrdenství a věrnost! Přivaž si je na hrdlo, napiš je na tabulku svého srdce. 4Tak najdeš milost a uznání v očích Božích i lidských. 5Důvěřuj Hospodinu celým srdcem, na svoji rozumnost nespoléhej. 6Poznávej ho na všech svých cestách, on sám napřímí tvé stezky. 7Nebuď moudrý sám u sebe, boj se Hospodina, od zlého se odvrať. 8To dá tvému tělu zdraví a svěžest tvým kostem. 9Cti Hospodina ze svého majetku i prvotinami z celé své úrody! 10Bohatě se naplní tvé sýpky, moštem budou přetékat tvé kádě. 11Neodvrhuj, můj synu, Hospodinovo kárání, neprotiv se jeho domlouvání. 12Vždyť Hospodin domlouvá tomu, koho miluje, jako otec synu, v němž nalezl zalíbení. (Př 3,1–12)

**Osobní studium**

Kniha Přísloví nemluví ani tak o tom, co je dobré a co špatné, jako o tom, co je moudré a co ne. Při čtení knihy si člověk uvědomí výhody moudrosti a úskalí pošetilosti.

`Jaká zaslíbení se nacházejí v úvodním textu Př 3,1–12? Co jsou „prvotiny z úrody“? Jakou roli hrají v našem vztahu k Bohu?`

Bůh od nás chce, abychom ho měli na prvním místě i při správě našeho majetku. Vyjadřujeme tím, že on je vlastníkem všeho a že se o nás stará. Bůh zároveň říká, že dáme-li jej na první místo, pak požehná všechno ostatní. Dát Boha na první místo je činem víry. Projevujeme tím, že důvěřujeme Hospodinu celým svým srdcem. Ukazujeme, že spoléháme na něj, ne na vlastní moudrost. To je mimořádně důležité, protože v životě se odehrává příliš mnoho situací, kterým nerozumíme a nedávají nám smysl.

Ze všeho nejvíc nás k víře v Boha a jeho lásku podněcuje to, co vykonal na kříži. Ježíš je nejen náš Stvořitel (J 1,1–4) a náš Udržovatel (Žd 1,3), ale také náš Vykupitel (Zj 5,9). Pokud si to uvědomujeme, pak dát Bohu to první ze všeho, co získáme, je to nejmenší, co můžeme udělat.

„Pán si nejen činí nárok na desátek, ale říká dokonce, jak mu má být vyhrazen. ‚Cti Hospodina ze svého majetku i prvotinami z celé své úrody.‘ Zjišťujeme, že nemáme nejprve použít své finanční prostředky pro sebe a Pánu přinést zbytek, i kdyby šlo o poctivý desátek. Boží podíl má být oddělen jako první.“ (RH 10. 11. 1896)

Bůh nám říká, že pokud ho dáme na první místo, naše „sýpky se naplní hojností“ (Př 3,10; ČSP). To ovšem neznamená, že se jednoho dne vzbudíme a naše stodoly a sýpky budou zázrakem plné. V životě věřícího člověka to funguje jinak. Bible obsahuje mnoho zásad dobrého správcovství, pečlivého plánování a finanční zodpovědnosti. Naší první a hlavní zodpovědností je věrnost v tom, k čemu nás Bůh povolává.

**Aplikace**

`Jak se můžeme naučit důvěřovat Bohu a jeho zaslíbením i v době finančních potíží a problémů, když i přes naši věrnost zůstávají naše „sýpky“ prázdné?`

---

#### Dodatečné otázky k diskuzi

`Jak bys vlastními slovy popsal „moudrost“?`

`Proč moudrý člověk nespoléhá na vlastní rozumnost, ale raději důvěřuje Bohu celým svým srdcem?`

`Šalomoun dává důraz  na „srdce“. Jak tomu rozumíš?`

`Jak bys malému dítěti vysvětlil, co to znamená někoho „ctít“?`

`Jak si představuješ „ctění Hospodina“?`

`Jak rozumíš výzvě: „Boj se Hospodina“?`

`Co to znamení „ctít Hospodina ze svého majetku i prvotinami...“?`

`Proč má to „první“ patřit Bohu a ne nám? Z jakého poznání to vychází?`