---
title:  'Boží smlouvy'
date:  07/01/2023
---

### Texty na tento týden
Mt 10,22; J 6,29; Dt 28,1–14; Př 3,1–10; Mal 3,7–11; Mt 6,25–33

> <p>Základní verš</p>
> „Jestliže budeš opravdově poslouchat Hospodina, svého Boha, a bedlivě dodržovat všechny jeho příkazy, které ti dnes udílím, vyvýší tě Hospodin, tvůj Bůh, nad všechny pronárody země. A spočinou na tobě všechna tato požehnání, když budeš poslouchat Hospodina, svého Boha.“ (Dt 28,1.2)

Je pozoruhodné, že Bůh s námi uzavřel smlouvy. Většina z nich je bilaterální (dvoustranná), což znamená, že oběma stranám – Bohu i lidem – vyplývají ze smlouvy určité závazky. Příkladem bilaterální smlouvy je „Jestli ty uděláš toto, pak já udělám tamto.“ Nebo „Já udělám toto, pokud ty uděláš tamto.“

Některé ze smluv, jež Bůh uzavřel s lidstvem, jsou jednostranné. Tyto smlouvy jsou vzácnější: „Udělám to, ať už ty uděláš cokoli, nebo neuděláš nic.“ Zde je několik příkladů:

„… on dává svému slunci svítit na zlé i dobré a déšť posílá na spravedlivé i nespravedlivé“ (Mt 5,45). Ať už cokoli děláme nebo neděláme, můžeme se spolehnout na to, že Bůh nám dá slunce a déšť. (Samozřejmě kromě výjimečných případů, kdy Bůh použije třeba sucho jako trest. Viz například 1Kr 17,1–7.)

Po potopě Bůh slíbil lidstvu i všem živým tvorům, že už nikdy nepřijde další potopa, která by pokryla celou zemi (viz Gn 9,9–16), a to bez ohledu na naše činy.

Bůh také řekl: „Setba i žeň a chlad i žár, léto i zima a den i noc nikdy nepřestanou po všechny dny země“ (Gn 8,22). Roční období budou přicházet a odcházet bez ohledu na to, co budou dělat lidé.

Tento týden se budeme věnovat několika důležitým bilaterálním smlouvám mezi Bohem a jeho dětmi. Modleme se, abychom z Boží milosti dodržovali naše závazky plynoucí ze smlouvy s Bohem.

Osnova lekce

Při studiu této lekce si připomeneme, k čemu se ve vztahu k nám Bůh z lásky smluvně zavázal (i když si to nijak nezasloužíme), ale i to, jakou reakci na tuto milost očekává od nás.

• J 6,29; 1J 5,13: Spasení a naše odpověď víry (neděle)

• Dt 28,1.2.13.14: Milost a naše odpověď poslušnosti (pondělí)

• Př 3,1–12: Jeho dobrota a naše odpověď vděčnosti (úterý)

• Mal 3,6–12: Desátky – naše odpověď věrnosti (středa)

• Mt 6,25–34: Jeho péče a naše odpověď důvěry (čtvrtek)

**Budování společenství**