---
title:  '„Jestliže budeš opravdově poslouchat“'
date:  09/01/2023
---

> <p></p>
> 1Jestliže budeš opravdově poslouchat Hospodina, svého Boha, a bedlivě dodržovat všechny jeho příkazy, které ti dnes udílím, vyvýší tě Hospodin, tvůj Bůh, nad všechny pronárody země. 2A spočinou na tobě všechna tato požehnání, když budeš poslouchat Hospodina, svého Boha… 13Hospodin tě učiní hlavou a ne chvostem, budeš vždycky stoupat výš a neklesneš níž, budeš-li poslouchat příkazy Hospodina, svého Boha, které ti dnes udílím, abys je bedlivě dodržoval. 14Neuchýlíš se napravo ani nalevo od žádného ze slov, která vám dnes přikazuji, tím, že bys chodil za jinými bohy a sloužil jim. (Dt 28,1.2.13.14)

**Osobní studium**

Kniha Deuteronomium je záznamem Mojžíšových slov, kterými se loučil s druhou generací Izraelitů po čtyřiceti letech putování pouští. Tato poselství zazněla na moábských rovinách východně od Jericha. Kniha Deuteronomium se také někdy označuje jako „Kniha vzpomínek“.

V této knize Mojžíš popisuje věrné Boží jednání s Izraelem. Vypráví o cestě z hory Sínaj do Kádeš-barneje okraji zaslíbené země a také o vzpouře a čtyřiceti letech putování pouští. Znovu Izraelcům připomněl Desatero a zdůraznil dávání desátků a darů. Ale hlavním cílem Deuteronomia je rada poslouchat Boha a přijímat jeho požehnání. Mojžíš vykresluje Boha jako toho, kdo má schopnosti a ochotu starat se o svůj lid.

`Přečti si text Dt 28,1–14. Jaká velká požehnání jsou zaslíbena Izraelcům? Co musí Boží lid udělat, aby je skutečně dostali?`

Mojžíš velmi toužil po tom, aby lidé pochopili, že Bůh pro ně připravil úžasná, ba přímo zázračná požehnání. Jeho slova „Jestliže budeš opravdově poslouchat“ zdůrazňují, že jde o jejich věčný osud. Jedná se také o důležitý projev možnosti svobodné volby člověka. Izrael byl Božím vyvoleným národem, příjemcem velkých požehnání a nádherných zaslíbení. Tato požehnání a zaslíbení však nebyla bezpodmínečná. Bylo třeba je uznat, přijmout a jednat podle Božích požadavků.

Nic z toho, co Bůh od svého lidu očekával, nebylo nesplnitelné. „Tento příkaz, který ti dnes udílím, není pro tebe ani nepochopitelný, ani vzdálený. Není v nebi, abys musel říkat: ‚Kdo nám vystoupí na nebe, vezme jej pro nás a ohlásí nám jej, abychom ho plnili?‘ Ani za mořem není, abys musel říkat: ‚Kdo se nám přeplaví přes moře, vezme jej pro nás a ohlásí nám jej, abychom ho plnili?‘ Vždyť to slovo je ti velmi blízko, ve tvých ústech a ve tvém srdci, abys je dodržoval“ (Dt 30,11–14).

Je třeba také připomenout, že kromě požehnání v textu zaznívají i varování před kletbami, které by je postihly, kdyby Boha neposlouchali (Dt 28,15–68). Je jasně řečeno, jaké by byly následky hříchu a vzpoury.

**Aplikace**

`Co pro tebe znamená „opravdově poslouchat“ to, co ti Bůh říká?`