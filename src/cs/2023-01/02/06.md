---
title:  'Hledejte nejprve…'
date:  12/01/2023
---

> <p></p>
> 25Proto vám pravím: Nemějte starost o svůj život, co budete jíst, ani o tělo, co budete mít na sebe. Což není život víc než pokrm a tělo víc než oděv? 26Pohleďte na nebeské ptactvo: neseje, nežne, nesklízí do stodol, a přece je váš nebeský Otec živí. Což vy nejste o mnoho cennější? 27Kdo z vás může o jedinou píď prodloužit svůj život, bude-li se znepokojovat? 28A o oděv proč si děláte starosti? Podívejte se na polní lilie, jak rostou: nepracují, nepředou – 29a pravím vám, že ani Šalomoun v celé své nádheře nebyl tak oděn jako jedna z nich. 30Jestliže tedy Bůh tak obléká polní trávu, která tu dnes je a zítra bude hozena do pece, neobleče tím spíše vás, malověrní? 31Nemějte tedy starost a neříkejte: Co budeme jíst? Co budeme pít? Co si budeme oblékat? 32Po tom všem se shánějí pohané. Váš nebeský Otec přece ví, že to všechno potřebujete. 33Hledejte především jeho království a spravedlnost, a všechno ostatní vám bude přidáno. 34Nedělejte si tedy starost o zítřek; zítřek bude mít své starosti. Každý den má dost vlastního trápení. (Mt 6,25–34)

**Osobní studium**

Marek ve svém evangeliu poznamenává, že lidé poslouchali Ježíše s radostí (Mk 12,37). Většina těch, kteří Ježíše následovali ve velkých zástupech, patřila mezi obyčejné lidi. Nasytil je a oni slyšeli kázání na hoře. Ježíšovo poselství znělo v podstatě takto: Vím, že se snažíte zajistit své rodiny. Trápíte se, jestli budete mít dost jídla na každý den. Usilujete o pořízení oblečení, které potřebujete, aby vám v noci nebyla zima. Navrhuji vám toto…

`Jaké zaslíbení dal Ježíš v kázání na hoře v úvodních verších Mt 6,25–34? Co měli lidé udělat a jaký postoj měli zaujmout, aby se toto zaslíbení stalo v jejich životě realitou?`

Už jsme si řekli, že mnohá Boží zaslíbení mají prvky dvoustranné smlouvy. To znamená, že pro to, abychom dostali požehnání, musíme také my něco udělat.

`Přečtěte si následující texty. Co se v nich říká o tom, jak se má chovat člověk, a jaké zaslíbení v nich dává Bůh? V čem spočívá „dvoustrannost“ Boží nabídky?`

Iz 26,3

1J 1,9

2Pa 7,14

Všechny tyto verše (a mnohé další) se zabývají vzájemným propojením Božího a našeho jednání. Bůh je svrchovaný Stvořitel a Udržovatel života. Zároveň platí, že spasení je největším darem milosti, který si nijak nemůžeme zasloužit. Přesto máme i my lidé zde na zemi ve velkém sporu svůj důležitý úkol. Máme dar svobodné vůle a musíme se rozhodnout, zda v souladu s působením Ducha svatého poslechneme Boží volání. Přestože nám Bůh nabízí svá velká požehnání a život, my si můžeme zvolit zlořečení a smrt. Není divu, že Bůh říká: „Vyvol si tedy život, abys byl živ ty i tvé potomstvo“ (Dt 30,19).

**Aplikace**

`Jaká rozhodnutí tě mohou přivést blíž k Bohu? V čem se ještě potřebuješ rozhodnout, abys mohl v této rozbouřené době prožívat klid?`