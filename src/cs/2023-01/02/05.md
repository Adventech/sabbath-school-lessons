---
title:  'Smlouva o desátcích'
date:  11/01/2023
---

> <p></p>
> 6„Já, Hospodin, jsem se nezměnil, ani vy jste nepřestali být syny Jákobovými. 7Už za dnů svých otců jste se odchýlili od mých nařízení a nedbali jste na ně. Navraťte se ke mně a já se navrátím k vám, praví Hospodin zástupů. Ptáte se: ‚Jak se máme vrátit?‘ 8Smí člověk okrádat Boha? Vy mě okrádáte. Ptáte se: ‚Jak tě okrádáme?‘ Na desátcích a na obětech pozdvihování. 9Jste stiženi kletbou proto, že mě okrádáte, celý ten pronárod! 10Přinášejte do mých skladů úplné desátky. Až bude ta potrava v mém domě, pak to se mnou zkuste, praví Hospodin zástupů: Neotevřu vám snad nebeské průduchy a nevyleji na vás požehnání? A bude po nedostatku. 11Kvůli vám se obořím na škůdce, aby vám nekazil plodiny země, abyste na poli neměli neplodnou vinnou révu, praví Hospodin zástupů. 12Všechny národy vám budou blahořečit a stanete se vytouženou zemí, praví Hospodin zástupů.“ (Mal 3,6–12)

**Osobní studium**

Mezi odevzdáváním desátků a naším vzta­hem k Bohu existuje úzké duchovní spojení. Izraelitům se dařilo, když poslouchali Boha a byli věrní v desátcích. Když desátky za­nedbávali, dostávali se do potíží. Zdá se, že život národa byl neustálým střídáním dobrých a špatných období. Buď byli poslušní a dařilo se jim dobře, nebo se chovali vzpurně a následkem byly problémy. Právě v jednom z těchto období nevěry Hospodin prostřednictvím proroka Malachiáše promluvil k národu a navrhl mu dvoustrannou smlouvu.

`Jaká zaslíbení a povinnosti jsou uvedeny v úvodním textu (Mal 3,6–12)?`

Hospodin slíbil lidem, že když se k němu vrátí, vrátí se i on k nim. Když se ptali, v čem má jejich návrat spočívat, výslovně jim řekl, aby ho přestali okrádat o desátky a dary. To špatné, co na ně doléhalo, bylo přímým důsledkem jejich nesprávného jednání. Boží řešení problému bylo následující: „Přinášejte do mých skladů úplné desátky“ (Mal 3,10). Pokud se lid rozhodne poslechnout, Bůh říká: „Neotevřu vám snad nebeské průduchy a nevyleji na vás požehnání? A bude po nedostatku“ (Mal 3,11). Boží požehnání znamená, že lidé nebudou mít v ničem nedostatek. Namísto obav o vlastní existenci budou moci pomáhat druhým a Boží dílo bude pokračovat.

„Ten, který dal svého jednorozeného Syna, aby za vás zemřel, s vámi uzavřel smlouvu. Dává vám svá požehnání a na oplátku od vás požaduje, abyste mu přinášeli své desátky a oběti. Nikdo se nikdy neodváží říci, že tento princip nemohl pochopit. Boží plán týkající se desátků a obětí je jednoznačně představen ve třetí kapitole Malachiáše. Bůh lidi vyzývá, aby byli věrní smlouvě, kterou s nimi uzavřel.“ (CS 75)

Jedno období, kdy byl národ věrný Bohu a prožíval prosperitu, je zaznamenáno během vlády krále Ezechiáše. V Judsku nastalo skutečné probuzení a lidé začali věrně odevzdávat své desátky a oběti do chrámového skladu. „Jak se ta výzva rozšířila, Izraelci přinášeli množství prvotin obilí, moštu, čerstvého oleje, medu i všeho, co se urodilo na poli. Též desátky ze všeho přinášeli v hojnosti“ (2Pa 31,5). Lidé přinesli velké množství darů, které byly důkazem Hospodinova požehnání. Skladové prostory musely být dokonce rozšířeny, aby bylo kde dary uskladnit.

**Aplikace**

`Co tvá věrnost při odevzdávání desátků říká o tvé víře a o tvém vztahu k Bohu?`

---

#### Dodatečné otázky k diskuzi

`Jaký problém řeší prorok Malachiáš ve 3. kapitole své knihy?`

`Malachiáš píše o kletbě. Co tím myslí?`

`Autor tvrdí, že „mezi odevzdáváním desátků a naším vztahem k Bohu existuje úzké duchovní spojení“. Souhlasíš? Proč?`

`Jakou zkušenost měli s „desátky“ Izraelité v době Malachiáše?`

`Co jim Bůh slibuje, pokud zase začnou věrně odevzdávat desátky?`

`Máš nějakou (kladnou či zápornou) vlastní zkušenosti s desátky?`

`Vnímáš požehnání spojené s věrností v odevzdávání Desátků? Jak a v čem?`