---
title:  'Co je to „sklad“'
date:  16/01/2023
---

> <p></p>
> Přinášejte do mých skladů úplné desátky. Až bude ta potrava v mém domě, pak to se mnou zkuste, praví Hospodin zástupů: Neotevřu vám snad nebeské průduchy a nevyleji na vás požehnání? A bude po nedostatku. (Mal 3,10)

**Osobní studium**

`Kam by měl podle úvodního verše směřovat náš desátek?`

Přestože v textu nejsou uvedeny konkrétní pokyny, je zřejmé, že Boží lid věděl, co znamená výraz „sklady“ („obilnice“; BK). Bůh prostřednictvím proroka v tomto verši hovoří o „potravě v mém domě“. Jeho lid chápal, že Božím domem byla zpočátku svatyně postavená na poušti podle detailních plánů, které dostal Mojžíš na hoře Sínaj. Později, když Izrael žil v zaslíbené zemi, bylo tímto místem nejprve Šílo a později chrám v Jeruzalémě.

`Přečtěte si text Dt 12,5–14. Tyto verše nenaznačují, že by Boží děti mohly podle vlastního uvážení rozhodovat, kde budou obětovat a kam budou přinášet své desátky a dary. Co se můžeme z těchto zásad naučit?`

Jako členové Boží rodiny chceme pochopit a praktikovat jeho vůli také v souvislosti s dary a desátky. V biblickém záznamu se dozvídáme, že Izraelci měli třikrát v roce putovat do domu Hospodina, svého Boha (na slavnost nekvašených chlebů spojenou se svátkem pesach, slavnost sklizně prvotin – letnice – a slavnost sklizně spojenou se svátkem stánků; Ex 23,14–17). Tam měli osobně přinést své oběti, desátky a dary, aby tak chválili a uctívali Boha. Potom levité rozdělili desátky svým bratrům po celé zemi (viz 2Pa 31,11–21; Neh 12,44–47; 13,8–14). V souladu s tímto principem biblického centrálního skladu („zásobárny“) určila Církev adventistů sedmého dne místní sdružení a unie jako „sklady“, z nichž je jménem celosvětové církve placena služba kazatelů.

Pro zjednodušení dnes členové sboru přinášejí desátky do místního sboru, kde je předávají v rámci bohoslužby (samozřejmě je dnes možná i bezhotovostní úhrada). Místní pokladníci pak předávají desátek do „zásobárny“ v příslušném sdružení církve. Tento systém správy desátků, nastíněný a ustanovený Bohem, přispěl k tomu, že Církev adventistů sedmého dne se mohla rozrůst po celém světě.

**Aplikace**

`Představ si, že by se každý rozhodl dávat desátky kam chce, podle vlastního uvážení. Jaký vliv by to mělo na celosvětový rozvoj církve? Proč by byla taková praxe škodlivá a v rozporu s Písmem?`

---

#### Dodatečné otázky k diskuzi

`Kam měli Izraelci přinášet své „úplné desátky“?`

`Proč měl mít Izrael v zaslíbené zemi „náboženské centrum“? Proč už nemohl každý obětovat, kde se mu zachtělo?`

`Je třeba, aby měl systém desátků pevně stanovená pravidla? Proč?`

`Co by se stalo, kdyby si s desátky mohl každý dělat, co chce?`

`Jak rozumíš Božím slovům: „Pak to se mnou zkuste“?`

`Už jsi to s Bohem někdy zkusil? Jak to dopadlo?`

`Myslíš, že je správně, že s našimi desátky „hospodaří církev“?`

`Jaké výhody má desátkový systém, při kterém jsou prostředky nejprve shromážděny na jednom místě a pak plošně „přerozdělovány“?`

`Jsi rád, že část tvých desátků financuje misii ve světě? Proč?`