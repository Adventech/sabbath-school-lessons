---
title:  'Princip desátků'
date:  15/01/2023
---

> <p></p>
> 18A šálemský král Malkísedek přinesl chléb a víno; byl totiž knězem Boha nejvyššího. 19Požehnal mu: „Požehnán buď Abram Bohu nejvyššímu, jemuž patří nebesa i země. 20Požehnán buď sám Bůh nejvyšší, jenž ti vydal do rukou tvé protivníky.“ Tehdy mu dal Abram desátek ze všeho. (Gn 14,18–20)

**Osobní studium**

Znovuzrozený člověk přijímá Boha jako svého Stvořitele, Udržovatele, Vykupitele a Pána vesmíru. Kříž mění naši zaměřenost na sebe, naše sobectví. Bůh si nárokuje pro sebe celé lidské srdce. Z našeho času si Bůh vyhradil pro sebe jednu sedminu (Ex 20,8–11), z materiálních věcí jednu desetinu. Tato desetina se v Bibli i dějinách nazývala desátek. Desátek je ta část našeho příjmu, kterou vracíme Bohu. Chápeme, že vše, co máme, patří v první řadě Bohu. Zákon o desátcích daný Izraeli na hoře Sínaj poukazuje na to, že desátek je svatý a patří Hospodinu (viz Lv 27,30.32). Bůh žádá jen svých deset procent. Naše oběti vděčnosti jsou odděleny od desátků a jsou navíc. Desátky jsou svědectvím naší křesťanské oddanosti. Nikde v Bibli nenajdeme náznak, že by byl Boží podíl menší než desetina.

`Uvažuj o textech Gn 14,18–20 a Žd 7,1–9. Jaká byla Abrahamova reakce na setkání s Malkísedekem? Proč takhle zareagoval?`

První zmínka o desátku v Bibli je právě v Genesis 14. kapitole, která vypráví příběh o setkání Malkísedeka s Abrahamem. Poslední zmínka o desátcích v Bibli připomíná totéž setkání. V Žd 7,1–9 se mluví o desátku sedmkrát. V těchto verších jsou v řečtině různá vzájemně zaměnitelná vyjádření: desátek, desetina. Autor listu Židům připomíná, že ani Malkísedek, ani Kristus nebyli z kmene Lévi. Z toho vyplývá, že princip placení desátků vznikl dříve, než byli ustanoveni Léviovci, a je na nich nezávislý. Desátky se tedy nevztahují jen na Izraelce a nemají svůj původ na Sínaji.

`Uvažujte o textu Gn 28,13.14.20–22. Co Bůh slíbil, že udělá pro Jákoba? Jaká byla Jákobova reakce na Hospodinovo zaslíbení?`

Když Jákob utekl před rozzlobeným bratrem Ezauem z domu, zdálo se mu jedné noci o žebříku, který vystupoval ze země do nebe. Andělé po něm chodili nahoru a dolů. Bůh stál na vrcholu a slíbil, že bude s Jákobem a jednoho dne ho přivede zpět domů. Jákob tehdy slíbil: „Bude-li Bůh se mnou, bude-li mě střežit na cestě, na niž jsem se vydal, dá-li mi chléb k jídlu a šat k odívání a navrátím-li se v pokoji do domu svého otce, bude mi Hospodin Bohem. Tento kámen, který jsem postavil jako posvátný sloup, stane se domem Božím. A ze všeho, co mi dáš, odvedu ti poctivě desátky“ (Gn 28,20–22).

**Aplikace**

`Proč je důležité pochopit, že desátky, podobně jako sobota, nebyly něco, co mělo původ ve starověkém právním či náboženském systému Izraelců? Co by tato skutečnost měla říci nám, kteří žijeme po událostech na kříži?`