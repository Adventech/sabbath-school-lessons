---
title:  'Desátky jako priorita'
date:  18/01/2023
---

> <p></p>
> 8I stalo se k němu slovo Hospodinovo: 9„Vstaň a jdi do Sarepty, jež je u Sidónu, a usaď se tam. Hle, přikázal jsem tam jedné vdově, aby tě opatřovala potravou.“ 10Vstal tedy a šel do Sarepty. Přišel ke vchodu do města, a hle, jedna vdova tam sbírá dříví. Zavolal na ni: „Naber mi prosím trochu vody do nádoby, abych se napil.“ 11Když ji šla nabrat, zavolal na ni: „Vezmi pro mě prosím s sebou skývu chleba.“ 12Řekla: „Jakože živ je Hospodin, tvůj Bůh, nemám nic upečeno, mám ve džbánu jen hrst mouky a v láhvi trochu oleje. Hle, sbírám trochu dříví. Pak to půjdu připravit pro sebe a svého syna. Najíme se a zemřeme.“ 13Elijáš jí řekl: „Neboj se. Jdi a udělej, co jsi řekla. Jen mi z toho nejdřív připrav malý podpopelný chléb a přines mi jej. Potom připravíš jídlo pro sebe a svého syna, 14neboť toto praví Hospodin, Bůh Izraele: ‚Mouka ve džbánu neubude a olej v láhvi nedojde až do dne, kdy dá Hospodin zemi déšť.‘“ 15Šla a udělala, jak Elijáš řekl, a měla co jíst po mnoho dní ona i on i její dům. 16Mouka ve džbánu neubývala a olej v láhvi nedocházel podle slova Hospodinova, které ohlásil skrze Elijáše. (1Kr 17,8–16)

**Osobní studium**

`Jaká byla situace vdovy předtím, než k ní Elijáš přišel? Co od ní prorok žádal jako první, než se postará o sebe a svého syna? Co se můžeme z tohoto příběhu naučit?`

Vdově ze Sarepty Bůh řekl, že za ní přichází Boží muž (1Kr 17,9). Když Elijáš přišel, vysvětlila mu svou hrozivou situaci. Elijáš nejprve požádal o vodu, potom i o jídlo. Prorok ji žádal, aby nejprve naplnila jeho potřeby, což mohlo vzbudit oprávněné obavy. Elijáš však ženu povzbudil: „Neboj se...“ (1Kr 17,13). Potom dodal: „Neboť toto praví Hospodin, Bůh Izraele: ‚Mouka ve džbánu neubude a olej v láhvi nedojde až do dne, kdy dá Hospodin zemi déšť‘“ (1Kr 17,14).

Ze strany proroka nešlo o sobecké počínání, ale chtěl ženu vystavit zkoušce víry.

„Každý má posuzovat sám sebe a dát podle svého rozhodnutí.“ (4T 469)

Tento biblický příběh nám ukazuje, že moje víra v Boha se projeví i tím, že mu dám to, co mu náleží, jako prvnímu – s důvěrou, že se o mě postará s tím, co mi zůstane.

Desátky počítáme z příjmu, pokud jsme zaměstnáni. Jsme-li osoby samostatně výdělečně činné s vlastním podnikáním, platíme desátek z našeho zisku. V mnoha zemích se z platu zaměstnance odvádějí povinné daně a poplatky, které slouží k pokrytí výdajů státu (školství, bezpečnost, silnice a mosty, podpora v nezaměstnanosti) a také na odvody sociálního a zdravotního pojištění. Často zaznívá otázka, zda máme desátky odvádět z hrubé nebo z čisté mzdy. Ti, kteří jsou osobami samostatně výdělečně činnými, si mohou odečíst náklady na podnikání, aby určili svůj skutečný zisk před odečtením daní.

Studie mezi členy církve ukazují, že většina z nich dává desátky z hrubého příjmu, tedy před zdaněním. Generální konference v roce 1990 zveřejnila zásady a směrnice o placení desátků: „Desátek by se měl počítat z hrubé částky příjmu před zákonnými nebo jinými srážkami. Ty zahrnují daně z příjmu, za které stát poskytuje služby a jiné výhody občanům. Příspěvky do sociálního zabezpečení mohou být odečteny.“ (Viz Tithing Principles and Guidelines, 111-F, s. 22.)

**Aplikace**

`Jak bys vysvětlil požehnání plynoucí z dávání desátků někomu, kdo ještě nemá vlastní zkušenost? O jaká požehnání se jedná a jak mohou posílit naši víru?`