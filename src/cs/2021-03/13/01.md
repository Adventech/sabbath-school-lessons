---
title:  'Dokonalý Odpočinek'
date:  18/09/2021
---

### Texty na tento týden
Zj 1,9–19; Mt 24,4–8.23–31; Zj 14,6–12; Žd 11,13–16; Fp 4,4–6

> <p>Základní verš</p>
> „Ale jak je psáno: ‚Co oko nevidělo a ucho neslyšelo, co ani člověku na mysl nepřišlo, připravil Bůh těm, kdo ho milují.‘“ (1K 2,9)

Měl jsi někdy pocit, jako by ses ocitl uprostřed války? Podobnou zkušenost prožívají mnozí lidé, včetně nevěřících. Proč? Protože je to pravda. Jsme součástí zápasu mezi dobrem a zlem, mezi Kristem na straně dobra a satanem na straně zla.

Realita, kterou prožíváme, se tak odehrává na dvou úrovních. Jednou je velký spor mezi Kristem a satanem, který má kosmický rozměr, protože začal právě v nebesích (Zj 12,7). Ve zmatku událostí, které prožíváme, můžeme velmi rychle ztratit ze zřetele Boží záchranný plán pro celý tento svět. Války, politické nepokoje, ekonomické krize, pandemie a přírodní katastrofy v nás mohou vyvolávat pocity bezmoci a strachu. Boží rady dané prostřednictvím proroků nám však mohou pomoci vidět události kolem nás v širších souvislostech. Takto můžeme rozumět, kam směřujeme a jak se tam dostaneme.

Velký spor se však odehrává i na osobní úrovni. Každý z nás čelí každodenním výzvám a problémům. A pokud se nedočkáme druhého příchodu ještě za našeho života, pak prožijeme i zkušenost smrti.

Tento týden se budeme věnovat tomu, jak můžeme prožívat pokoj v Kristu i uprostřed neklidu a naší (z krátkodobého pohledu) ne­jisté budoucnosti. Z dlouhodobého pohledu však naše budoucnost vypadá velmi slibně.

**Osnova lekce**

Poslední lekce celého čtvrtletí se zaměřuje na ten nejlepší „odpočinek“ a „pokoj“, který mohou prožívat Boží děti i uprostřed nepokojného a bouřlivého světa.

•	Zj 1,9–19: Ujištění o Ježíšově blízkosti (neděle)

•	Mt 24,9–14: Povzbuzení k vytrvalosti až do konce (pondělí)

•	Zj 14,6–12: Poselství tří andělů o nabízeném pokoji (úterý)

•	Žd 11,13–16: Smrt – smutná realita, a přesto zpráva o pokoji (středa)

•	Fp 4,4–6: Radost a pokoj navzdory okolnostem (čtvrtek)