---
title:  'Podněty K Zamyšlení'
date:  24/09/2021
---

„Všichni si přejeme, aby naše prosby byly vyslyšeny hned a přímo a dáváme se snadno odradit, přichází-li vyslyšení pozdě nebo v jiné, nečekané podobě. Bůh je však příliš moudrý a příliš dobrý, než aby vždy vyslyšel naše prosby tehdy, když si to přejeme, a právě tím způsobem, jak si to přejeme. Chce pro nás udělat více a lepší věci než splnit všechna naše přání. Protože můžeme důvěřovat jeho moudrosti a lásce, neměli bychom ho prosit, aby se podvolil naší vůli, ale měli bychom se snažit pochopit jeho úmysl a uskutečnit ho. Naše přání a naše zájmy by se měly rozplynout v jeho vůli. (MH 230.231; ŽNP 118)

„Už to nebude dlouho trvat a Kristus přijde zachránit své děti a dát jim závěrečný dotek nesmrtelnosti. [...] Hroby se otevřou a mrtví vystoupí a budou vítězně volat: ‚Ó smrti, kde je tvůj osten? Ó hrobe, kde je tvé vítězství?‘ Naši milovaní, kteří spí v Ježíši, vstanou oděni do nesmrtelnosti.“ (CS 350)

**Otázky k rozhovoru**

`1. 	Uvažujte o tom, že je velký spor skutečný. Jak se projevuje kolem nás? A jak se projevuje ve vašem osobním životě? Někdy až příliš bolestně, je to tak? Proč je pochopení reality velkého sporu důležité pro porozumění tomu, v jakém stavu se nachází náš svět? V čem je pro vás povzbuzením poznání, jak nakonec velký spor skončí?`

`2. 	Proroctví mohou být zavádějící, pokud se do nich snažíme naprojektovat něco, co v nich není. Mnozí věřící se dostávají do problémů jen proto, že dělají předpovědi, které se nakonec nesplní, nebo věří podobným předpovědím jiných. Jak se můžeme chránit před tím, abychom se nechytili do podobné pasti?`

`3. 	Uvažujte společně o verších ze Zjevení 14,9–11. Kdo jsou ti, kteří slouží šelmě a jejímu obrazu? Co by to mohlo znamenat?`

`4. 	V církvi občas zaznívá kontroverzní diskuse v souvislosti s tím, zda na nás a našem jednání závisí načasování druhého příchodu. Ať je vaše odpověď jakákoliv, proč je důležité aktivně se účastnit hlásání evangelia?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.