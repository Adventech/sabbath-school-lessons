---
title:  'Vytrvat Až Do Konce'
date:  20/09/2021
---

> <p></p>
> 9Tehdy vás budou vydávat v soužení i na smrt a všechny národy vás budou nenávidět pro mé jméno. 10A tehdy mnozí odpadnou a navzájem se budou zrazovat a jedni druhé nenávidět; 11povstanou lživí proroci a mnohé svedou, 12a protože se rozmůže nepravost, vychladne láska mnohých. 13Ale kdo vytrvá až do konce, bude spasen. 14A toto evangelium o království bude kázáno po celém světě na svědectví všem národům, a teprve potom přijde konec. (Mt 24,9–14)

**Osobní studium**

Na Olivové hoře Ježíš v hrubých rysech vykreslil dějiny světa. Byla to jeho reakce na žádost učedníků: „Pověz nám, kdy to nastane a jaké bude znamení tvého příchodu a skonání věku!“ (Mt 24,3).

Ježíšova dobře známá řeč, zaznamenaná ve 24. ka­pi­tole Matoušova evangelia, pokrývá nepřerušovanou časovou linii od jeho dnů až po druhý příchod a události s ním spojené.

V proroctví chtěl dát Ježíš svému lidu přibližný obraz toho, co se má dít na konci času, aby se mohli připravit na závěrečné události. Chtěl, aby mohli v jeho lásce prožívat důvěru a klid, i když se všechno kolem nich bude hroutit a rozpadat.

Adventisté velmi dobře znají Danielův popis toho, co nazývá „doba soužení, jaké nebylo od vzniku národa až do této doby“ (Da 12,1). Ježíš chce, abychom byli připraveni na události, které budou předcházet jeho druhému příchodu.

`Uvažuj o textech Mt 24,4–8 a 23–31. Jaký bude Ježíšův příchod? Co můžeme udělat pro to, abychom nebyli svedeni či podvedeni?`

Ježíšův příchod bude skutečnou událostí, která se odehraje na konci času. Pokud vezmeme v úvahu místo, které je této události věnováno v proroctvích i v Ježíšových slovech, půjde o opravdu velkou událost.

Když se naposledy stala celosvětová událost, která zcela změnila dějiny světa, bylo na ni připraveno jen osm lidí. Ježíš přirovnává nepředvídatelnost druhého příchodu právě k potopě (Mt 24,37–39). A přestože nikdo neví den ani hodinu druhého příchodu (Mt 24,36), Bůh nám dal určitou prorockou posloupnost, abychom viděli a sledovali, co se kolem nás děje.

Bůh nám svěřil roli, kterou máme v tomto prorockém zápase sehrát. Jaká je naše úloha? Zaměř se na text Mt 24,9–14.

V tomto kosmickém sporu jsme více než jen pozorovatelé. Máme být aktivními účastníky, kteří pomáhají nést evangelium do celého světa. Z toho však vyplývá, že i nás může postihnout pronásledování.

**Aplikace**

`Jak rozumíš slovům „vytrvat až do konce“? Jak je to možné zvládnout? Jaké každodenní rozhodnutí potřebujeme dělat, abychom nepadli, jak se to mnohým stalo a ještě stane?`