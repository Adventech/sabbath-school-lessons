---
title:  'Vidění Konce'
date:  19/09/2021
---

> <p></p>
> 9Já, Jan, váš bratr, který má s vámi účast na Ježíšově soužení i kralování a vytrvalosti, dostal jsem se pro slovo Boží a svědectví Ježíšovo na ostrov jménem Patmos. 10Ocitl jsem se ve vytržení ducha v den Páně, a uslyšel jsem za sebou mocný hlas jako zvuk polnice: 11„Co vidíš, napiš do knihy a pošli sedmi církvím: do Efezu, do Smyrny, do Pergama, do Thyatir, do Sard, do Filadelfie a do Laodikeje.“ 12Obrátil jsem se, abych viděl, kdo se mnou mluví. A když jsem se obrátil, spatřil jsem sedm zlatých svícnů; 13uprostřed těch svícnů někdo jako Syn člověka, oděný řízou až na zem, a na prsou zlatý pás. 14Jeho hlava a vlasy bělostné jako sněhobílá vlna, jeho oči jako plamen ohně; 15jeho nohy podobné kovu přetavenému ve výhni a jeho hlas jako hukot příboje. 16V pravici držel sedm hvězd a z jeho úst vycházel ostrý dvousečný meč; jeho vzhled jako když slunce září v plné své síle. 17Když jsem ho spatřil, padl jsem k jeho nohám jako mrtvý; ale on vložil na mne svou pravici a řekl: „Neboj se. Já jsem první i poslední, 18ten živý; byl jsem mrtev – a hle, živ jsem na věky věků. Mám klíče od smrti i hrobu. 19Napiš tedy, co jsi viděl – to, co jest, i to, co se má stát potom. (Zj 1,9–19)

**Osobní studium**

Jan pobýval na skalnatém ostrově, vzdálený od všeho, co mu bylo blízké a milé. O čem asi přemýšlel, když se ocitl na tomto pustém ostrově? Jak se tam vlastně dostal a proč? Měl přece zkušenost s živým Ježíšem, viděl ho odcházet a slyšel, jak dva andělé říkali: „Muži z Galileje, co tu stojíte a hledíte k nebi? Tento Ježíš, který byl od vás vzat do nebe, znovu přijde právě tak, jak jste ho viděli odcházet“ (Sk 1,11).

To vše však byla pro Jana už vzdálená minulost a Ježíš se stále ještě nevrátil. Ostatní apoštolové už mezitím zemřeli. Mladá církev překonala generační výměnu a nyní čelila velkému pronásledování zvenčí a podivným heretickým vlivům zevnitř. Jan se musel cítit opuštěný, unavený a neklidný. A pak, nečekaně, dostal vidění.

`Uvažuj o textu Zjevení 1,9–19. Jaký vliv mohlo mít na Jana vidění, které dostal? Jaké pocity v něm asi vyvolalo?`

Ježíš svým následovníkům řekl: „A hle, já jsem s vámi po všecky dny až do skonání tohoto věku“ (Mt 28,20). V exilu Jan na tato slova určitě vzpomínal. „Zjevení“, které obdržel od Ježíše, muselo být pro něj obrovským povzbuzením. Ježíš, který je „Alfa i Omega, první i poslední, počátek i konec“ (Zj 22,13), se nyní Janovi ve vyhnanství zjevil zcela novým, nečekaným způsobem.

Ve verších Zjevení nacházíme vidění o budoucnosti tohoto světa. Před učedníkem se rozprostřel majestátní, komplexní pohled na dějiny. My to dnes můžeme vnímat jako dějiny křesťanské církve, ale pro Jana to všechno byly budoucí události. Uprostřed soužení a zkoušek, které měly přijít, Jan viděl, jaký bude konec všeho: „A viděl jsem nové nebe a novou zemi, neboť první nebe a první země pominuly a moře již vůbec nebylo. A viděl jsem od Boha z nebe sestupovat svaté město, nový Jeruzalém, krásný jako nevěsta ozdobená pro svého ženicha“ (Zj 21,1.2).

Velkolepá apokalyptická vidění, která Jan zaznamenal ve Zjevení, pomohla tomuto učedníkovi s důvěrou spočinout v Boží péči a v Božím zaslíbení.

**Aplikace**

`Život je dnes těžký a často máme obavy a strach. Jak tě uklidňuje vědomí, že Bůh zná konečnou budoucnost naší Země a že ji podle svědectví Bible můžeme očekávat s radostí?`