---
title:  'Radovat Se V Pánu'
date:  23/09/2021
---

> <p></p>
> 4Radujte se v Pánu vždycky, znovu říkám, radujte se! 5Vaše mírnost ať je známa všem lidem. Pán je blízko. 6Netrapte se žádnou starostí, ale v každé modlitbě a prosbě děkujte a předkládejte své žádosti Bohu. (Fp 4,4–6)

**Osobní studium**

`Jedněmi z nejpoužívanějších aplikací v našich telefonech jsou mapy a navigace. Mnozí si už ani nedokážou vzpomenout, jak jsme žili bez GPS navigace v telefonech. Možná jsme byli nervózní, když jsme směřovali někam, kde jsme nikdy předtím nebyli, a báli jsme se, že zabloudíme. Ale s navigací v mobilu se můžeme směle vydat na cestu a najít správné místo i v neznámém městě. Mohl by tento příklad ilustrovat klid, který nám Bůh chce darovat tím, co nám ukazuje prostřednictvím prorockých zaslíbení?`

Někdy se stává, že do vyhledávání v navigaci zadáme špatnou adresu nebo se rozhodneme nenásledovat všechny instrukce s pocitem, že známe zkratku. Ať je to jakkoliv, snadno se můžeme ocitnout někde, kde jsme být nechtěli. A zcela určitě nám to na klidu nepřidá.

`Uvažuj o textu Fp 4,4–6. Co Pavel říká o prožívání skutečného odpočinku a pokoje i uprostřed světa plného trápení a bolesti?`

V této stati Pavel neříká, abychom se radovali ve všem, co prožíváme. Říká, abychom se vždycky radovali „v Pánu“. Ať už je naše momentální situace jakákoliv, ať procházíme v životě čímkoliv, pokud jsme zakotveni v Bohu, v jeho dobrotě, v jeho lásce a v jeho oběti na kříži, můžeme se v něm radovat a nacházet klid pro naši utrápenou duši.

Už i samotný tón celého textu působí klidně a přináší naději, která přesahuje tento svět.

Představ si, jaký pokoj bychom mohli prožívat, kdybychom se opravdu „netrápili žádnou starostí“ (Fp 4,6). Zdá se, jako by to pro obyvatele této planety nebyla reálná představa. Vždyť i samotnému Pavlovi leželo na srdci mnoho věcí. Vědomí, že milující Bůh je věčným vládcem, o všem ví a zachránil nás pro své království, nám určitě může pomoci. Vše, co nám dělá starosti, můžeme díky Bohu vidět ve správném světle.

„Pán je blízko.“ Znamená to, že je vždy blízko každého z nás. V momentě, kdy zavřeme oči a usneme spánkem smrti, se pro nás vše zastaví a naší nejbližší myšlenkou bude Kristův návrat.

Nepochybně je náš život naplněn napětím, zkouškami a těžkostmi. Nikdo tomu nemůže uniknout. Nedokázal to ani Pavel (viz 2K 11). Jeho cílem bylo upoutat naši pozornost na myšlenku, že se můžeme radovat z toho, co jsme dostali v Kristu. Odpočinek pro svou duši tak můžeme najít už dnes.

**Aplikace**

`Znovu uvažuj o textu Fp 4,4–6. Jakými zkouškami a trápeními právě teď procházíš? Jak se tyto nádherné myšlenky z Bible promítají do tvé nynější zkušenosti?`