---
title:  'Poselství O Nabízeném Pokoji'
date:  21/09/2021
---

> <p></p>
> 6Tu jsem viděl jiného anděla, jak letí středem nebeské klenby, aby zvěstoval věčné evangelium obyvatelům země, každé rase, kmeni, jazyku i národu. 7Volal mocným hlasem: „Bojte se Boha a vzdejte mu čest, neboť nastala hodina jeho soudu; poklekněte před tím, kdo učinil nebe, zemi, moře i prameny vod.“ 8Za ním letěl druhý anděl a volal: „Padl, padl veliký Babylón, který opojil všechny národy svým smilstvím a dal jim pít z poháru hněvu.“ 9Za nimi letěl třetí anděl a volal mocným hlasem: „Kdo kleká před šelmou a před její sochou, kdo přijímá její cejch na čelo či na ruku, 10bude pít víno Božího rozhorlení, které Bůh nalévá neředěné do číše svého hněvu; a bude mučen ohněm a sírou před svatými anděly a před Beránkem. 11A jeho muka neuhasnou na věky věků a dnem ani nocí nedojde pokoje ten, kdo kleká před šelmou a jejím obrazem a nechal si vtisknout její jméno. 12Zde se ukáže vytrvalost svatých, kteří zachovávají Boží přikázání a věrnost Ježíši.“ (Zj 14,6–12)

**Osobní studium**

Jestliže přemýšlíme o prorockém obraze dějin a sledujeme události kolem nás, neměli bychom předpokládat, že se někde pohodlně usadíme a složíme ruce v klín. Měl by nám být cizí postoj typu: „Události se odehrají tak, jak byly předpověděno. Nic na tom nemůžeme změnit. Jednoduše musíme brát věci takové, jaké jsou.“

Křesťané by měli mít aktivní postoj ke světu kolem sebe, a to hlavně v souvislosti se závěrečnými událostmi. Zjevení 14 nám říká, že naším posláním v této dějinné etapě je vyprávět druhým o Božím soudu a pomáhat jim připravovat se na druhý příchod Krista.

`Uvažuj o úvodních verších (Zj 14,6–12). Co je hlavní myšlenkou těchto textů? Jaké poselství bychom měli hlásat světu? Proč je toto poselství naléhavé?`

Jako adventisté věříme, že v „trojandělském poselství“ je shrnuta „přítomná pravda“. Nacházíme zde podstatu našeho úkolu v této době dějin země.

Poselství začíná „věčným evangeliem“, nádhernou zprávou o Kristově smrti a o Kristově vzkříšení, které přináší do života skutečný pokoj. Právě v Kristu spočívá naše jediná naděje na spasení. Kromě toho zde zaznívá poselství „nastala hodina jeho soudu“ (Zj 14,7). Je to důležitý milník, který ukazuje na to, že se blíží konec. Potom slyšíme výzvu uctívat toho, který „stvořil nebesa a zemi“, v protikladu s výstražným varováním adresovaným těm, kteří zůstávají v Babylónu a slouží šelmě a jejímu obrazu. A konečně vidíme popis Božího lidu v době konce: „Zde se ukáže vytrvalost svatých, kteří zachovávají Boží přikázání a věrnost Ježíši“ (Zj 14,12).

`Uvažuj znovu o textu Zj 14,11. Čeho podle něj nedosáhnou ti, kteří se rozhodnou sloužit Božímu nepříteli, tedy „šelmě a jejímu obrazu“?`

Žádný pokoj, žádná úleva pro služebníky šelmy a jejího obrazu? Přestože na přesný význam těchto slov existuje řada pohledů, patrně budou všichni souhlasit, že tito lidé neprožívají klid a odpočinek, který nabízí Bůh svým věrným.

**Aplikace**

`Proč je podle tebe první částí poselství tří andělů právě „věčné evangelium“? Proč bychom měli mít při zvěstování svěřeného poselství neustále na paměti právě evangelium? Proč je pochopení evangelia tak důležité v souvislosti s konceptem odpočinku?`