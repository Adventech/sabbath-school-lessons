---
title:  'Předobraz Skutečného „odpočinku“'
date:  07/09/2021
---

> <p></p>
> 1Střezme se, aby o někom z vás neplatilo, že v čase, dokud zaslíbení trvá, promeškal vstup do Božího odpočinutí. 2I nám se přece dostalo zaslíbení jako těm na poušti. Ale zvěst, kterou slyšeli, jim neprospěla, když ji vírou nepřijali. 3Neboť do odpočinutí vcházíme jen my, kdo jsme uvěřili, jak bylo řečeno: „Přísahal jsem ve svém hněvu: Do mého odpočinutí nevejdou!“ To řekl Bůh, ač jeho odpočinutí trvá od chvíle, kdy stvořil svět. 4O sedmém dni je přece v Písmu řečeno: „I odpočinul Bůh sedmého dne od všeho svého díla.“ 5Zde však čteme: „Do mého odpočinutí nevejdou.“ 6Trvá-li tedy možnost, aby někteří do odpočinutí vešli, a ti, kterým ta zvěst byla nejprve ohlášena, pro neposlušnost nevešli, 7určuje Bůh jiné „dnes“. V Davidových žalmech, tedy po dlouhé době, jak už bylo pověděno, říká: „Jestliže dnes uslyšíte jeho hlas, nezatvrzujte svá srdce!“ 8Kdyby byl Jozue již uvedl lid do odpočinutí, nemluvil by Bůh o jiném, pozdějším dnu. 9Tak má Boží lid pravý sobotní odpočinek teprve před sebou. 10Neboť kdo vejde do Božího odpočinutí, odpočine od svého díla, tak jako Bůh odpočinul od svého. 11A tak usilujme, abychom vešli do toho odpočinutí a nikdo pro neposlušnost nepadl jako ti na poušti. (Žd 4,1–11)

**Osobní studium**

Kromě příkladů, které jsme si už ukázali, můžeme myšlenku typů a symbolů aplikovat i na biblický koncept odpočinku.

`Uvažuj o úvodním textu Žd 4,1–11. O jakém trvalém zaslíbení o vstupu do Božího odpočinku se zde hovoří? Jakou zkušenost Izraele při vyjití z Egypta a během putování po poušti přináší hlubší pochopení myšlenky vstupu do tohoto odpočinku?`

V souvislostech, o kterých mluvíme, je velmi důležité téma vytrvalosti a věrnosti. Ačkoliv se mluví o sedmém dni – sobotě, hlavní důraz těchto veršů (a předchozích veršů v Žd 3,7–19) je položen na výzvu Božímu lidu, aby si zachoval víru, tedy zůstal věrný Pánu a jeho evangeliu.

Tyto verše čtenáři připomínají, aby se poučil z toho, jak Bůh vedl svůj lid v minulosti, aby „nikdo pro neposlušnost nepadl jako ti na poušti“ (Žd 4,11). Dávejme pozor, mohlo by se to stát! Izraelci slyšeli evangelium, pokračuje text, ale slovo evangelia jim nebylo k užitku. Místo toho, aby jejich víra zesílila, aby důvěřovali a byli poslušní, rozhodli se pro vzpouru (porovnej s Žd 3,7–15). Nikdy proto neokusili odpočinek, který jim Bůh chtěl darovat.

Text Žd 4,3 ukazuje na blízký vztah mezi vírou a odpočinkem. Do Božího odpočinku můžeme vstoupit pouze tehdy, pokud věříme a důvěřujeme tomu, kdo odpočinek zaslíbil a kdo může toto zaslíbení uskutečnit – a to není nikdo jiný než Ježíš Kristus.

`Znovu se soustřeď na verš Žd 4,3. Co je tu označeno za největší problém Božího lidu? Co se z toho můžeš naučit ty sám, protože i tobě se „přece dostalo zaslíbení“ (Žd 4,2)?`

Rané křesťanské společenství přijalo předchozí Boží zjevení (to, co nyní označujeme jako Starý zákon) a uvěřilo, že Ježíš Kristus byl Boží Beránek, oběť za jejich hříchy. Vírou v přinesenou oběť mohli prožívat spasení v Ježíši a odpočinek, který je nám v něm nabízen.

**Aplikace**

`Víme, že jsme spaseni milostí, a ne vlastními skutky. Jak ti toto poznání pomáhá prožívat odpočinek v Ježíši?`