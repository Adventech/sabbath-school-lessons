---
title:  'List Židům – Zaslíbený Odpočinek'
date:  04/09/2021
---

### Texty na tento týden
1K 10,1–11; Lv 4,32–35; Žd 4,1–11

> <p>Základní verš</p>
> „Tyto věci se staly příkladem pro nás, abychom nebyli žádostivi zlých věcí, jako oni byli žádostiví.“ (1K 10,6; ČSP)

V Queens Museum v New Yorku se nachází expozice největšího architektonického modelu města na světě. V měřítku 1 : 1200 zobrazuje všechny budovy New Yorku a pokrývá rozlohu téměř 870 metrů čtverečních. Původně ho pro světovou výstavu v New Yorku, která se konala v letech 1964 až 1965, konstruovalo přibližně sto umělců a řemeslníků více než tři roky. Celý model se čas od času upravuje, aby odpovídal aktuálnímu stavu. Jde o složitý a velmi detailní model, který zobrazuje více než 60 000 budov.

Navzdory důmyslnosti a podrobnostem zhotovení jde stále jen o model, kopii, která představuje něco mnohem velkolepějšího, většího, složitějšího a komplexnějšího než samotný model.

Takto vlastně fungují všechny modely. Nejde o originály, jsou to pouze makety, zmenšené kopie. Model nám pomáhá pochopit podstatu originálu, ale nikdy ho nemůže nahradit. Díky němu lépe rozumíme originálu a umíme si představit jeho fungování.

I v Písmu se nachází mnoho různých modelů činností a ustanovení, které ukazují na větší, nebeskou realitu. Čtvrtá kapitola listu Židům nám pomáhá odhalit jednu z těchto skutečností, když mluví o biblickém konceptu odpočinku.

**Osnova lekce**

V této lekci si povšimneme, jak list Židům používá starozákonní příběh „odpočinutí“ Izraelců v „zaslíbené zemi“ (po letech putování) jako symbolický předobraz velkého „odpočinutí“, které připravil Kristus pro všechny své věrné následovníky.

I.	Jak fungují biblické předobrazy – úvod k tématu

•	1K 10,1–6; Žd 8,5: Co jsou to „předobrazy“ (neděle)

•	Lv 4,32–35; 1Pt 1,18–21: Starozákonní předobrazy Kristova díla (pondělí)

II.	Předobraz konečného „odpočinku“ v listu Židům

•	Žd 4,1–11: Předobraz „odpočinku“ v zaslíbené zemi (úterý)

•	Žd 4,4–7: Jak lze přijít o tento odpočinek (středa)

•	Žd 4,8–11: Nejlepší „odpočinek“ je stále před námi (čtvrtek)