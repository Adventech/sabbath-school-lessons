---
title:  'Ideální „odpočinek“, Na Který čekáme'
date:  09/09/2021
---

> <p></p>
> 8Kdyby byl Jozue již uvedl lid do odpočinutí, nemluvil by Bůh o jiném, pozdějším dnu. 9Tak má Boží lid pravý sobotní odpočinek teprve před sebou. 10Neboť kdo vejde do Božího odpočinutí, odpočine od svého díla, tak jako Bůh odpočinul od svého. 11A tak usilujme, abychom vešli do toho odpočinutí a nikdo pro neposlušnost nepadl jako ti na poušti.  (Žd 4,8–11)

**Osobní studium**

Myšlenky, které autor rozvíjí ve čtvrté kapitole listu Židům, se vysvětlují při čtení veršů 8 až 11. Jozue nepřinesl lidem dokonalý odpočinek. A protože Bůh nelže, musí existovat nějaký lepší „odpočinek“, který zůstává pro Boží lid. Tuto skupinu netvoří výhradně věřící Židé. Zahrnuje všechny, kteří přijali Ježíše jako svého osobního Spasitele.

`Uvažuj o úvodním textu (Žd 4,8–11). O čem se v něm vlastně mluví? O svatosti soboty? O pokoji, který díky Kristu prožíváme už dnes? O něčem, co je ještě před námi?`

Židům 4. kapitola se často používá k zdůraznění zachovávání soboty jako sedmého dne. Jiní se právě tímto pokoušejí zpochybnit platnost sobotního odpočinku ve světle skutečnosti, že existuje jiný odpočinek spojený s dobou konce. Ani jeden z těchto přístupů nevystihuje podstatu této kapitoly. Židům 4 totiž ukazuje, že speciální Boží odpočinek spojený s časem konce je přítomen již od stvoření a že sobotní odpočinek nabízí malou, každotýdenní ochutnávku onoho závěrečného odpočinku. Samozřejmě, pro Židy byla sobota předzvěstí toho, co mají „teprve před sebou“.

Odpočinek podobný tomu sobotnímu, který zůstává pro Boží lid, je ozvěnou Božího odpočinku během první soboty v pozemských dějinách. Znamená, že i my se můžeme zastavit ve své práci a důvěřovat Bohu, že naplní své zaslíbení o spasení.

Na rozdíl od argumentů některých vykladačů nemluví kontext o tom, že by sobotní přikázání bylo naplněno v odpočinku, který přinesl Kristus spasením, z čehož by vyplývalo, že zachovávání soboty se křesťanů netýká. Skutečný odpočinek, který máme zaslíbený prostřednictvím toho, co pro nás Kristus vykonal, nenahrazuje biblickou sobotu; naopak vyzdvihuje ji, dává jí nový smysl.

Žijeme ve světě, kde jsou oceňováni pod­ni­kaví a ambiciózní lidé, kteří svou prací něco dokázali. Myšlenka, že odpočinek v Ježíši a důvěra, že jeho nezasloužená milost je dostatečná pro naši záchranu a změnu, působí v takovém prostředí téměř absurdně.

**Aplikace**

`Jak můžeš druhým lidem pomoci najít odpočinek v Ježíši, mají-li pocit, že jejich hříchy jsou příliš vážné, že se jejich srdce změnit nedá a že jejich případ je naprosto beznadějný? Jakými biblickými texty bys je povzbudil?`