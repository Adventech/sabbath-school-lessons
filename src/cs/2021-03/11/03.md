---
title:  'Předobrazy Kristovy Služby'
date:  06/09/2021
---

> <p></p>
> 32Jestliže přivede jako dar k oběti za hřích jehně, přivede samičku bez vady. 33Vloží ruku na hlavu zvířete obětovaného za hřích a porazí je v oběť za hřích na místě, kde se poráží dobytek pro zápalné oběti. 34Pak vezme kněz trochu krve z oběti za hřích na prst a potře rohy oltáře pro zápalné oběti; všechnu ostatní krev vyleje ke spodku oltáře. 35Všechen tuk odejme, jako bývá odňat tuk z beránka pro hod oběti pokojné, a kněz jej na oltáři obrátí v obětní dým jako ohnivou oběť pro Hospodina. Pro hřích, jehož se dopustil, vykoná za něho kněz smírčí obřady, a bude mu odpuštěno. (Lv 4,32–35)

**Osobní studium**

Starozákonní systém rituálů a obětí, který nacházíme v knize Leviticus, nabízí mnoho příkladů toho, o čem jsme mluvili včera. Symboly ve Starém zákoně poukazují na velké novozákonní pravdy. Přestože současní čtenáři Bible často přeskakují zmínky o ceremoniích a obětech, nacházíme v nich mnoho důležitých duchovních pravd, které jsou i dnes velmi aktuální.

`Uvažuj o instrukcích týkajících se oběti za hřích pro běžného Izraelce v úvodních verších (Lv 4,32–35). Co se z těchto obřadů můžeme dnes naučit i přesto, že nemáme svatyni či chrám s oltářem, kde bychom přinášeli oběti za naše hříchy? Jaké souvislosti můžeme vidět mezi touto pasáží a verši J 1,29 a 1Pt 1,18–21?`

Obřady jsou výborným způsobem, jak ukázat důležité hodnoty a informace. Je však potřeba je správně pochopit v daném kontextu. Aby byly obřady účinné, musely se obvykle odehrát v konkrétním čase, na přesně určeném místě a jasně vymezeným způsobem. Když čteme jednotlivé příkazy a nařízení o starozákonních obětech, dozvídáme se, že Bůh dal velmi jasné instrukce kdy, kde a co se má obětovat a jaký má být postup obětování.

Středem mnohých obětí byla samozřejmě krev a její obřadní vylití nebo pokropení něčeho. Nejsou to příjemné obrazy – a ani neměly být. Jde tu přece o řešení vážného problému vesmíru, kterým je hřích.

Jaká byla vlastně úloha krve a proč jí měly být potřeny rohy oltáře? U většiny rituálů spojených se svatyní bylo sice přesně popsáno, jak mají být provedeny, ne vždy je ale vysvětlen důvod proč. Může to být proto, že lidé už tuto informaci měli. Izraelci například velmi dobře rozuměli významu krve v obětním systému (Lv 17,11).

Příklad, který se nachází v Lv 4,32–35, však obsahuje důležité vysvětlení ve verši 4,35: „Pro hřích, jehož se dopustil, vykoná za něho kněz smírčí obřady, a bude mu odpuštěno.“ Krev byla tedy klíčovým prvkem v celém procesu smíření. Byla prostředkem, díky kterému mohli být hříšníci očištěni. Oběti tedy můžeme vnímat jako typ, příklad, předobraz Kristovy smrti za nás a služby pro nás.

**Aplikace**

`Uvažuj o tom, jak špatný musí být hřích, kdy byla nutná oběť (sebeobětování) samotného Boha – Syna, Ježíše Krista, aby mohlo dojít k nápravě. Co se z toho můžeme naučit o tom, že ve skutečnosti jsme zcela závislí na milosti, a v žádném případě ne na naší vlastní snaze a skutcích? Není nic, co bychom mohli přidat k tomu, co už pro nás vykonal Kristus.`