---
title:  'Princip „předobrazu“'
date:  05/09/2021
---

> <p></p>
> 1Nechci, bratři, abyste nevěděli, že naši otcové byli všichni pod oním oblakem a všichni prošli mořem, 2všichni byli pokřtěni v Mojžíše v oblaku a v moři, 3všichni jedli týž duchovní pokrm 4a všichni pili týž duchovní nápoj; pili totiž z duchovní skály, která je doprovázela, a tou skálou byl Kristus. 5Ale ve většině z nich neměl Bůh zalíbení; vždyť byli pobiti v té pustině. 6Tyto věci se staly příkladem pro nás…“ (1K 10,1–6; ČSP)

> <p></p>
> [Kněží] však sloužili ve svatyni, která je jen náznakem a stínem svatyně nebeské. Vždyť Bůh uložil Mojžíšovi, když měl zřídit stánek: „Hleď, ať uděláš vše podle vzoru, který ti byl ukázán na hoře.“ (Žd 8,5)

**Osobní studium**

`Uvažuj o úvodním textu (1K 10,1–6). O čem píše apoštol Pavel do Korintu, když mluví o „příkladu“ pro nás? Jak jeho slovům rozumíš?`

Řecké slovo použité v 1K 10,6 (a v odvozené formě i v 1K 10,11) je v češtině přeloženo jako „(výstražný) příklad“ (ČSP; BK) nebo „výstraha“ (ČEP; B21). V originále je použito slovo typos, z něhož pochází i české slovo „typ“. Typ (nebo příklad, předobraz) není nikdy originálem, ale jen určitým symbolem, který originál představuje a odkazuje na něj. Je to názorný model něčeho jiného.

V Žd 8,5 se nachází dobrý příklad tohoto vztahu: „Ti [kněží starozákonní služby ve svatyni] však sloužili ve svatyni, která je jen náznakem a stínem svatyně nebeské. Vždyť Bůh uložil Mojžíšovi, když měl zřídit stánek: ‚Hleď, ať uděláš vše podle vzoru, který ti byl ukázán na hoře.‘“

Myšlenky z listu Židům zdůrazňují přímé propojení mezi nebeskou a pozemskou rea­litou. Přitom jsou citována slova z Ex 25,9, kde Bůh říká Mojžíšovi, aby mu Izraelci postavili na poušti svatyni podle „vzoru svatého příbytku“, který mu ukázal. Podstatné je, že pozemská svatyně a všechny její ri­tuály a obřady symbolizovaly a poukazovaly na to, co se odehrává v nebeské svatyni, kde je Ježíš naším Veleknězem.

S tímto předpokladem můžeme lépe pochopit, o čem apoštol Pavel mluví v 1K 10. ka­pitole. Pavel se v těchto verších vrací k některým klíčovým zkušenostem Božího lidu na poušti během putování do zaslíbené země. Když mluví o „našich otcích“, má tím na mysli židovské předky, kteří vyšli z Egypta, putovali pod oblakem, prošli mořem, a tak byli z otroctví pokřtěni do nového života ve svobodě.

Pavel považoval tato důležitá zastavení na poušti za „typ“ (příklad, předobraz). Podle Pavlova způsobu uvažování musí „duchovní pokrm“ odkazovat na manu (porovnej s Ex 16,31–35). Izraelci pili ze skály, kterou Pavel ztotožňuje s Kristem (1K 10,4). Když vnímáme Ježíše jako „chléb života“ (J 6,48) a jako „živou vodu“ (J 4,10), pak Pavlovy obrazy dávají jasný smysl. Pavel zde používá starozákonní příběhy a události jako příklady odhalování duchovních pravd, které mohou být aplikovány do života křesťana dnes.

**Aplikace**

`Uvažuj o zkušenosti Izraelců při vyjití z Egypta. Jaké duchovní poučení můžeme mít z jejich „příkladů“? Které příklady a zkušenosti jsou pro nás motivační a následováníhodné? Které z nich jsou pro nás výstrahou?`