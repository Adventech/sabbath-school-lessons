---
title:  'Ztracená Možnost Odpočinku'
date:  08/09/2021
---

> <p></p>
> 4O sedmém dni je přece v Písmu řečeno: „I odpočinul Bůh sedmého dne od všeho svého díla.“ 5Zde však čteme: „Do mého odpočinutí nevejdou.“ 6Trvá-li tedy možnost, aby někteří do odpočinutí vešli, a ti, kterým ta zvěst byla nejprve ohlášena, pro neposlušnost nevešli, 7určuje Bůh jiné „dnes“. V Davidových žalmech, tedy po dlouhé době, jak už bylo pověděno, říká: „Jestliže dnes uslyšíte jeho hlas, nezatvrzujte svá srdce!“  (Žd 4,4–7)

> <p></p>
> 8Nezatvrzujte svá srdce jako při sváru v Meribě, jako v den pokušení na poušti v Masse, 9kde mě vaši otcové pokoušeli, kde mě chtěli zkoušet, i když viděli mé činy. 10Po čtyřicet let mi bylo na obtíž to pokolení. Řekl jsem si: Je to lid bloudící srdcem, k mým cestám se nezná. 11Proto jsem se v hněvu zapřisáhl: Nevejdou do mého odpočinutí! (Ž 95,8–11)

**Osobní studium**

`Uvažuj o úvodních textech (Žd 4,4–7 a Ž 95,8–11). Jaká výstraha zaznívá v obou textech? Jaký význam má pro nás dnes?`

V textu Žd 4,4–7 autor cituje příběh stvoření a verš ze Ž 95,11 v kontextu zamyšlení o věrnosti Izraelců. Soustřeďuje se na jejich neschopnost vejít do Božího odpočinku, který byl pro ně připraven. Text Ž 95,8–11 spojuje zkušenost Izraele na poušti s Božím odpočinkem a přidává Boží přísahu, že nevěrný Izrael nevstoupí do jeho odpočinku, který byl původně spojen se zaslíbenou zemí.

Samozřejmě, Izraelci nakonec do zaslíbené země vstoupili. Nová generace překročila hranice a s Boží pomocí se zmocnila pevností a usadila se v zemi.

Přesto Izraelci nevstoupili do Božího odpočinku. Bylo to proto, že mnozí z nich neprožili zkušenost reality spasení v Ježíši pro jejich malou víru, která se projevovala do očí bijící neposlušností. A přestože odpočinek byl spojován se vstupem do země, bylo v něm obsaženo ještě mnohem víc než jen místo, kde lidé žili.

`Text Žd 4,6 naznačuje, že ti, kteří slyšeli Boží zaslíbení o skutečném odpočinku, do něj nevstoupili pro svou neposlušnost. Jak souvisí neposlušnost se vstupem do Božího odpočinku?`

Výraz „dnes“ (Žd 4,7) vyjadřuje naléhavost. „Dnes“ znamená, že není čas tápat a vyčkávat. „Dnes“ vyžaduje odpověď a rozhodnutí nyní.

Apoštol Pavel používá slovo „dnes“ a zdůrazňuje jeho důležitost v kontextu odpočinku. Žalm 95,7.8 je varováním a výzvou Božímu lidu, aby neopakoval chyby svých předků a neselhal tak při vstupu do skutečného odpočinku, který můžeme najít pouze ve spasení, jež nabízí Bůh.

**Aplikace**

`Co by pro nás měla znamenat slova: „Jestliže dnes uslyšíte jeho hlas, nezatvrzujte svá srdce!“ (Žd 4,7)? Co je tak důležité na slově dnes? Vždyť v žalmu bylo toto slovo použito již před tisíci lety. Proč by toto poselství mělo být důležité pro naše „dnes“ stejně, jako bylo pro ty, co ho slyšeli již dávno?`