---
title:  'Kořeny Nespokojenosti'
date:  10/07/2021
---

### Texty na tento týden
Mt 10,34–39; L 12,13–21; L 22,24–27; Mt 23,1–13; J 14,1–6

> <p>Základní verš</p>
> „Kde je totiž závist a svárlivost, tam vzniká nepokoj a kdejaká špatnost.“ (Jk 3,16; B21)

Osiky jsou nádherné stromy, dorůstající výšky 15 až 30 metrů. Daří se jim v chladnějším podnebí s nepříliš teplým létem, ale potřebují hodně slunce. Jejich dřevo se využívá v nábytkářství a při výrobě zápalek a papíru. Poměrně výživné mladé osiky okusuje během chladných zim vysoká zvěř. Kůra těchto stromů má schopnost fotosyntézy, a proto mohou růst, i když jim opadají listy.

Osiky jsou známé tím, že mají mohutný kořenový systém, jehož jednotlivé výhonky se mohou objevit až ve vzdálenosti čtyřiceti metrů od mateřského stromu. Ačkoliv se osika může dožít 150 let, rozsáhlý podzemní kořenový systém může žít až několik tisíc let.

Tento týden se budeme věnovat kořenům našeho neklidu. Tomu, co možná není vidět a zůstává skryté „pod zemí“, ale přesto je základem toho, co cítíme a prožíváme. Existuje mnoho příčin, které nám mohou bránit najít skutečný odpočinek v Kristu. Některé jsou zřejmé a nemusíme je ani vysvětlovat, jiné nemusejí být tak viditelné, podobně jako rozsáhlé podzemní kořenové systémy osik. Často si totiž nejsme vědomi chování a postojů, které nás oddělují od našeho Spasitele.

**Osnova lekce**

V této lekci se zaměříme nejen na časté příčiny, které způsobují, že v životě prožíváme neklid a nepokoj, ale také na řešení, které nám nabízí Ježíš.

I.	Možné příčiny neklidu a nepokoje

•	Mt 10,34–39: Setkání s Ježíšem (neděle)

•	L 12,13–21: Sobectví, touha mít stále víc (pondělí)

•	L 22,24–27: Nezdravá ctižádost (úterý)

•	Mt 23, 23–29: Pokrytectví (středa)

II.	J 14,1–6: Ježíšův lék na náš nepokoj (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`