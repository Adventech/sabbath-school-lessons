---
title:  'Podněty K Zamyšlení'
date:  06/08/2021
---

V kontextu událostí, které se staly Josefovi, Ellen G. Whiteová napsala: „Máme tu příklad pro všechny generace, které žijí na zemi. [...] Bůh je přítomen jako pomoc a Duch je štítem. Přestože jsme obklopeni náročnými pokušeními, existuje zde zdroj moci, na který se můžeme obrátit, a tak pokušením odolat. Jak zuřivý byl útok na Josefovy principy! Velmi snadno se mohlo stát, že se dostane na scestí. Přesto zůstal pevný a odolal. [...] Svou pověst a své přesvědčení vložil do Božích rukou. A přestože nějaký čas strádal a prožíval utrpení, připravilo ho to na důležitou roli. Bůh chránil Josefa a jeho pověst, kterou se snažil zničit jeho žalobce. Nakonec Bůh způsobil, že Josefův charakter naplno zazářil. Bůh pozvedl Josefa dokonce i ve vězení. Poctivost nakonec vždy přinese své ovoce. Štítem, který chránil Josefovo srdce, byla jeho bázeň před Hospodinem. Právě proto byl Josef věrný a čestný vůči svému pánovi i vůči svému Bohu. Nedbal na to, že byl nespravedlivě ponížen před svým pánem, a ten se to možná nikdy nedozvěděl.“ (1SP 132)

**Otázky k rozhovoru**

`1. 	Pokud je někdo jen formálním křesťanem či kulturním adventistou, nepomůže mu to prožívat klid ve vztazích. Jaký je rozdíl mezi „kulturním“ adventistou a skutečným věřícím?`

`2. 	Sestra XY se právě přidala k církvi. Její manžel není věřící. Svého muže miluje, ale jemu se příliš nezamlouvají změny, které na ní vidí. Co byste jí poradili na základě biblických principů?`

`3. 	Ruský spisovatel L. N. Tolstoj napsal: „Všechny šťastné rodiny jsou stejné. Každá nešťastná rodina je nešťastná svým vlastním způsobem.“ Všechny rodiny jsou nějakým způsobem poznamenány, protože všechny jsou tvořeny hříšníky. Každý si do rodiny přináší svou vlastní nedokonalost a své vlastní chyby. Jak může každý z nás díky Boží milosti následovat biblické principy lásky, odpuštění nebo nesení břemen, abychom pomohli přinést uzdravení našim rodinným vztahům?`

`4. 	Mnozí z nás mají zkušenost, že nějaký čas byly naše vztahy dobré, ale pak se najednou cosi pokazilo nebo do našeho života vstoupila nějaká tragédie. Proč je v takové situaci důležité držet se víry a zaslíbení Božího slova? Proč je v dobrých časech důležité připravovat se i na možný příchod potíží?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.
