---
title: 'Hledání Vlastní Hodnoty'
date: 03/08/2021
---

> <p></p>
> 22I rozpomenul se Bůh na Ráchel, vyslyšel ji a otevřel její lůno. 23Otěhotněla, porodila syna a řekla: „Bůh odňal mé pohanění.“ 24Dala mu jméno Josef (to je Přidej-[Bůh])... (Gn 30,22–24)

> <p></p>
> 1Josef byl odveden dolů do Egypta. Od Izmaelců, kteří ho tam dovedli, si ho koupil Egypťan Potífar, faraónův dvořan, velitel tělesné stráže. 2S Josefem však byl Hospodin... (Gn 39,1.2)

**Osobní studium**

Zdálo se, že všechny Josefovy naděje, že uprchne a vrátí se domů, ztroskotaly po jeho příchodu do Egypta, kde se dostal do rodiny velitele faraónovy stráže (Gn 39,1). Mladík byl vystaven cizí kultuře a neznámému jazyku.

Naše rodiny a nejbližší vztahy hrají klíčovou roli v budování vlastní hodnoty. Josef vyrůstal v prostředí, v němž měl důležité postavení – byl nejstarším synem Jákobovy milované Ráchel (Gn 29,18). Zcela určitě byl otcovým miláčkem (Gn 27,3.4).

Ale kým byl po příjezdu do Egypta? Otrokem, jehož mohli kdykoli prodat nebo koupit. Jak rychle se změnila jeho situace a jeho postavení! Celý jeho život se během okamžiku obrátil naruby.

Josef se však naučil něco velmi důležitého. Jestliže odvozujeme svou hodnotu podle toho, co nám říkají lidé kolem, pak budeme v životě neustále prožívat nejistotu a zmatek, protože ne každý bude oceňovat, kým jsme a jací jsme. Je třeba, abychom se naučili odvozovat svou hodnotu od toho, co si o nás myslí Bůh a jak on se na nás dívá.

**Uvažuj o následujících textech. Jak nás Bůh vnímá? Jaký je jeho postoj k nám?**

`Iz 43,1`

`Mal 3,17`

`J 1,12`

`J 15,15`

`Ř 8,14`

`1J 3,1.2`

Bůh se na každého z nás dívá pohledem naplněným milostí. Vidí v nás potenciál, krásu a talent, které si neumíme ani představit. A co víc, byl připraven pro nás zemřít, abychom se mohli stát vším, pro co jsme byli stvořeni. Kříž nám neukazuje jen náš hřích a obrovskou cenu zaplacenou za naše vykoupení, ale i obrovskou hodnotu, kterou máme pro Boha. Bez ohledu na to, co si o nás myslí ostatní, nebo co si dokonce myslíme o sobě my sami, Bůh nás miluje a dělá vše pro naši záchranu z moci hříchu a smrti.

`Klíčová otázka zní stále stejně: Jak odpovíme na Boží lásku, která se zjevuje v Ježíši Kristu?`

**Aplikace**

`Mnozí lidé nám dnes radí, abychom sami sebe milovali a přijímali se nekriticky takoví, jací jsme. Ačkoli tyto rady nemusejí být ve své podstatě nutně špatné, mohou nás vést špatným směrem. V čem? Proč je důležité, aby naše hodnota nevycházela z toho, co jsme my sami dosáhli a kým jsme? Proč máme stavět na tom, jak nás vidí Bůh? Jak vnímáš sám sebe a svou hodnotu?`

---

#### Další čtení: Vybrané citace od Ellen Whiteové

"Rabíni pochopili, že Kristovo podobenství se vztahuje na hříšníky a publikány, ale ono má ještě širší význam. Ztracenou ovcí Kristus neznázornil jen zbloudilé jedince, ale celou naši planetu, která se odvrátila od Boha a je zasažena hříchem. Naše Země je pouhou nepatrnou částečkou Božího vesmíru. A přece se Bůh o náš malý, hříchu zaprodaný svět — jednu ztracenou ovci — zajímá více než o devadesát devět jiných, které nezbloudily. Kristus, milovaný Vůdce nebeských zástupů, odložil slávu, kterou měl u Otce, zřekl se svého vysokého postavení, jen aby zachránil ztracený svět. Proto opustil bezhříšné světy, těch devětadevadesát, které ho milovaly, přišel na naši zemi, aby byl raněn pro naše přestoupení a zmučen pro naše nepravosti Izajáš 53,5. Bůh se obětoval ve svém Synu, aby mohl mít radost z návratu ztracené ovce. {PM 95.2}

„Hleďte, jak velikou lásku nám Otec daroval: byli jsme nazváni dětmi Božími, a jsme jimi.“ 1. Janův 3,1. {PM 95.3}"