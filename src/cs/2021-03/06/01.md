---
title:  'Josef – Pokoj V Rodinných Vztazích'
date:  31/07/2021
---

### Texty na tento týden
Gn 34; Žd 11,17–22; Dt 4,29; 1J 3,1.2; Gn 39; Ef 6,1–13

> <p>Základní verš</p>
> „Ale vy, milovaní, protože to víte předem, střezte se, abyste nebyli oklamáni svodem těch neodpovědných lidí a neodpadli od vlastního pevného základu. Kéž rostete v milosti a v poznání našeho Pána a Spasitele Ježíše Krista. Jemu buď sláva nyní a až do dne věčnosti.“ (2Pt 3,17.18)

Mladík se důkladně rozhlížel do dálky. Nakonec je přece jen zahlédl. Své bratry hledal už několik dní. Zrychlil krok, mával jim a radostně na ně volal. Když se k nim však přiblížil, viděl jen zachmuřené tváře, v nichž bylo vidět leccos, jen ne radost a srdečné přivítání. Jeho vlastní bratři ho chtěli zabít. Kdyby nebylo Rubena, celý příběh by skončil velmi rychle. Ruben však naštěstí přesvědčil bratry, aby Josefa jen hodili do prázdné nádrže na vodu. Později přišel Juda s plánem, jak se zbavit bratra a ještě si něco vydělat jeho prodejem jakési procházející karavaně. Ukázkový příklad nefunkční rodiny!

V životě děláme mnoho důležitých rozhodnutí, ale nemůžeme si vybrat, do jaké rodiny se narodíme. Nikdo není dokonalý a nikdo z nás nemá bezchybnou rodinu a perfektní rodinné vztahy. Někteří z nás prožívají požehnání díky rodičům, sourozencům a jiným členům rodiny, kteří odrážejí Boží lásku. Mnozí se však musejí vyrovnávat se vztahy, které mají k ideálu pořádně daleko. Rodinné vztahy jsou často komplikované a bolestivé, způsobují nám neklid a zranění. Nezřídka jsou pro nás velkým emocionálním břemenem, které někdy nevědomky přenášíme na druhé.

Jak můžeme prožívat Boží pokoj v této oblasti života? Tento týden se budeme věnovat příběhu Josefa a jeho rodinným vazbám. Budeme sledovat, jak Bůh přináší do života lidí uzdravení a klid i přes nefunkčním rodinné vztahy.

**Osnova lekce**

V této lekci se budeme zamýšlet nad životními osudy patriarchy Josefa a vztahy s jeho nejbližšími, které pro něj nebyly vždy zdrojem klidu a pohody. Zároveň ale uvidíme, jakým způsobem přinášela Boží přítomnost do jeho života pokoj.

•	Žd 11,17–22: Nefunkční domov (neděle)

•	Gn 39,2.9.21: Nové směřování (pondělí)

•	Gn 30,22–24; 39,1.2: Hledání vlastní hodnoty (úterý)

•	Gn 39,7–10: Vztahy podle Boží vůle (středa)

•	Gn 39,21–23: Velký spor na vlastní kůži