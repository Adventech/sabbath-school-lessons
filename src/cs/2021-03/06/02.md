---
title: 'Nefunkční Domov'
date: 01/08/2021
---

> <p></p>
> 17Abraham věřil, a proto šel obětovat Izáka, když byl podroben zkoušce. Svého jediného syna byl hotov obětovat, ačkoli se mu dostalo zaslíbení a bylo mu řečeno: 18„Z Izáka bude pocházet tvé potomstvo.“ 19Počítal s tím, že Bůh je mocen vzkřísit i mrtvé. Proto dostal Izáka zpět jako předobraz budoucího vzkříšení. 20Izák věřil, a proto Jákobovi a Ezauovi dal požehnání v pohledu do budoucna. 21Jákob věřil, a když umíral, požehnal oběma Josefovým synům a poklonil se přitom k vrcholu své berly. 22Josef věřil, a na sklonku svého života řekl, že synové izraelští vyjdou z Egypta, a nařídil, co se má stát s jeho kostmi. (Žd 11,17–22)

**Osobní studium**

Josef poznal na vlastní kůži život v nefunkční rodině. Všechno to začalo už jeho předky Abrahamem a Sáraj. Když Sáraj začala pochybovat, jestli se vůbec někdy dočká potomka, přesvědčila Abrahama, aby spal s Hagar. Jakmile Hagar otěhotněla, v rodině se začala stupňovat nevraživost. Napjatá atmosféra, ve které vyrůstali Izmael a Izák, se později přenesla i do jejich vlastních rodin. Izák upřednostňoval Ezaua a Jákob se celý život snažil získat si otcovu lásku a přízeň. Později se Jákob stal obětí podvodu, když si musel vzít za manželky dvě sestry, které spolu nevycházely a soutěžily o něj v plození dětí – i prostřednictvím svých služek.

`Uvažuj o příbězích popsaných v Gn 34. Jaký vliv mohly mít popsané citové a vztahové problémy na rodinu jako celek a také na mladého Josefa?`

Rivalita a spory mezi matkami se přenesly i na jejich děti, které byly vždy připraveny na jakoukoliv šarvátku. Jako mladí se Josefovi starší bratři podíleli na pobití všech mužů ve městě Šechem (Gn 34,25). Ruben, nejstarší z bratrů, projevil nedostatek respektu a poslušnosti vůči svému stárnoucímu otci, když ležel s Bilhou, služebnou Ráchel a matkou několika Jákobových dětí (Gn 35,22). Mezitím Josefův bratr Juda omylem považoval svou ovdovělou snachu za nevěstku, podle toho se k ní choval, a z tohoto vztahu se jí narodila dvojčata (Gn 38).

Aby těch rodinných tahanic nebylo málo, Jákob přilil olej do ohně tím, že začal upřednostňovat Josefa (Gn 37,3). Pokud bychom chtěli v dějinách najít příklad dysfunkční rodiny, rodina patriarchů by byla vynikající ilustrací.

`Abraham, Izák i Jákob jsou zaznamenáni mezi hrdiny víry v Žd 11,17–22. Jak tomu rozumíš v souvislosti s množstvím jejich selhání v rodinném životě?`

Hrdinové víry velmi často nenaplňují představy, které bychom od nich očekávali. Byli si vědomi svých chyb, hříchů a selhání. Přesto se nacházejí v seznamu těch, kteří byli Bohu blízko a ke kterým se Bůh hlásil. I když nezřídka zaplatili za své hříchy velkou cenu oni i jejich rodiny, poznali Boží lásku a naučili se Bohu důvěřovat.

**Aplikace**

`Jaké problémy jsi „zdědil“ ve své rodině ty? Jak ti podřízení se Bohu a jeho způsobu uvažování může pomoci překonat nesprávné postoje a přístupy? Kdy je důležité vyhledat odbornou pomoc?`

---

#### Další čtení: Vybrané citace od Ellen Whiteové

Omlouváme se, že denní nabídky Ellen Whiteové jsou dočasně nedostupné. Ve velmi blízké budoucnosti pracujeme na poskytování doplňkových nabídek!