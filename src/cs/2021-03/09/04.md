---
title:  'Nové Okolnosti'
date:  24/08/2021
---

> <p></p>
> 25Tehdy Mojžíš řekl: „Snězte to dnes, neboť dnes je Hospodinova sobota; dnes na poli nic nenajdete. 26Šest dní budete sbírat, ale sedmého dne, v sobotu, nic nebude.“ 27Sedmého dne pak někteří z lidu vyšli sbírat, ale nic nenašli. 28Tehdy Hospodin Mojžíšovi řekl: „Jak dlouho budete odmítat zachovávat má přikázání a mé pokyny? 29Nechápete, že vám sobotu dal Hospodin? Proto vám on sám dává šestého dne chléb na dva dny. Každý zůstaňte, kde jste. V sedmý den ať nikdo nevychází.“ 30A tak lid sedmého dne odpočíval. 31Dům Izraele pak ten pokrm nazval mana. Byl jako semeno koriandru, bílý, a chutnal jako medový koláč. (Ex 16,25–31; B21)

**Osobní studium**

Po čtyřiceti letech putování pouští měla nová generace už jen nejasné vzpomínky na Egypt. Životní zkušenost mladších se výrazně lišila od toho, co prožili jejich rodiče. Tato nová generace byla svědkem opakovaného nedostatku víry rodičů a následků, mezi které patřilo i putování pouští, během kterého stará generace pomalu vymírala.

Jejich předností bylo, že uprostřed tábora viděli svatyni, nad kterou se zjevoval oblak Boží přítomnosti vznášející se nad svatostánkem. Když se oblak pohnul, věděli, že je čas sbalit se a vydat na cestu. Tento oblak, který přinášel stín přes den a světlo a teplo v noci, byl neustálou připomínkou Boží lásky a péče o lid.

`Uvažuj o textu Ex 16,14–31. Jak Bůh připomínal Izraelcům sobotu během jejich putování pouští?`

Na rozdíl od obecně rozšířeného názoru tyto verše ukazují, že sobota jako sedmý den předcházela vydání zákona na Sínaji.

`O čem mluví uvedené verše?`

Speciální strava, kterou Bůh poskytoval Izraelcům, byla každodenním připomenutím skutečnosti, že se Stvořitel stará o své stvoření. Bůh naplňoval potřeby lidí na poušti konkrétním, hmatatelným způsobem. Každý den se při východu slunce zázračně objevilo jídlo a při západu mizelo. Kdykoli se někdo snažil nasbírat si jídlo i na druhý den, mana začala zapáchat a dali se do ní červi. Výjimkou byl den před sobotou, kdy nejen bylo many více, ale díl určený na sobotní den se zázračně nezkazil.

Izraelci měli svatyni, v níž probíhala svatyňová služba přesně podle zákonů a nařízení, které dostali prostřednictvím Mojžíše od Hospodina. Později již zestárlý Mojžíš svolal celý Izrael a připomněl jim nejen to, co prožili, ale také zákon, který jim Bůh dal (Dt 5,6–22).

Tato nová generace Izraelců byla konečně připravena na vstup do zaslíbené země. Izrael čekala i změna vedení a Mojžíš se chtěl ujistit, že si tato generace bude pamatovat, kým byli a jaké je jejich poslání. Nechtěl, aby opakovali časté chyby svých rodičů, a proto jim opakuje Boží zákony. Desatero jim připomíná, aby zdůraznil jeho význam pro generaci, která si měla podmanit Kanaán.

**Aplikace**

`Dar many Izraelcům každý den připomínal, že je Bůh miluje a stará se o ně. Zvlášť v sobotu si mohli uvědomit, že zajištění života není důsledkem jejich snahy, ale Boží péče. V čem tobě pomáhá sobota lépe chápat Boha a jeho lásku?`