---
title:  'Příkaz Odpočívat'
date:  23/08/2021
---

> <p></p>
> 8Pamatuj na sobotní den, aby ti byl svatý. 9Šest dní budeš pracovat a dělat všechnu svou práci, 10ale sedmý den je dnem odpočinku, zasvěceným Hospodinu, tvému Bohu. Nebudeš dělat žádnou práci – ty, tvůj syn ani tvá dcera, tvůj otrok ani tvá děvečka, tvé dobytče ani přistěhovalec ve tvých branách. 11V šesti dnech totiž Hospodin učinil nebe i zemi, moře a všechno, co je v nich, ale sedmého dne odpočinul. Proto Hospodin požehnal sobotní den a posvětil jej. (Ex 20,8–11; B21)

**Osobní studium**

Stvoření bylo „velmi dobré“, ale ještě nebylo dokončeno. Příběh stvoření končí Božím odpočinkem a speciálním požehnáním sedmého dne, soboty. „A Bůh požehnal a posvětil sedmý den, neboť v něm přestal konat veškeré své stvořitelské dílo“ (Gn 2,3).

Sobota je nedílnou součástí Božího stvoření. Dalo by se říci, že v určitém smyslu je dokonce vyvrcholením stvoření. Bůh tvoří odpočinek a vytváří místo pro společenství, kde lidstvo (v té době Adam a Eva) může přerušit svou každodenní činnost a prožívat odpočinek po boku svého Stvořitele.

Naneštěstí do našeho světa vstoupil hřích a tím se všechno změnilo. Lidé už nemohli prožívat přímé společenství s Bohem. Ve stvoření se objevila bolest, dřina, křehké a nefunkční vztahy – a mnoho dalšího soužení a trápení, které velmi dobře známe z vlastní zkušenosti nebo ze zkušeností lidí kolem nás. Ale i uprostřed toho všeho zůstává Boží sobota, vytrvalý symbol našeho stvoření a zároveň naděje a zaslíbení naší obnovy. Pokud lidé potřebovali sobotní odpočinek před pádem do hříchu, o co víc jej potřebují po něm!

O mnoho let později, když Bůh osvobodil Izraelce z egyptského otroctví, připomíná jim mimořádný význam tohoto dne.

`Uvažuj o úvodním textu (Ex 20,8–11). Jak tato slova dávají sobotu do souvislosti se stvořením?`

Tímto přikázáním nás Bůh vyzývá, abychom pamatovali na svůj původ. V protikladu s tím, čemu mnozí lidé věří, nejsme náhodným produktem chladných, nemilosrdných a slepých sil a náhod. Naopak, jsme bytosti stvořené k Božímu obrazu. Byli jsme stvořeni, abychom měli společenství s Bohem. Nezáleželo na tom, že se s Izraelci zacházelo jako s bezcennými otroky. Každou sobotu byli zvláštním způsobem zváni, aby pamatovali na to, kým ve skutečnosti jsou – bytostmi stvořenými podle obrazu samotného Boha.

„Sobota, která je památkou stvořitelského díla, je i znamením Kristovy lásky a moci.“ (DA 281; TV 176)

**Aplikace**

`Jaký význam má skutečnost, že právě Boží čin stvoření si připomínáme každý týden (a nejen jeden den, protože na sobotu máme pamatovat) prostřednictvím přikázání?`