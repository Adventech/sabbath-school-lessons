---
title:  'Prožívání Soboty'
date:  26/08/2021
---

> <p></p>
> 13Jestliže v den odpočinku upustíš od svých pochůzek, od prosazování svých zálib v můj svatý den, nazveš-li den odpočinku rozkošným, svatý den Hospodinův přeslavným, budeš-li jej slavit tak, že se vzdáš svých cest, že přestaneš hovět svým zálibám a nepovedeš plané řeči, 14tu nalezneš rozkoš v Hospodinu „a já ti dovolím jezdit po posvátných návrších země a z dědictví tvého otce Jákoba tě budu živit“. Tak promluvila Hospodinova ústa. (Iz 58,13.14)

> <p></p>
> Každý měj v úctě svou matku a svého otce. Dbejte na mé dny odpočinku. Já jsem Hospodin, váš Bůh. (Lv 19,3)

**Osobní studium**

Bůh svému lidu přikazuje, aby zachovával sobotní den. Spolu s dalšími přikázáními, například nezabíjet a nekrást, zaznívá přikázání pamatovat na sobotu.

Jak bychom měli sobotu prožívat, v jaké atmosféře? Na co bychom v tento výjimečný den neměli zapomínat? Uvažuj v této souvislosti o Žalmu 92 a verších v Iz 58,13.14.

Jelikož zachovávat sobotu znamená oslavovat Stvořitele a Vykupitele, sobotu bychom měli slavit s potěšením a radostně. Sobota by rozhodně neměla být doprovázena pochmurnou náladou a smutkem.

Pamatovat na sobotu nemáme jen sedmý den. Tak jako na počátku byla sobota vyvrcholením stvořitelského týdne, máme i my „pamatovat na sobotu“ celý týden a předem plánovat, abychom mohli odložit svou kaž­dodenní práci a bez stresu slavit sobotu. Plánovaná příprava během týdne a zejména v pátek, v „den přípravy“ (Mk 15,42), je klíčem k očekávané radosti, kterou můžeme prožívat v tento mimořádný den.

`Který důležitý aspekt zachovávání soboty zvýrazňuje text Lv 19,3?`

Zachovávání soboty znamená i pěstování vztahů v naší rodině a s našimi přáteli. Bůh nám dává čas, abychom se zaměřili na společenství s celou rodinou. Sobota a rodina spolu úzce souvisejí.

Ačkoli odpočinek a čas strávený s rodinou jsou důležité, zachovávání soboty je spo­je­no také s účastí na společném uctívání Hospodina s našimi spoluvěřícími. I Ježíš se během svého života na zemi účastnil bohoslužebných shromáždění (Lv 23,3; L 4,16 a Žd 10,25).

I když náš životní rytmus a týdenní rozvrh mohou být hektické, hluboko v našich srdcích je touha po skutečném sobotním odpočinku a opravdovém společenství se Stvořitelem.

Pamatujme na to, že máme přerušit všechny naše povinnosti a plány. Prožijme čas s Bohem a rozvíjejme naše rodinné a přátelské vztahy. Tak můžeme najít pravidelný každotýdenní rytmus sobotního odpočinku.

**Aplikace**

`Jaká je tvá osobní zkušenost se sobotou a požehnáním, které pramení z jejího zachovávání? Co můžeš udělat pro to, aby se pro tebe stala každá sobota ještě krásnějším a radostnějším dnem?`