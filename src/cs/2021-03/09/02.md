---
title:  'Předehra K Odpočinku'
date:  22/08/2021
---

> <p></p>
> 26I řekl Bůh: „Učiňme člověka, aby byl naším obrazem podle naší podoby. Ať lidé panují nad mořskými rybami a nad nebeským ptactvem, nad zvířaty a nad celou zemí i nad každým plazem plazícím se po zemi.“ 27Bůh stvořil člověka, aby byl jeho obrazem, stvořil ho, aby byl obrazem Božím, jako muže a ženu je stvořil. (Gn 1,26.27)

> <p></p>
> 7I vytvořil Hospodin Bůh člověka, prach ze země, a vdechl mu v chřípí dech života. Tak se stal člověk živým tvorem.

> <p></p>
> 21I uvedl Hospodin Bůh na člověka mrákotu, až usnul. Vzal jedno z jeho žeber a uzavřel to místo masem. 22A Hospodin Bůh utvořil z žebra, které vzal z člověka, ženu a přivedl ji k němu. 23Člověk zvolal: „Toto je kost z mých kostí a tělo z mého těla! Ať muženou se nazývá, vždyť z muže vzata jest.“ 24Proto opustí muž svého otce i matku a přilne ke své ženě a stanou se jedním tělem. (Gn 2,7.21–24)

**Osobní studium**

Na počátku byl Bůh. On promluvil a stalo se. Světlo oddělilo den od noci. Nebeská klenba, obloha a moře vznikly Božím slovem druhý den. Na třetí den oddělil vody od souše a pevninu nechal porůst vegetací. Bůh zformoval základní schémata času a místa a pak je po dobu dalších tří dnů naplňoval. Určil světla, která vládnou obloze přes den a v noci. Na rozdíl od příběhů většiny starověkých kultur, biblický příběh stvoření velmi jasně ukazuje, že slunce, měsíc a hvězdy nejsou božstvy. Na scéně se objevily až čtvrtý den a jsou podřízeny slovu Stvořitele.

Mojžíšův popis pátého a šestého dne (Gn 1,20–31) překypuje životem a krásou. Ptáci, ryby, suchozemská zvířata – to vše naplnilo prostor, který Bůh připravil.

V první kapitole Genesis Bůh opakovaně hodnotí stvoření jako dobré. Má radost, nachází zálibu v tom, co stvořil. Je to dokonalé místo. Země se hemží živými tvory. Jako nakažlivý refrén nádherné písně znovu a znovu zaznívá, že Bůh viděl své stvoření a bylo dobré.

Uvažuj o úvodních verších (Gn 1,26.27 a Gn 2,7.21–24). Pokus se popsat, v čem se odlišuje stvoření člověka od stvoření ostatního světa.

Bůh se sehnul a začal formovat prach ze země. Stvoření člověka k Božímu obrazu a Boží podobě nám vypráví o blízkosti a důvěrnosti. Bůh se sklání a vdechuje do Adama dech života. A Adam ožívá. Stvoření Evy z Adamova žebra přináší do stvořitelského týdne další důležitý rozměr. Manželství je součástí Božího plánu pro lidstvo. Jde o svatý svazek důvěry a partnerství mezi mužem a ženou, mezi iš a išša.

Když se Bůh tentokrát podíval na vše, co stvořil v šestý den, refrén zněl odlišně: „Bůh viděl, že všechno, co učinil, je velmi dobré“ (Gn 1,31).

**Aplikace**

`V čem spočívá základní rozdíl mezi biblickou zprávou o stvoření a  evoluční teorií? Jak skutečnost, že Bůh je dárcem a tvůrcem života, ovlivňuje tvůj pohled na vlastní život, na Boha i na druhé lidi?`