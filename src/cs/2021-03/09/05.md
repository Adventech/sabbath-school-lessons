---
title:  'Další Důvod K Odpočinku'
date:  25/08/2021
---

> <p></p>
> 12Zachovávej sobotní den, aby ti byl svatý, jak ti přikázal Hospodin, tvůj Bůh. 13Šest dní budeš pracovat a dělat všechnu svoji práci, 14ale sedmý den je dnem odpočinku, zasvěceným Hospodinu, tvému Bohu. Nebudeš dělat žádnou práci – ty, tvůj syn ani tvá dcera, tvůj otrok ani tvá děvečka, tvůj býk ani tvůj osel, žádné z tvých dobytčat. Také přistěhovalec ve tvých branách ať si odpočine spolu s tebou, tvým otrokem a tvou děvečkou. 15Pamatuj, že jsi byl v egyptské zemi otrokem a Hospodin, tvůj Bůh, tě odtud vyvedl mocnou rukou a vztaženou paží. To proto ti Hospodin, tvůj Bůh, přikázal, abys dodržoval sobotní den. (Dt 5,12–15; B21)

**Osobní studium**

Izraelci měli svůj tábor na východním břehu Jordánu. Převzali kontrolu nad územím bášanského krále a dvou králů emorejských. V těchto důležitých chvílích Mojžíš svolává Izraelce a připomíná jim, že smlouva, kterou s nimi Bůh uzavřel na Sínaji, platila nejen pro jejich rodiče, ale týká se i jich. Nedílnou součástí této smlouvy bylo i Desatero.

`Porovnej texty Ex 20,8–11 a Dt 5,12–15. V čem jsou tyto pasáže stejné, v čem se naopak liší? Jaký je důvod těchto rozdílů?`

V Ex 20,8 začíná přikázání slovem „pamatuj“. V Dt 5,12 začíná slovem „zachovávej“, ačkoli slovo „pamatuj“ se v přikázání vyskytuje také, i když v jiné souvislosti. V Dt 5,15 Izraelci dostávají pokyn, aby „pamatovali“ na to, že byli otroky. A přestože nová generace vyrostla na svobodě, kdyby nebylo zázračného vysvobození z Egypta, všichni by se narodili jako otroci. Sobotní přikázání jim bylo připomínkou, že Bůh, který stvořil vše na nebi i na zemi, byl aktivně přítomen i při jejich záchraně: „Hospodin, tvůj Bůh, tě odtud vyvedl mocnou rukou a vztaženou paží“ (Dt 5,15; B21).

To bylo důležité v souvislosti s tím, že Izraelci stáli už podruhé na hranici zaslíbené země. Od chvíle, kdy první generace Izraelců hanebně selhala, uplynulo už téměř čtyřicet let. Při snaze překročit Jordán a obsadit zaslíbené území byli stejně bezmocní jako jejich předkové po útěku z Egypta. Ze všeho nejvíc potřebovali Boha, který je povede „mocnou rukou a vztaženou paží“.

Sobota dostala nový rozměr. Jelikož Bůh je Bohem vysvobození, Izrael měl zachovávat sobotní den (Dt 5,15; B21).

Samozřejmě, přikázání o sobotě souvisí se stvořením i v knize Deuteronomium, ačkoli se zde vzpomíná jiná motivace. Dá se také říct, že vysvobození Izraelců z Egypta je začátkem nového stvoření, podobného příběhu stvoření z Genesis. Izrael jako osvobozený národ je novým Božím stvořením (viz např. Iz 43,15).

A jelikož je exodus vnímán jako symbol vysvobození od hříchu, tedy vykoupení, sobotu můžeme chápat současně jako symbol stvoření i vykoupení. Sobota tedy velmi reálné ukazuje na Ježíše, našeho Stvořitele a Vykupitele.

**Aplikace**

`Každá sobota měla Izraelcům připomínat, že byli zachráněni z Boží milosti, ne na základě svého jednání. Jak tobě sobota pomáhá připomínat tuto myšlenku? Je pro tebe dnem, který „dodržuješ“, abys byl spasen? Nebo dokážeš díky sobotě lépe chápat zcela nezaslouženou milost a záchranu, kterou od Boha dostáváme? Dokážeš si v ní „odpočinout“ od své snahy udělat něco pro své spasení?`