---
title:  'Podněty K Zamyšlení'
date:  27/08/2021
---

„Bůh dal lidem sobotu jako památník své stvořitelské moci, aby jej mohli poznávat v díle jeho rukou. Sobota nás vybízí, abychom ve stvoření viděli slávu Stvořitele. [...] Každý den, ale především v sobotu, bychom měli studovat poselství, které pro nás Bůh zapsal v přírodě. Podobenství Spasitele bychom měli studovat tam, kde je pronesl. [...] Kdykoli se přibližujeme k přírodě, Pán Ježíš nám umožňuje pocítit svou přítomnost a promlouvá k nám o svém pokoji a lásce.“ (COL 25.26; PM 13)

„Jedním z důležitých důvodů, proč Hospodin vyvedl Izraelce z otroctví, bylo, aby mohli zachovávat jeho svatou sobotu. [...] Je zřejmé, že Mojžíš a Áron obnovili učení o svatosti soboty, protože faraón si jim stěžoval: ‚Lidu v zemi je mnoho a vy chcete, aby přestal pracovat?‘ (Ex 5,5) Je to jasný důkaz, že Mojžíš a Áron vedli lid k svěcení soboty už v Egyptě.

Zachovávání soboty však nemělo být vzpomínkovou oslavou jejich otroctví v Egyptě. Sobota měla být připomínkou stvoření, měla v sobě zahrnovat radostnou oslavu vysvobození z náboženského útlaku v Egyptě, který jim téměř znemožňoval zachovávání dne odpočinku. Jejich vysvobození z otroctví mělo v jejich srdcích podněcovat laskavou péči o chudé a utlačované, o vdovy a sirotky.“ (FEP 549)

**Otázky k rozhovoru**

`1. Mnozí křesťané, včetně některých adventistů sedmého dne, považují teistickou evoluci za možné vysvětlení stvoření. Jakým způsobem sobota ukazuje, že teistická evoluce není kompatibilní s učením církve adventistů?`

`2. Jak byste reagovali na argument, že na dni přece nezáleží a že důležité je, že odpočíváme jeden den v týdnu? Jak byste odpověděli na vysvětlení, že Ježíš je naším sobotním odpočinkem, a proto nemusíme dodržovat žádný den jako den odpočinku?`

`3. Jak se může zachovávání dne odpočinku stát připomínkou svobody a vysvobození? Jak můžeme zabránit tomu, aby se sobota stala zákonickým dnem naplněným různými omezeními?`

`4. Někteří lidé tvrdí, že zachovávání soboty jako sedmého dne je pokusem zasloužit si spasení. Jak byste reagovali na paradox v tomto tvrzení, že odpočinkem v sedmý den se snažíme získat spasení ze skutků?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.
