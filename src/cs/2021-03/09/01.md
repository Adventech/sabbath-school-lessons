---
title:  'Sobota – Rytmus Odpočinku'
date:  21/08/2021
---

### Texty na tento týden
Gn 1–2; Ex 20,8–11; Ex 16,14–31; Dt 5,12–15; Iz 58,13.14

> <p>Základní verš</p>
> „A Bůh požehnal a posvětil sedmý den, neboť v něm přestal konat veškeré své stvořitelské dílo.“ (Gn 2,3)

Nikdo z nás si neumí představit, jak probíhalo stvoření, jak uprostřed temnoty zazářilo světlo, jak se oceány začaly hemžit životem nebo jak se na obloze najednou objevili ptáci. A stvoření Adama a Evy? Naše představa, jak přesně to Bůh uskutečnil, zcela selhává.

Po všech těch zázračných činech Bůh obrátil pozornost na něco jiného. Na první pohled se to možná nezdá stejně velkolepé jako obrovské velryby nebo barvami hrající pírka ptáků. Bůh prostě stvořil den, sedmý den, a pak mu dal mimořádný význam. Dokonce ještě předtím, než si lidé na sebe upletli bič života naplněného stresem, Bůh ustanovil znamení jako živý památník, připomínku. Bůh chtěl, aby se tento den stal časem zastavení a vědomé radosti ze života. Chtěl, abychom v tento den žili, ne pracovali. Chtěl, abychom se radovali z darů přírody, které vidíme kolem sebe. Chtěl, abychom měli radost ze vztahů. A ze všeho nejvíc toužil, abychom se radovali ze vztahu s ním jako Stvořitelem každého dobrého daru.

Pozvánka zůstala v platnosti i po vyhnání prvních lidí ze zahrady Eden. Bůh se chtěl ujistit, že toto pozvání přežije zkoušku časem, a proto ho už od začátku udělal součástí samotného odměřování času.

Tento týden se budeme věnovat studiu nádherného pozvání znovu a znovu vstupovat každý sedmý den do aktivního odpočinku.

**Osnova lekce**

Při studiu této lekce budeme přemýšlet nad sobotou jako jedinečným Božím darem, kterým nám chce Bůh dát do našeho hektického života tolik potřebný odpočinek – fyzický, duševní i duchovní.

I.	Sobota a stvoření

•	Gn 1 a 2: Boží dílo pro jeho děti (neděle)

•	Ex 20,8–11: Sobota jako připomínka stvoření (pondělí)

II.	Sobota a vykoupení

•	Ex 16,25–31: Bůh se stará o své zachráněné děti (úterý)

•	Dt 5,12–15: Sobota jako připomínka záchrany (středa)

III.	Prožívání soboty

•	Iz 58,13.14; Lv 19,3: Jak prožít den odpočinku (čtvrtek)