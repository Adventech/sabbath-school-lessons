---
title:  'Podněty K Zamyšlení'
date:  30/07/2021
---

„Když se ti zdá práce těžká, když si stěžuješ na problémy a zkoušky, když máš pocit, že nemáš dost síly obstát v pokušení, že nedokážeš překonat netrpělivost a že křesťanský život je namáhavý, pak zcela určitě neneseš Kristovo jho. Neseš jho úplně někoho jiného.“ (CG 267)

„Potřebujeme být stále opatrní a upřímně, s láskou se odevzdat. To se bude dít přirozeně, jestliže bude naše duše ve víře uchvácena Boží mocí. My sami nemůžeme dělat nic, vůbec nic, abychom si naklonili Boží přízeň. Nemůžeme se spoléhat na sebe ani na své dobré skutky. Když však jako chybující hříšné bytosti přijdeme ke Kristu, najdeme odpočinutí v jeho lásce. Bůh přijme každého, kdo k němu přijde a úplně se spolehne na zásluhy ukřižovaného Spasitele. Láska vytryskne v jeho srdci. Možná nepůjde o citové vzplanutí, ale člověk bude prožívat klidnou a trvalou důvěru. Každé břemeno je snadné, protože Kristovo jho je příjemné. Povinnost se stává potěšením a oběť radostí. Cesta, která se dříve zdála být zahalena temnotou, se rozjasňuje, ozářena paprsky Slunce Spravedlnosti. Je životem ve světle, protože i Kristus je ve světle.“ (FW 38.39)

**Otázky k rozhovoru**

`1. 	Vzpomínáte si na tu chvíli, kdy jste se podřídili Kristu? Podělte se o tuto zkušenost ve své třídě. Zaměřte se na důvody, které vás vedly k podřízení se Kristu.`

`2. 	Uvažujte o Ježíšově modlitbě zaznamenané v Mt 11,25–27. Jak v životě získáváme poznání milosti? Proč Bůh ukrývá plán spasení („tyto věci“) před moudrými a rozumnými a zjevuje je maličkým?`

`3. 	Jak můžeme praktickým způsobem pomoci těm, které tlačí k zemi jejich břemena? Jak jim můžeme pomoci nalézt odpočinutí v Kristu?`

`4. 	Uvažujte o tom, co znamená být „tichý a pokorného srdce“. Není to nevýhodné pro vlastní sebevědomí nebo sebehodnotu – zejména pro ty, kteří o sobě pochybují? Neměli bychom být na sebe spíše hrdí? Jak nám může kříž a jeho význam pomoci pochopit, co Ježíš myslel tím, že je „tichý a pokorného srdce“? Proč jsou pod křížem tím jediným správným postojem právě tichost a pokora?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.
