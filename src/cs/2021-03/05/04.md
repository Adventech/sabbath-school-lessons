---
title: '„Jsem Tichý A Pokorného Srdce“'
date: 27/07/2021
---

> <p></p>
> 29Vezměte na sebe mé jho a učte se ode mne, neboť jsem tichý a pokorného srdce: a naleznete odpočinutí svým duším. 30Vždyť mé jho netlačí a břemeno netíží. (Mt 11,29.30)

> <p></p>
> Blaze tichým, neboť oni dostanou zemi za dědictví. (Mt 5,5)

> <p></p>
> Toto praví Vznešený a Vyvýšený, jehož přebývání je věčné, jehož jméno je Svatý: „Přebývám ve vyvýšenosti a svatosti, ale i s tím, jenž je zdeptaný a poníženého ducha, abych oživil ducha ponížených, abych oživil srdce zdeptaných. (Iz 57,15)

**Osobní studium**

Tichost se dnes nenosí. Pokoře se většina lidí posmívá. Sociální média nás učí oceňovat to, co je hlučné, namyšlené, výstřední, bláznivé a divoké. Mnohé z toho, čeho si všímá a co upřednostňuje tento svět, je v rozporu s tím, co za důležité a hodnotné považuje Bůh.

„Poznání pravdy nezávisí ani tak na chápavosti jako spíše na ryzosti úmyslů, na prostotě opravdové víry a důvěře Bohu. Boží andělé pomáhají všem, kdo pokorně hledají svého Pána. Duch svatý jim otevře bohaté poklady pravdy.“ (COL 59; PM 27)

`Uvažuj o verších Mt 5,5; 1Pt 3,4 a Iz 57,15. Jak bys na základě těchto textů charakterizoval tichost a pokoru?`

Apoštol Pavel mluví v 2K 10,1 o Kristově mírnosti a vlídnosti. Pokora a tichost nejsou charakteristikou těch, kteří by se neuměli obhájit. Ježíš nevyhledával spory a snažil se vyhnout konfliktům, protože jeho poslání ještě nebylo naplněno (J 4,1–3). Když však narazil na odpor, odpověděl směle a zároveň laskavě a vlídně. Když například Ježíš naříkal nad Jeruzalémem nedlouho před svým ukřižováním, v jeho slovech nenacházíme kletby, ale slzy smutku nad hroznými obrazy světa a zničující budoucností (L 19,41–44).

V novém zákoně je Ježíš často vylíčen jako druhý Mojžíš. Při vysvětlování principů svého království káže na hoře (Mt 5,1) a zázračně sytí obrovské zástupy (Mt 14,13–21). V Nu 12,3 je Mojžíš představen jako „pokorný“. Tato charakteristika zaznívá i v Mt 11,29, kde takto o sobě mluví Ježíš. Lidé, kteří byli svědky nasycení pětitisícového zástupu, užasle říkali: „Opravdu je to ten Prorok, který má přijít na svět!“ (J 6,14). Tato slova jsou ozvěnou prorockého textu v Dt 18,15.

Ježíš svou pokorou a tichostí nahrazuje a předstihuje Mojžíše. Vždyť je naším Spasitelem. Zatímco Mojžíš sice nabídl sebe samého za záchranu svého lidu (Ex 32,32), jeho smrt by ale nic nezmohla, protože i Mojžíš byl hříšník a potřeboval Zachránce, který by zaplatil za jeho hříchy. Z příběhu Mojžíše se můžeme naučit, že v člověku, ať je jakkoli pokorný a třeba i oddaný a blízký Bohu, nemůžeme hledat záchranu.

My potřebujeme Spasitele, který se postaví na naše místo nejen jako Zprostředkovatel, ale i jako Náhrada. Přimlouvat se za druhé, jako to udělal Mojžíš, je důležité. Ale jen Bůh, který zemřel na kříži, aby z nás sňal naše hříchy a aby sám zaplatil trest za naši vinu, nás může zachránit ze situace, v níž se jako hříšníci nacházíme.

A přestože je pro nás Ježíšův život nádherným a následováníhodným příkladem, bez jeho smrti na kříži bychom neměli záchranu.

**Aplikace**

`Kteří „pokorní“ a „tiší“ lidé jsou pro tebe inspirací? Co je pro tebe nejtěžší na tom, být „pokorným“? Jak se z člověka může stát „tichý“ a „pokorný“ křesťan?`

---

#### Další čtení: Vybrané citace od Ellen Whiteové

Omlouváme se, že denní nabídky Ellen Whiteové jsou dočasně nedostupné. Ve velmi blízké budoucnosti pracujeme na poskytování doplňkových nabídek!