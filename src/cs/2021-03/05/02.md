---
title:  '„Já Vám Dám Odpočinout“'
date:  25/07/2021
---

> <p></p>
> 25V ten čas řekl Ježíš: „Velebím tě, Otče, Pane nebes i země, že jsi tyto věci skryl před moudrými a rozumnými, a zjevil jsi je maličkým. 26Ano, Otče: tak se ti zalíbilo. 27Všechno je mi dáno od mého Otce; a nikdo nezná Syna než Otec, ani Otce nezná nikdo než Syn – a ten, komu by to Syn chtěl zjevit. 28Pojďte ke mně, všichni, kdo se namáháte a jste obtíženi břemeny, a já vám dám odpočinout. 29Vezměte na sebe mé jho a učte se ode mne, neboť jsem tichý a pokorného srdce: a naleznete odpočinutí svým duším. 30Vždyť mé jho netlačí a břemeno netíží.“ (Mt 11,25–30)

**Osobní studium**

`Uvažuj o textu Mt 11,20–28 a soustřeď se na slova: „Pojďte ke mně všichni, kdo se namáháte a jste obtíženi břemeny, a já vám dám odpočinout.“ V jaké souvislosti je Ježíš řekl? Jak nám Ježíš „dává“ odpočinek?`

Všechna Ježíšova slova zazněla v určité konkrétní situaci. Abychom Ježíšovy výroky správně pochopili, vždy se potřebujeme zajímat o kontext, ve kterém je Ježíš řekl.

Od jedenácté kapitoly Matoušova evangelia se začínáme setkávat se sílící opozicí vůči Ježíši. Jeho vyjádření na adresu důležitých galilejských měst patří k tomu nejdrsnějšímu, co do té doby Matouš zaznamenává. Ježíš se nesnaží zalíbit, namísto toho velmi rázně ukazuje na nejpalčivější problémy. Už dříve se setkává s „nevyhovujícími“ lidmi (Mt 9,9–13) a jeho tvrzení, že dokáže odpouštět hříchy, považují náboženští představitelé za skandál (Mt 9,1–8).

V jedenácté kapitole zaznívají Ježíšova přímá odsuzující slova. Tvrdohlavé lidi nelichotivě přirovnává k Sodomě, kterou i dnes vnímáme jako symbol bezcitnosti a hříšnosti. „Ale pravím vám: Zemi sodomské bude lehčeji v den soudu nežli tobě“ (Mt 11,24).

Celá atmosféra postupně houstne a napětí stoupá. Ježíš v tu chvíli jako by najednou změnil tempo – nabízí odpočinek. Svou moc udělat něco takového odvozuje přímo od Otce: „Všechno je mi dáno od mého Otce; a nikdo nezná Syna než Otec, ani Otce nezná nikdo než Syn – a ten, komu by to Syn chtěl zjevit“ (Mt 11,27). Ježíšova schopnost obdařit nás klidem a odpočinkem vychází z jeho božství a jednoty s Otcem.

Než se budeme moci zbavit svého břemene, potřebujeme pochopit, že ho nedokážeme nést sami. Mnozí z nás by k Ježíši nepřišli, kdybychom si nezačali být vědomi svého stavu. Spasitelovo pozvání vychází z našich opravdových potřeb.

Ježíšův výrok z Mt 11,28 začíná v řečtině rozkazovacím způsobem. „Pojďte“ není možnost, ale nutný předpoklad k tomu, abychom našli odpočinutí. „Pojďte“ znamená, že se přestaneme snažit mít vše pod kontrolou. Dnes, kdy velkou většinu svého života ovládáme prostřednictvím našich mobilních telefonů, není úplně přirozené, abychom přišli k Ježíši. Pro většinu lidí je právě podřízení se nejtěžší částí křesťanského života.

Je dobře, že rádi mluvíme o tom, co pro nás Bůh v Kristu udělal, a že nemůžeme zachránit sami sebe, ale potřebujeme Spasitele. To vše je pravda. Ale jen mluvit nestačí. Každý z nás musí udělat vědomé rozhodnutí a „přijít“ k Ježíši, což znamená podřídit se mu. Právě zde se realita svobodné vůle stává důležitým bodem křesťanského života.

**Aplikace**

`Jaké břemeno teď neseš? Jak se můžeš naučit odevzdat je Ježíši a prožívat odpočinek, který má tak obrovskou cenu?`