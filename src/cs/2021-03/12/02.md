---
title:  'Útěk'
date:  12/09/2021
---

> <p></p>
> 1Stalo se slovo Hospodinovo k Jonášovi, synu Amítajovu: 2„Vstaň, jdi do Ninive, toho velikého města, a volej proti němu, neboť zlo, které páchají, vystoupilo před mou tvář.“ 3Ale Jonáš vstal, aby uprchl do Taršíše, pryč od Hospodina. Sestoupil do Jafy a vyhledal loď, která plula do Taršíše. Zaplatil za cestu a vstoupil na loď, aby se s nimi plavil do Taršíše, pryč od Hospodina. (Jon 1,1–3)

**Osobní studium**

Jonáš byl úspěšným misionářem. Zároveň však byl – alespoň ze začátku – velmi neochotný. Ať už Jonáš dělal předtím cokoli, Boží povolání změnilo jeho život. Místo toho, aby poslechl Boží výzvu a zjistil, že Boží „jho je totiž příjemné a břemeno lehké“ (Mt 11,30; B21), Jonáš se rozhodl najít svůj vlastní „pokoj“ a mít klid. Rozhodl se utíkat přesně opačným směrem, než kam ho Bůh poslal.

`Uvažuj o textu Jon 1. Kde se Jonáš snažil najít pokoj a klid a vyhnout se Božímu povolání? Jak mu to dařilo?`

Jonáš se rozhodl před svým úkolem uprchnout. Vydal se pryč od místa, na které ho Bůh poslal. V příběhu dokonce není ani naznačeno, že by měl tendenci s Bohem o svém povolání diskutovat, jak to dělali jiní proroci, když je Bůh vybral za své posly (viz např. Ex 4,13).

Je zajímavé, že podle textu 2Kr 14,25 šlo už o druhé povolání, které Jonáš od Boha dostal. Zdá se, že při minulém povolání Jonáš poslechl a udělal, co mu Bůh svěřil. Tentokrát to však bylo jinak.

`Proč?`

Historické a archeologické záznamy ukazují na krutost novoasyrských panovníků, kteří vládli v starověkém Středním (Předním) východě během osmého století před Kristem, tedy v době Jonášovy služby v Izraeli. Asi o 75 let později novoasyrský král Sancheríb zaútočil na Judsko. Izrael a Samaří padlo již o dvacet let dříve a král Chizkijáš se pravděpodobně přidal k místní protiasyrské koalici.

Nastal však čas, kdy se Asýrie rozhodla se svými protivníky zúčtovat. Bible (2Kr 18; Iz 36), historické asyrské dokumenty a nástěnný reliéf v paláci krále Sancheríba v Ninive ukazují krutý osud Lakíše, který patřil mezi důležité a velmi dobře opevněné pevnosti jižní hranice krále Chizkijáše. V jednom popisu Sancheríb uvádí, že vzal více než dvě stě tisíc vězňů ze čtyřiceti šesti opevněných míst, o kterých tvrdil, že je zničil. Když král asyrský dobyl Lakíš, stovky, možná tisíce vězňů byly napíchnuty na kůly. Nejhorlivější podporovatelé krále Chizkijáše byli zaživa staženi z kůže, ostatní poslali do Asýrie jako levné otroky.

Asyřané dokázali být neuvěřitelně krutí i na tehdejší poměry. A Bůh nyní posílal Jonáše do centra tohoto království.

Kdo by se Jonášovi divil, že se mu do Ninive vůbec nechtělo jít.

**Aplikace**

`Utéci před Bohem? Pokoušel ses o to někdy? Pokud ano, jak se ti to dařilo? Přinesla ti taková snaha do života více klidu a pokoje?`