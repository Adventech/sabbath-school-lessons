---
title:  'Láska A Milost Jako Cesta K Pokoji'
date:  16/09/2021
---

> <p></p>
> 9Bůh se však Jonáše otázal: „Je dobře, že pro ten skočec tak planeš?“ Odpověděl: „Je to dobře. Planu hněvem až k smrti.“ 10Hospodin řekl: „Tobě je líto skočce, s kterým jsi neměl žádnou práci, jemuž jsi nedal vzrůst; přes noc vyrostl, přes noc zašel. 11A mně by nemělo být líto Ninive, toho velikého města, v němž je víc než sto dvacet tisíc lidí, kteří nedovedou rozeznat pravici od levice, a v němž je i tolik dobytka?“ (Jon 4,9–11)

**Osobní studium**

Zdá se, že Jonáš se znepokojuje víc, než by měl. Ninive bylo nebezpečným městem, ale v Jonášově příběhu se zdá, že obyvatelé Ninive nejsou tím největším problémem. Pochopili poselství a rychle se začali kát. Misionář Jonáš se zdá být v celém příběhu tím nejslabším článkem.

V této zprávě Bůh sleduje nerozhodného proroka. Ví totiž, že Jonáš potřebuje misijní cestu do Ninive stejně, jako potřebují obyvatelé tohoto města slyšet prorokovo poselství. Chce-li opět prožívat klid, potřebuje pochopit podstatu Boží lásky a milosti.

`Co o sobě v úvodním textu (Jon 4,9–11) říká Bůh proroku Jonášovi? Co prorok potřeboval pochopit? Co potřebuješ o Bohu pochopit a prožít s ním ty?`

Ve svém krátkém novozákonním listu Juda vyzývá své čtenáře: „Uchovejte se v lásce Boží a očekávejte milosrdenství našeho Pána Ježíše Krista k věčnému životu“ (Ju 1,21). To je přesně to, co potřeboval pochopit a zažít i starozákonní prorok Jonáš. Zakusit Boží lásku a pochopit jeho milosrdenství. To byla jediná cesta, jak mohl zase prožívat pokoj a klid, po kterém tolik toužil.

Osobně prožívat Boží lásku a milost není jednorázová záležitost. Jedním ze způsobů, jak se můžeme „uchovat v Boží lásce“, je služba druhým a zápas o jejich záchranu. V následujících verších Juda nabádá k soucitu s druhými a ke snaze o jejich záchranu (Ju 1,22.23).

Bůh povolal Jonáše, aby šel do Ninive, protože Jonáš předtím pravděpodobně příliš nepřemýšlel o svém vztahu k Asyřanům. Zřejmě věděl, že jsou mu nesympatičtí, ale asi vůbec netušil, jak moc je nenávidí a do jakého extrému zajde, jen aby se jim vyhnul. A to dokonce i poté, co jej na cestu k nim povolal Bůh. Jonáš nebyl připraven mít obyvatele Ninive za sousedy v nebesích. Jonáš neuměl milovat láskou, kterou v něm chtěl vzbudit Bůh. Povolal Jonáše do Ninive, protože Bůh tyto lidi miloval a chtěl je mít ve svém království. Bůh však Jonáše povolal i proto, že miloval proroka. Toužil, aby Jonáš rostl a aby jejich spolupráce proroka měnila k Boží podobě. Bůh chtěl, aby Jonáš našel skutečný odpočinek, který přichází jen jako výsledek zachraňujícího vztahu se Spasitelem. Opravdový odpočinek je zároveň důsledkem souladu s Boží vůlí, která zahrnuje i snahu zachraňovat druhé a vést je k víře a naději, kterou prožíváme.

**Aplikace**

`Kolik času trávíš službou a prací na záchraně druhých? Jak nám v duchovním smyslu pomáhá taková činnost nacházet skutečný odpočinek v Ježíši?`