---
title:  'Třídenní Odpočinek'
date:  13/09/2021
---

> <p></p>
> 1Hospodin však nastrojil velikou rybu, aby Jonáše pohltila. Jonáš byl v útrobách ryby tři dny a tři noci. 2I modlil se v útrobách ryby k Hospodinu, svému Bohu. Řekl: 3„V soužení jsem volal k Hospodinu, on mi odpověděl. Z lůna podsvětí jsem volal o pomoc a vyslyšels mě. 4Vhodil jsi mě do hlubin, do srdce moře, obklíčil mě proud, všechny tvé příboje, tvá vlnobití se přese mne převalily. 5A já jsem si řekl: Jsem zapuzen, nechceš mě už vidět. Tak rád bych však zase hleděl na tvůj svatý chrám! 6Zachvátily mě vody, propastná tůň mě obklíčila, chaluhy mi ovinuly hlavu. 7Sestoupil jsem ke kořenům horstev, závory země se za mnou zavřely navěky. Tys však vyvedl můj život z jámy, Hospodine, můj Bože! 8Když jsem byl v duši tak skleslý, Hospodina jsem si připomínal; má modlitba vešla k tobě ve tvůj svatý chrám. 9Ti, kdo se šalebných přeludů drží, o milosrdenství se připravují. 10Já ti však s díkůvzdáním přinesu oběť; co jsem slíbil, splním. U Hospodina je spása!“ (Jonáš 2,1–10)

**Osobní studium**

Jonášův útěk před Bohem se neobešel bez potíží. Na chvilku se sice zdálo, že má „klid“, ale brzy Bůh přerušil příjemnou plavbu sesláním bouře. Jonáš se neutopil jen díky Božímu zásahu, když Bůh přikázal velké rybě, aby Jonáše zachránila.

Až během třídenního nuceného odpočinku v útrobách ryby Jonáš pochopil, jak moc závisí jeho život na Bohu. Někdy jako by jediným východiskem pro nás byla situace, kdy už na světě nezůstane nic, o co bychom se mohli opřít. Často až to nám pomůže pochopit, že potřebujeme právě Ježíše.

`Uvažuj o Jonášová modlitbě v břiše ryby (Jon 2,1–10). Co ho motivovalo k takové modlitbě? Co od Boha očekával?`

Ačkoliv Jonáš se nacházel v nebezpečné a prakticky bezvýchodné situaci, modlí se za možnost vidět chrám. „Tak rád bych však zase hleděl na tvůj svatý chrám!“

`O co tady jde?`

Chrám tvoří centrum Jonášovy modlitby. Tak by to mělo být. Ve Starém ­zákoně­ existuje jediné místo, kde můžeme najít Boha. Je jím svatyně (viz Ex 15,17 a 25,8). Svatyně je centrem modlitby a společenství s Bohem.

Jonáš však nemá na mysli chrám v Jeruzalémě. Mluví o nebeské svatyni (Jon 2,8). Tam se upírá jeho naděje, protože právě tam přebývá Bůh a odtud přichází nabídka jeho záchrany.

Jonáš tuto důležitou pravdu nakonec pochopil. Prožil Boží milost a byl zachráněn. Když ho velká ryba vyvrátila, na vlastní kůži okusil, že Bůh miluje i jeho – prchajícího proroka. Zcela určitě se naučil (i když musel projít různými objížďkami), že pro každého věřícího je jediným správným směrem života být v souladu s Boží vůlí.

Rozhodl se tedy splnit povinnost a poslechnout Boží příkaz. Bez pochybností se vydal na cestu do Ninive. Důvěřoval Bohu navzdory skutečnosti, že měl namířeno do neobyčejně hříšného města, které ho jako cizince nebude mít v lásce. A kromě toho měl obyvatele města konfrontovat s jejich vlastní hříšností.

**Aplikace**

`Někdy potřebujeme získat od všeho odstup, potřebujeme se zastavit, získat novou motivaci nebo nový smysl toho, co děláme. Ačkoliv Jonášův příklad lze považovat spíše za extrém, jak nám může pomoci jeho zkušenost?`