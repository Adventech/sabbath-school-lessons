---
title:  'Rozhněvaný Prorok'
date:  15/09/2021
---

> <p></p>
> 3,10I viděl Bůh, jak si počínají, že se odvracejí od své zlé cesty, a litoval, že jim chtěl učinit zlo, které ohlásil. – A neučinil tak.

> <p></p>
> 4,1Jonáš se velice rozezlil a planul hněvem. 2Modlil se k Hospodinu a řekl: „Ach, Hospodine, což jsem to neříkal, když jsem byl ještě ve své zemi? Proto jsem dal přednost útěku do Taršíše! Věděl jsem, že jsi Bůh milostivý a plný slitování, shovívavý a nesmírně milosrdný, že tě jímá lítost nad každým zlem. 3Nyní, Hospodine, vezmi si prosím můj život. Lépe abych umřel, než abych žil.“ (Jon 3,10–4,3)

**Osobní studium**

Naneštěstí Jonášův příběh nekončí třetí kapitolou.

`Uvažuj o textu Jon 4,1–11. S čím Jonáš zápasil? Co se můžeme naučit z jeho počínání?`

Jonáš 4 začíná prorokovým hněvem namířeným proti Bohu. Boží jednání jej zbavilo posledního pocitu klidu a pohody. Jonáš se nemohl smířit s tím, že jeho mise byla „úspěšná“. Bál se, že bude vypadat nedůvěryhodně a směšně. A Bůh si udělá čas, aby diskutoval se svým prorokem, který se vzteká jako malé dítě.

Jde o zřejmý důkaz, že i před opravdovým Božím následovníkem může být ještě velmi mnoho prostoru k růstu a změně.

„Když se Jonáš dozvěděl, že Bůh město ušetřil, měl být prvním, kdo se z této zprávy radoval. On se však začal bát, že jej lidé budou považovat za falešného proroka. Boží shovívavost projevená obyvatelům Ninive Jonáše rozezlila, až vzplanul hněvem.“ (PK 271; OSU 107)

Bůh měl obdivuhodnou trpělivost. Když Jonáše pověřil úkolem a ten před svým povoláním utekl, Bůh dělá vše pro to, aby prorokův útěk zastavil a vrátil ho na správnou cestu. A i teď, když se Jonáš zlobí a hádá, Bůh s ním mluví, vysvětluje a klade mu otázku: „Myslíš, že se zlobíš právem?“ (Jon 4,4; B21).

`Přečti si text L 9,51–56. V čem je tento záznam podobný tomu, co se odehrálo v Jonášově příběhu?`

„Neboť Bůh tak miloval svět, že dal svého jediného Syna, aby žádný, kdo v něho věří, nezahynul, ale měl život věčný“ (J 3,16). Jonášovi Bůh říká: „A mně by nemělo být líto Ninive, toho velikého města, v němž je víc než sto dvacet tisíc lidí, kteří nedovedou rozeznat pravici od levice, a v němž je i tolik dobytka?“ (Jon 4,11). Měli bychom být neskonale vděční za to, že nejvyšším soudcem našich motivů, srdcí a myslí je Bůh, a ne my lidé.

**Aplikace**

`Jak se můžeme naučit mít takový soucit a takovou trpělivost s druhými, jakou má s nimi Bůh? Nebo jak se můžeme alespoň přiblížit tomu, aby z nás vyzařovala podobná trpělivost a laskavost?`