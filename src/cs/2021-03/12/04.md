---
title:  'Dokončená Mise'
date:  14/09/2021
---

> <p></p>
> 5I uvěřili ninivští muži Bohu, vyhlásili půst a oblékli si žíněné suknice od největšího až po nejmenšího. 6Když to slovo proniklo k ninivskému králi, vstal ze svého trůnu, odložil svůj plášť, zahalil se do žíněné suknice a sedl si do popela. 7Potom dal v Ninive rozhlásit: „Podle vůle krále a jeho mocných rádců! Lidé ani zvířata, skot ani brav ať nic neokusí, ať se nepasou a nepijí vodu. 8Ať se zahalí do žíněné suknice, lidé i zvířata, a naléhavě ať volají k Bohu. Každý ať se odvrátí od své zlé cesty a od násilí, které mu lpí na rukou. 9Kdo ví, možná že se Bůh v lítosti obrátí a odvrátí od svého planoucího hněvu a nezahyneme.“ 10I viděl Bůh, jak si počínají, že se odvracejí od své zlé cesty, a litoval, že jim chtěl učinit zlo, které ohlásil. – A neučinil tak. (Jon 3,5–10)

**Osobní studium**

Ve srovnání s kterýmkoliv městem v Izraeli bylo Ninive obrovské. Přejít z jedné strany na druhou trvalo tři dny (Jon 3,3).

`Uvažuj o textu Jonáš 3,1–10. Jak na Jonášovo kázání reagovali obyvatelé města? V čem může být tento příběh pro nás poučením při vydávání svědectví druhým lidem?`

Cestou napříč městem Jonáš kázal Boží poselství: „Ještě čtyřicet dní, a Ninive bude vyvráceno“ (Jon 4,3). Jeho slova nic nezakrývají, jdou přímo k podstatě zvěsti. A přestože neznáme detaily, je zřejmé, že poselství proroka padlo na úrodnou půdu. Obyvatelé Ninive (společně!) uvěřili Jonášovým slovům.

V souladu s kulturními zvyklostmi král Ninive vydal dekret, který vyjadřoval postoj pokání. Každý, včetně zvířat, se měl postit a truchlit (text neříká, jak měla truchlit zvířata). Skutečnost, že i král sestoupil z trůnu a v pytlovině si sedl do prachu, měla nesmírně silnou symbolickou hodnotu.

`Uvažuj znovu o textu Jon 3,6–9. Porovnej tyto verše s texty Jr 25,5; Ez 14,6 a Zj 2,5. Co ze slov krále Ninive naznačuje, že pochopil skutečnou podstatu pokání?`

Jonášovo kázání bylo stručné a jasné. Zatímco Jonáš kázal, Duch svatý musel velmi silně působit v srdcích obyvatel Ninive.

Ninivští neznali příběhy o Božím láskyplném vedení tak jako Izraelci. Přesto reagovali na Boží poselství velmi otevřeně. Podstata jejich odpovědi by se dala shrnout následovně: „Vydejme se do rukou Božímu milosrdenství. Nespoléhejme na vlastní jednání. Úplně se spolehněme na Boží milost a dobrotu.“

Jonáš měl velmi silnou osobní zkušenost s Boží milostí. O to více nás může zarážet jeho postoj. Byl přesvědčen, že Boží milost je něco tak mimořádného a exkluzivního, že na ni mají nárok jen někteří.

**Aplikace**

`Proč je pokání nezbytnou součástí křesťanské zkušenosti? Co znamená kát se z vlastních hříchů? Jak bys charakterizoval roli pokání v souvislosti s hříchy, kterých se dopouštíme opakovaně?`