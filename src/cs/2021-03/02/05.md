---
title:  'Přímluvce'
date:  07/07/2021
---

> <p></p>
> 11Hospodin řekl Mojžíšovi: „Jak dlouho mě bude tento lid znevažovat? Jak dlouho mi nebude věřit přes všechna znamení, která jsem uprostřed něho konal? 12Budu ho bít morem a vydědím jej, a z tebe učiním větší a zdatnější národ, než je on.

> <p></p>
> 15Když tento lid do jednoho usmrtíš, pronárody, které slyšely o tobě zprávu, řeknou: 16„Protože Hospodin nebyl s to uvést tento lid do země, kterou přísežně zaslíbil, pobil je na poušti.“ 17Nuže, nechť se prosím vyvýší tvá moc, Panovníku, jak jsi prohlásil. Řekl jsi: 18„Hospodin je shovívavý a nesmírně milosrdný, odpouští vinu a přestupek, ale viníka nenechá bez trestu, vinu otců stíhá na synech do třetího i čtvrtého pokolení.“ 19Promiň prosím tomuto lidu vinu podle svého velikého milosrdenství, jako jsi mu ji odpouštěl od Egypta až sem.“ 20Hospodin odvětil: „Na tvou přímluvu promíjím.“ (Nu 14,11.12.15–20)

**Osobní studium**

Hospodin před Mojžíšem uvažuje o zničení Izraelců a o tom, že místo nich učiní velký národ právě z Mojžíše (Nu 14,11.12). Jaká byla Mojžíšova reakce? Jak vnímal otevřenou vzpouru národa vůči Bohu? Co tě na Mojžíšově reakci oslovuje nejvíce? (Nu 14,13–19).

V tomto příběhu můžeme sledovat opravdového muže Božího v akci. Mojžíšova reakce je předzvěstí Přímluvce, který se o více než čtrnáct století později bude modlit za učedníky (J 17). Není divu, že mnozí teologové vidí v Mojžíšově jednání předobraz Krista a jeho přímluvné služby. O vině Izraelců (podobně jako o naší vině) není pochyb. Přesto se Mojžíš obrací na Hospodina s prosbou o odpuštění, protože je přesvědčen o jeho milosrdenství (Nu 14,19). Hospodin Mojžíšovu prosbu za Izraelce vyslyšel. Dnes Bůh odpouští také nám pro Ježíše, jeho smrt, vzkříšení a službu, kterou koná pro naši záchranu.

Mojžíš říká: „Promiň prosím tomuto lidu vinu podle svého velikého milosrdenství, jako jsi mu ji odpouštěl od Egypta až sem“ (Nu 14,19). Milost vítězí nad vzpourou a nespokojeností. Odpuštění nabízí nový začátek.

Milost má však svou cenu, která nikdy není malá. Hospodin lidem na poušti odpustil, ale nadále snášeli následky své vzpoury. Nikdo z celé generace vzbouřenců (kromě Káleba a Jozua) se nakonec do zaslíbené země nedostal (Nu 14,20–23).

`Vypadá to jako rozsudek, ale ve skutečnosti jde opravdu o milost. Jak by si tato generace mohla podmanit mocná kenaanská města, když se nenaučila důvěřovat Hospodinu? Jak by mohli být světlem okolním národům, když sami tápali ve tmě?`

Ano, Bůh se o ně bude starat dalších třicet osm let. Bude je živit. Bude k nim promlouvat ze svatyně. Bude je na poušti chránit. Potom však zemřou a odpovědnost za nalezení klidu v zaslíbené zemi bude muset převzít nová generace.

**Aplikace**

`Jaká je tvá osobní zkušenost s následky hříchu a provinění? Co naopak pro tebe znamenalo a znamená odpuštění? Co můžeš udělat pro to, abys znovu získal pokoj a klid, který nám, hříšným lidem, nabízí náš Spasitel?`