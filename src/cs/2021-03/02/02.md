---
title:  'Nespokojenost Na Poušti'
date:  04/07/2021
---

> <p></p>
> 1Lid si začal Hospodinu stěžovat na těžkosti. Hospodin to slyšel a vzplanul hněvem. Tu vyšlehl mezi nimi Hospodinův oheň a pohltil okraj tábora.

> <p></p>
> 32Lid se hned pustil do sbírání křepelek a sbíral je po celý den i po celou noc a po celý příští den; i ten, kdo nasbíral málo, měl deset chómerů. Rozložili si je okolo tábora. 33Ještě měli v zubech maso, ještě nebylo ani rozžvýkáno, když Hospodin vzplanul proti lidu hněvem a počal lid bít převelikou ranou. 34Proto dali tomu místu jméno Kibrót-taava (to je Hroby žádostivosti), že tam pohřbili z lidu ty, kdo propadli žádostivosti. (Nu 11,1.32–34)

**Osobní studium**

Po svém odchodu zpod Sínaje se Izraelci mu­seli cítit na své cestě do Kanaánu zmatení a nešťastní. Od jejich vyjití z Egypta (Nu 1,1) uplynul více než rok a oni toužili vstoupit do zaslíbené země. Provedli sčítání lidu a byli důkladně zorganizováni. Byli svědky obrovské Boží přízně a jasných znamení jeho přítomnosti. Ale už na prvním místě, na které dorazili po odchodu od Sínaje, se jich zmocnila nespokojenost a začali reptat.

`Uvažuj o textu Nu 11,1–15. Na co si Izraelci stěžovali? Co bylo příčinou jejich nespokojenosti?`

Izraelci se dožadovali masa, okurek, melounů, pórku, cibule a česneku, které měli v Egyptě. „Kdo nám dá najíst masa? Vzpomínáme na ryby, které jsme měli v Egyptě k jídlu zadarmo, na okurky a melouny, na pór, cibuli a česnek. Jsme už celí seschlí, nevidíme nic jiného než tu manu“ ­(Nu 11,4b–6). Je zřejmé že je postihl jakýsi vzpomínkový optimismus respektive selektivní ztráta paměti, když sice vzpomínali na jídlo, ale zapomněli na otroctví, útlak a útrapy ­(viz Ex 1).

Bůh je sytil manou už více než rok, ale oni byli nespokojení a toužili po něčem jiném. Ovlivnilo to dokonce i Mojžíše. Není jednoduché vést nespokojený lid. Mojžíš však věděl, na koho se obrátit. „Proč zacházíš se svým služebníkem tak zle? Proč jsem u tebe nenalezl milost, žes na mě vložil všechen tento lid jako břímě?“ (Nu 11,11).

Jak Bůh odpověděl na stížnosti a reptání? Viz Nu 11,16–33.

Bůh není hluchý k našim potřebám, ví o neklidu a nespokojenosti, které prožíváme. V případě Izraele se rozhodl dát jim křepelky, aby nasytil jejich touhu po mase. Ve skutečnosti však Izraelcům nešlo o maso. Když jsme nešťastní, nespokojení a naštvaní, je důležité, o co vlastně jde. Předmět našeho hněvu je často jen spouštěčem, nikoliv samotnou příčinou konfliktů, ve kterých se ocitáme. Bojujeme, protože hluboko v našem nitru je v nepořádku něco, co ovlivňuje naše nejdůležitější vztahy. Izraelci se bouřili proti Božímu vedení. I my si na to potřebujeme dávat pozor, ať jsou okolnosti našeho života jakékoliv. Naše přirozené sklony nás mohou přivést do vzpoury mnohem snadněji, než si myslíme.

**Aplikace**

`Umíš se radovat z přítomnosti a docenit, co všechno pro tebe Bůh dělá každý den? Proč máme tendenci být často kritičtí k současné situaci a vzpomínat na minulost pozitivněji, než ve skutečnosti byla?`