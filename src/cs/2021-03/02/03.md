---
title:  'Nakažlivá Nespokojenost'
date:  05/07/2021
---

> <p></p>
> 1Mirjam s Áronem mluvila proti Mojžíšovi kvůli kúšské ženě, kterou si vzal; pojal totiž za ženu Kúšanku. 2Říkali: „Což Hospodin mluví jenom prostřednictvím Mojžíše? Což nemluví i naším prostřednictvím?“ Hospodin to slyšel. 3Mojžíš však byl nejpokornější ze všech lidí, kteří byli na zemi. […] 6Řekl: „Poslyšte má slova: Bude-li mezi vámi prorok, já Hospodin se mu dám poznat ve vidění, mluvit s ním budu ve snu. 7Ne tak je tomu s mým služebníkem Mojžíšem. Má trvalé místo v celém mém domě. 8S ním mluvím od úst k ústům ve viděních, ne v hádankách; smí patřit na zjev Hospodinův. Jak to, že se tedy nebojíte mluvit proti mému služebníku Mojžíšovi?“ 9Hospodin vzplanul proti nim hněvem a odešel. 10Když oblak od stanu odstoupil, hle, Mirjam byla malomocná, bílá jako sníh. Áron se obrátil k Mirjamě, a hle, byla malomocná. (Nu 12,1–3.6–10)

**Osobní studium**

Je zřejmé, že Mirjam a Áron měli úplně jinou představu o tom, kdo by se měl stát ženou jejich bratra. Sipora byla cizinkou pocházející z midjánské země (viz Ex 3,1). Dokonce i v Mojžíšově rodině, která vedla Izrael, se jejich hříšná přirozenost projevovala nepřívětivě vůči lidem, kteří byli „jiní“.

Biblický text však jasně ukazuje, že šlo jen o záminku. Áronovi a Mirjam bylo proti srsti, že je jejich Bůh jaksi obešel s darem proroctví. V předchozí kapitole Hospodin řekl Mojžíšovi, aby ustanovil sedmdesát starších Izraele, kteří mu budou pomáhat s náročným úkolem vést celý národ (Nu 11,16.17.24.25). I Áron a Mirjam měli důležité pověření (Ex 4,14 –16; Mi 6,4), nyní se však vývojem událostí cítili ohroženi a řekli: „Což Hospodin mluví jenom prostřednictvím Mojžíše? Což nemluví i naším prostřednictvím?“ (Nu 12,2).

`Jak Bůh odpověděl na reptání Árona a Mirjam? Uvažuj v této souvislosti o úvodních verších Nu 12,6–10. Jak na tebe působí Boží reakce? Proč byla tak tvrdá?`

Bůh reagoval okamžitě a nenechal žádný prostor pro případné dohady. Prorocký dar rozhodně není nástrojem, díky kterému by si člověk mohl nárokovat větší podíl na moci. Mojžíš se na vedoucí roli hodil více, protože se naučil, jak nesmírně je závislý na Bohu.

Skutečnost, že Mirjam je v prvním verši zmíněna dříve než Áron, naznačuje, že právě ona by mohla být podněcovatelem útoku na Mojžíše. V té době už Áron sloužil jako velekněz. Kdyby ho postihlo malomocenství, nemohl by vstoupit do chrámu a konat službu ve prospěch lidu. Dočasný trest malomocenství, který dopadl na Mirjam, velmi jasně ukazuje Boží nespokojenost s jednáním obou sourozenců. Zároveň tímto způsobem vnáší do rodiny změnu, kterou všichni potřebují. Áronova prosba ukazuje, že uvedený hřích se týkal i jeho (Nu 12,11). Namísto předchozí nespokojenosti nyní vidíme, že Áron prosí za svou sestru. A Mojžíš volá k Hospodinu, aby Mirjam uzdravil (Nu 12,13). Přesně takový postoj Bůh očekává od svého lidu. Hospodin vyslyšel Mojžíšovu modlitbu a Mirjam uzdravil.

**Aplikace**

`Máš v životě tendenci kritizovat ty, kterým byla svěřena odpovědnost v práci, ve tvé zemi, v církvi? Nebo se za ně modlíš a prosíš Boha o moudrost, kterou tito lidé potřebují? Jak můžeš správně rozlišit, kdy někdo jedná skutečně špatně, a kdy jen vidí věci jinak než ty (přičemž i ty se můžeš mýlit)?`