---
title:  'Putování Pouští – Neklid A Nespokojenost'
date:  03/07/2021
---

### Texty na tento týden
Nu 11–14

> <p>Základní verš</p>
> „...nereptejte jako někteří z nich, a byli zahubeni Zhoubcem. To, co se jim stalo, je výstražný obraz a bylo to napsáno k napomenutí nám, které zastihl přelom věků.“ (1K 10,10.11)

Lidé si už velmi dávno všimli, že se psi i ostatní domácí zvířata chovají před příchodem zemětřesení neobvykle a neklidně.

Vědci zjistili, že zvířata jsou schopna postřehnout primární (podélné) seismické vlny, které se objevují před sekundárními (příčnými) vlnami. To je zřejmě i vysvětlení, proč zvířata podle pozorování reagují zmatkem a neklidem ještě dříve, než dorazí první citelné otřesy. Sloni dokonce dokážou zaregistrovat i zvukové vlny s velmi nízkou frekvencí a vibrace malých otřesů, které předcházejí zemětřesení a člověk je není schopen zachytit.

Už několik minut předtím, než 23. srpna 2011 zasáhlo zemětřesení o magnitudě 5,8 oblast Washington, D.C., se některá zvířata v Národní zoo začala chovat velmi divně. Lemuři začali velmi nahlas křičet už asi patnáct minut předtím, než se zem začala citelně chvět.

Tento týden se budeme věnovat některým příkladům neobvyklého lidského neklidu, jehož příčinou však nebylo ani zemětřesení, ani žádná jiná přírodní katastrofa, ale spíše obyčejná hříšnost padlých lidských bytostí, které nehledaly odpočinek u toho, který jediný může dát pokoj všem, kteří k němu přicházejí poslušně a s vírou.

**Osnova lekce**

Při studiu této lekce se podíváme, jak kniha Numeri popisuje zkušenost izraelského národa, který po vysvobození z egyptského otroctví putoval pouští do nového domova. Při četbě těchto biblických textů budeme hledat příčiny jejich (a často i našeho) neklidu, nespokojenosti a určité životní únavy, ale také uvidíme obraz Boha, který do takových situací vstupuje a nabízí řešení.

I. Problémy způsobující v životě neklid a trápení

• Nu 11: Nespokojenost s životní situací (neděle)

• Nu 12: Nespokojenost s druhými (pondělí)

• Nu 13–14: Nespokojenost s Božím vedením (úterý)

II. Řešení přinášející pokoj a klid

• Nu 14: Boží milost a odpuštění (středa)

• Nu 14: Naše důvěra v Boží lásku (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`