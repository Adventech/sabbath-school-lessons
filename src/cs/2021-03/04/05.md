---
title:  '„Dej, Ať Se Zas Veselím...“'
date:  21/07/2021
---

> <p></p>
> 9Zbav mě hříchu, očisť yzopem a budu čistý, umyj mě, budu bělejší nad sníh. 10Dej, ať slyším veselí a radost, ať jásají kosti, jež jsi zdeptal. 11Odvrať svou tvář od mých hříchů, zahlaď všechny moje nepravosti. 12Stvoř mi, Bože, čisté srdce, obnov v mém nitru pevného ducha. 13Jen mě neodvrhuj od své tváře, ducha svého svatého mi neber! 14Dej, ať se zas veselím z tvé spásy, podepři mě duchem oddanosti. (Ž 51,9–14)

**Osobní studium**

David vyznal svůj hřích. Neignoroval ho, nesnažil se zbavit viny ani ji hodit na někoho jiného. Přišel k Bohu se svými prosbami. Uvažuj o jeho slovech zaznamenaných v úvodních verších (Ž 51,9–14).

Davidovu prosbu o očištění yzopem pochopil každý Izraelec, který někdy navštívil svatyni. David připomíná obřadní akt očištění, o kterém se hovoří v Mojžíšově zákoně (Lv 14,4). Vyjadřuje tím i svou víru v moc oběti – Beránka – který měl přijít v budoucnu, aby sňal hříchy světa.

David prosí i o veselí a radost. Není snad taková prosba tváří v tvář jeho hroznému hříchu přece jen trochu troufalá? Davidova prosba by se dala parafrázovat i následovně: „Prosím řekni, že jsi mi odpustil, abych mohl znovu vstoupit do tvé svatyně, kde budu vidět radost a potěšení těch, kteří tě uctívají.“

Když Adam a Eva zhřešili, ukryli se před Bohem (Gn 3,8). V čem je podle tebe Davidův postoj a jeho prosba tak odlišná? Uvažuj o tom v kontextu Žalmu 51,13.14.

Davidovi záleželo na tom, aby nepřišel o vědomí toho, že žije v Boží přítomnosti. Pochopil, že bez Božího Ducha je bezmocný. Bylo mu jasné, že opět může velmi rychle padnout do hříchu – podobně jako se mu to stalo při hříchu s Bat-šebou. Jeho sebevědomí bylo otřesené a dobře si uvědomoval svoji slabost.

David věděl, že budoucí vítězství nebudou vycházet z něj samého. Budou mít svůj původ v Bohu, a to jen tehdy, pokud se mu zcela odevzdá a spolehne se na něj.

Vítězný život víry nezávisí na nás. Závisí na tom, jestli důvěřujeme Bohu a odevzdáváme se Ježíši. Jestli toužíme po jeho přítomnosti, dožadujeme se jeho Ducha a chceme prožívat jeho radost ze spasení. Uvědomíme si, že potřebujeme obnovu a pokoj, který je znamením Božího stvořitelského činu. Odpočinek totiž úzce souvisí s odpuštěním a s novým stvořením. „Stvoř mi, Bože, čisté srdce, obnov v mém nitru pevného ducha“ (Ž 51,12). Jen Bůh může něco nového „stvořit“, a když v nás stvoří nové, čisté srdce, můžeme prožívat skutečný klid.

**Aplikace**

`Co ti brání prožívat radost a potěšení z osvobození od hříchu a pocitů viny? V čem ti Davidova zkušenost může pomoci vnímat radost jako součást odpuštění?`