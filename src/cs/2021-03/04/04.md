---
title: 'Odpuštění A Zapomnění?'
date: 20/07/2021
---

> <p></p>
> 13David Nátanovi řekl: „Zhřešil jsem proti Hospodinu.“ Nátan Davidovi pravil: „Týž Hospodin tvůj hřích sňal. Nezemřeš. 14Poněvadž jsi však touto věcí zavinil, aby nepřátelé Hospodina znevažovali, syn, který se ti narodí, musí zemřít.“ 15Nátan pak odešel do svého domu. I zasáhl Hospodin dítě, které Davidovi porodila Urijášova žena, takže těžce onemocnělo. 16David kvůli chlapci hledal Boha a tvrdě se postil, pak šel domů a ležel přes noc na zemi. (2S 12,13–16)

**Osobní studium**

Poté, co David nevědomky vyslovil soud nad sebou samým (2S 12,5.6), Nátan mu ukázal ohavnost hříchu, kterého se dopustil. David si to s lítostí uvědomil a vyznal svůj hřích. Hned poté ho Nátan ujistil: „Hospodin tvůj hřích sňal“ (2S 12,13). David na Hospodinovo odpuštění nemusel čekat ani nemusel dokazovat, že to myslí opravdu upřímně.

Nátan však předpověděl i důsledky Davidova hříchu a mluvil o smrti dítěte, které se mělo narodit (2S 12,10–12).

Jak rozumíš tomu, že Bůh „sňal“ Davidův hřích? Vymazal ho? Udělal tlustou čáru za minulostí? Zapomněl? Uvažuj o tom v souvislosti s textem 2S 12,10–23.

David si pravděpodobně kladl podobné otázky, když sledoval, jak se mu svět rozpadá pod rukama – smrt dítěte, zmatky v rodině (příběhy Amnóna a Abšalóma jsou výstižnými příklady opravdových rodinných problémů) a nejistá budoucnost. Ale i přes důsledky jeho hříchu, který ovlivnil i nevinné (Uriáše a novorozené děťátko), David začíná chápat, že Boží milost jej dokáže přikrýt a že jednoho dne budou všechny důsledky hříchu odstraněny. Mezitím David může nacházet odpočinek a mír pro své utrápené svědomí v Boží milosti.

`Uvažuj o textu Žalmu 51. Po čem David toužil ze všeho nejvíc (Ž 51,3–12)?`

Ve slovech tohoto žalmu David otevírá své srdce a veřejně vyznává své hříchy. Prosí o milost, dovolává se Boží lásky a Hospodinova velkého milosrdenství. Touží po obnově.

Odpočinek a pokoj, který můžeme prožít v Ježíši Kristu, má obrovskou hodnotu. Uznáme-li, že jsme hříšníci a potřebujeme pomoc, pak jediné, co nám může pomoci, je Spasitel. Musíme si uvědomit své hříchy a prosit toho, kdo jako jediný nás může očistit a obnovit. K Bohu pak můžeme přistoupit nejen s pokorou, ale i s odvahou. Vidíme před sebou příklad Davida – cizoložníka, manipulátora, vraha a přestupníka Desatera – který volá o pomoc a dovolává se zaslíbení Božího odpuštění.

**Aplikace**

`Jak vnímáš skutečnost, že Bůh odpustil Davidovi jeho hříchy? V čem je to pro tebe povzbuzením? Jaké otázky v tobě vyvolává tento příběh? Jaké odpovědi jsi našel v Davidově zkušenosti?`

---

#### Další čtení: Vybrané citace od Ellen Whiteové

Omlouváme se, že denní nabídky Ellen Whiteové jsou dočasně nedostupné. Ve velmi blízké budoucnosti pracujeme na poskytování doplňkových nabídek!