---
title:  'Podněty K Zamyšlení'
date:  23/07/2021
---

„Davidovo pokání bylo upřímné. Nesnažil se ospravedlnit svůj hřích, nechtěl uniknout soudům, které mu hrozily. Viděl své poskvrněné nitro. Nenáviděl svůj hřích. Neprosil jen za odpuštění, ale za čistotu srdce. V Božím slibu hříšníkům, kteří činí pokání, viděl důkaz o svém odpuštění a přijetí. ‚Zkroušený duch, to je oběť Bohu. Srdcem zkroušeným a zdeptaným ty, Bože, nepohrdáš!‘ (Ž 51,19).

Ačkoli David zhřešil, Hospodin ho pozdvihl. [...] David se pokořil a vyznal svůj hřích, zatímco Saul pohrdl napomenutím, zatvrdil své srdce a nečinil pokání. Tento oddíl o Davidově hříchu je jednou z nejpůsobivějších ilustrací, které nám byly dány, o zápasech a pokušeních lidstva i o opravdovém pokání. Ve všech dobách tisíce Božích dětí, které byly svedeny k hříchu, si vzpomněly na Davidovo upřímné pokání a vyznání a byly povzbuzeny, aby činily pokání a snažily se znovu žít podle Božích přikázání.

Kdokoli se pokoří, vyzná svůj hřích a bude činit pokání tak jako David, smí mít jistotu, že je pro něj naděje. Hospodin nikdy nezavrhne člověka, který činí opravdové pokání.“ (PP 725.726; NUD 355.356)

**Otázky k rozhovoru**

`1. 	Na jedné straně si uvědomujeme, že jsme zdědili hříšnou přirozenost a potřebujeme odpuštění, na druhé straně můžeme žít jako synové a dcery Krále vesmíru. Jak můžeme mezi těmito dvěma polohami najít vyváženost?`

`2. 	Proč je každý hřích v konečném důsledku hříchem proti Bohu?`

`3. 	Jak bys nevěřícímu člověku vysvětlil utrpení nevinných lidí (jakými byli Uriáš i děťátko, které se narodilo Davidovi a Bat-šebě)? Jak rozumíš napětí mezi láskou a spravedlností v takové situaci? V čem nám koncept velkého sporu pomáhá lépe chápat tento problém?`

`4. 	Uvažujte o myšlence, že nás hřích odděluje od Boha, jak je vyjádřena v Žalmu 51,13.14. Jakou s tím máte zkušenost? Jak byste někomu vysvětlili, proč může být takové oddělení bolestivé nebo nepříjemné? Proč je zaslíbení milosti jediným lékem?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.
