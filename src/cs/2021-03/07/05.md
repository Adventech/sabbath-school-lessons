---
title:  'Odpuštění V Praxi'
date:  11/08/2021
---

> <p></p>
> Ježíš řekl: „Otče, odpusť jim, vždyť nevědí, co činí.“ O jeho šaty se rozdělili losem. (L 23,34)

> <p></p>
> Žehnejte těm, kteří vás proklínají, modlete se za ty, kteří vám ubližují. (L 6,28)

> <p></p>
> 44Já však vám pravím: Milujte své nepřátele a modlete se za ty, kdo vás pronásledují, 45abyste byli syny nebeského Otce; protože on dává svému slunci svítit na zlé i dobré a déšť posílá na spravedlivé i nespravedlivé. (Mt 5,44.45)

**Osobní studium**

Abych někomu mohl odpustit, musím si přiznat, že mi ten člověk opravdu ublížil. Někdy to může být obtížné, protože máme tendenci spíš naše pocity ukrýt a pohřbít, ne o nich uvažovat a zpracovat je. Přiznat před Bohem, že prožívám vztek a hněv, je v pořádku a může to mít uzdravující účinky. V Žalmech se toto téma vyskytuje často. Měl bych se cítit svobodný říct Bohu, že se mi něco nelíbí a že mě zranilo nebo rozhněvalo to, co někdo udělal.

V příběhu o Josefovi a jeho bratrech jsme viděli, že Josef při setkání se svými bratry pláče a vracejí se mu některé z minulých pocitů.

`Uvažuj o verši dnešního dne (L 23,34). Jak rozumíš těmto Ježíšovým slovům na kříži? Co říkají o načasování odpuštění?`

Ježíš nečekal, až ho jako první začneme o odpuštění prosit my. A ani my nemusíme čekat na to, až nás nějaký provinilec začne prosit o odpuštění. Můžeme odpouštět druhým, aniž by o odpuštění stáli nebo jej přijali.

`Uvažuj o dalších úvodních textech (L 6,28 a Mt 5,44.45). Co tyto verše říkají o našem vztahu k těm, co nám ublížili nebo se vůči nám nějak provinili?`

Odpuštění podobně jako láska začíná dříve rozhodnutím než pocitem. Můžeme se rozhodnout odpustit dokonce i tehdy, když naše pocity s takovým rozhodnutím nejsou v dokonalém souladu. Bůh ví, že v naší vlastní síle není takové rozhodnutí a zejména jeho uskutečnění možné, ale „u Boha je možné všecko“ (Mk 10,27). Právě proto se máme modlit za ty, kteří nám ublížili. Někdy se může stát, že takový člověk mezitím zemřel, ale i tak se můžeme modlit o sílu a schopnost takovému člověku odpustit.

Bolest a zranění, která jsme prožili, mohou mít devastující následky, zanechávají v nás hluboké rány nebo nás doslova paralyzují. Odpuštění je někdy nesmírně náročné. Uzdravení přijde, když se mu otevřeme. Budeme-li však v sobě „pěstovat“ zatrpklost, hněv a touhu po odplatě, uzdravení je téměř nemožné.

Kříž je nejlepším důkazem toho, jakou obrovskou cenu stálo Boží odpuštění nám. Bůh prošel touto cestou i přesto, že věděl, jak ho mnozí odmítnou. My bychom ho měli následovat a vydat se také cestou odpuštění.

**Aplikace**

`Komu potřebuješ odpustit – pokud ne pro dobro daného člověka, tak pro své vlastní?`