---
title:  'Pokoj Jako Ovoce Odpuštění'
date:  12/08/2021
---

> <p></p>
> 15Když si Josefovi bratři uvědomili, že jejich otec je mrtev, řekli si: „Jen aby na nás Josef nezanevřel a neoplatil nám všechno zlo, kterého jsme se na něm dopustili.“ 16Proto mu vzkázali: „Tvůj otec před smrtí přikázal: 17Josefovi řekněte toto: ‚Ach, odpusť prosím svým bratrům přestoupení a hřích, neboť se na tobě dopustili zlého činu. Odpusť prosím služebníkům Boha tvého otce to přestoupení.‘“ Josef se nad jejich vzkazem rozplakal. 18Pak přišli bratři sami, padli před ním a řekli: „Tu jsme, měj nás za otroky!“ 19Josef jim však odvětil: „Nebojte se. Což jsem Bůh? 20Vy jste proti mně zamýšleli zlo, Bůh však zamýšlel dobro; tím, co se stalo, jak dnes vidíme, zachoval naživu četný lid. 21Nebojte se už tedy; postarám se o vás i o vaše děti.“ Tak je těšil a promlouval jim k srdci. (Gn 50,15–21)

**Osobní studium**

Josefova rodina konečně doputovala do Egypta. Už mezi nimi nebylo žádné skryté tajemství. Jeho bratři museli otci vysvětlit, že syn, o kterém tvrdili, že je mrtvý, je nyní vládcem v Egyptě, a museli se přiznat, že Josefa prodali.

I když někdy není moudré nebo možné obnovit původní vztahy, neznamená to, že bychom neměli odpouštět. Možná se nebudeme moci obejmout s tím, kdo nám ublížil, ale své odpuštění můžeme dát najevo slovně nebo třeba dopisem. A pak nastává chvíle, kdy se můžeme začít osvobozovat od bolesti, jak to jen jde. Možná v nás nějaká bolest zůstane i dál, ale alespoň se můžeme vydat cestou k uzdravení.

`Uvažuj o úvodní pasáži (Gn 50,15–21). Čeho a proč se obávali Josefovi bratři? Co jejich strach vypovídá o způsobu jejich uvažování a o nich samotných?`

Josefovi bratři žili společně se svým bra­trem Josefem v Egyptě sedmnáct let (Gn 47,28). Když však jejich otec Jákob zemřel, začali se bát, jestli se jim Josef nebude chtít pomstít. Opět si uvědomili, jak moc mu ublížili, a Josef je znovu ujistil o svém odpuštění. Takový krok pomohl po Jákobově smrti všem.

Pokud jsou rány hluboké, možná budeme muset často odpouštět opakovaně. Pokud se nám vracejí vzpomínky na prožité útrapy, musíme co nejdříve přijít k Bohu se svou bolestí a znovu učinit zásadní rozhodnutí odpustit.

`Uvažuj znovu o verši Gn 50,20. Jak tento text alespoň částečně vysvětluje Josefovu ochotu odpustit bratrům hřích, kterého se vůči němu dopustili?`

Josef pevně věřil, že jeho život byl součástí velkého Božího plánu zachránit tehdejší svět před hladem a později uskutečnit Boží zaslíbení o velkém národě. Viděl, že Bůh je mnohem mocnější než hříšné plány jeho bratrů. To, že si to uvědomoval, pomohlo Josefovi opakovaně odpustit jeho bratrům.

**Aplikace**

`Josefův příběh skončil šťastně. Co cítíš, když příběhy lidí kolem tebe nekončí stejně šťastně? Můžeme se odvolávat na to, že nakonec, na úplném konci, když dojde k vyvrcholení velkého sporu, všechno skončí dobře? Jak ti toto vědomí může pomoci vyrovnat se s tím, že ne všechno kolem tebe má dobrý konec?`