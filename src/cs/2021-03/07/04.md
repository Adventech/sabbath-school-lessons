---
title:  'Odpuštění Jako Vědomý čin'
date:  10/08/2021
---

> <p></p>
> 28Sotva však ten služebník vyšel, potkal jednoho ze svých spoluslužebníků, který mu byl dlužen sto denárů; chytil ho za krk a křičel: „Zaplať mi, co jsi dlužen!“ 29Jeho spoluslužebník mu padl k nohám a prosil ho: „Měj se mnou strpení, a zaplatím ti to!“ 30On však nechtěl, ale šel a dal ho do vězení, dokud nezaplatí dluh. 31Když jeho spoluslužebníci viděli, co se přihodilo, velice se zarmoutili; šli a oznámili svému pánu všecko, co se stalo. 32Tu ho pán zavolal a řekl mu: „Služebníku zlý, celý tvůj dluh jsem ti odpustil, když jsi mě prosil; 33neměl ses také ty smilovat nad svým spoluslužebníkem, jako jsem se já smiloval nad tebou?“ 34A rozhněval se jeho pán a dal ho do vězení, dokud nezaplatí celý dluh. – 35Tak bude jednat s vámi i můj nebeský Otec, jestliže ze srdce neodpustíte každý svému bratru. (Mt 18,28–35)

**Osobní studium**

Odpuštění je možné charakterizovat jako upuštění od práva na potrestání, odplatu nebo odsouzení provinilce nebo skupiny, která jedná nezákonně. Rodinný terapeut Marilyn Armour pracoval s lidmi, kteří přežili holocaust. Mimo jiné si kladl otázku, jak se jim podařilo vyrovnat se se vší bolestí a utrpením. Ve svých závěrech napsal: „Celou podstatou odpuštění je, že jde o záměrný, uvážený čin oběti. Není to něco, co se jen tak stane.“

Odpuštění neznamená, že původní čin nebude mít žádné následky. Odpuštění neznamená, že útočník bude pokračovat ve svém agresivním chování. Naopak, odpuštění znamená, že svůj hněv a svou touhu po odplatě vložíme do Božích rukou. Pokud to neuděláme, hněv, zatrpklost a nenávist způsobí, že nám bude ještě hůře.

`Uvažuj o textu Mt 18,21–35. Jaký vliv má na člověka odpuštění?`

Je zřejmé, že pokud se chceme naučit odpouštět, potřebujeme pochopit, co všechno nám odpustil Kristus. Všichni jsme se provinili nejen vůči lidem, ale i vůči Bohu.

Každý hřích je v konečném důsledku hříchem proti Bohu Stvořiteli. Přesto můžeme v Kristu prožívat úplné odpuštění našich hříchů. Ne proto, že bychom si to zasloužili, ale jen a jen díky Boží milosti. Když pochopíme tuto pravdu, když se toto odpuštění stane součástí našeho života a když prožijeme realitu Božího odpuštění, můžeme prožívat klid a naplno odpouštět druhým. Odpouštíme ne proto, že by si to ostatní zasloužili, ale proto, že my sami jsme od Boha přijali odpuštění. Odpuštění potřebuje každý z nás, ale nikdo si ho nemá čím zasloužit.

Viděli jsme, že Josef dal svým bratrům druhou šanci. V jeho jednání nevidíme žádný vztek, žádnou snahu pomstít se a připomínat staré křivdy.

Takový nový začátek je téměř nemožný v rodině, kde se stali odborníky na to, jak si co nejúčinněji navzájem ubližovat. Josef však nebyl takový. Zdá se, že chtěl zapomenout na minulost a jít vpřed naplněný láskou a přijetím. Kdyby měl Josef jiný postoj, tento příběh by rozhodně neměl šťastný konec.

**Aplikace**

`„Blaze těm, jimž jsou odpuštěny nepravosti a jejich hříchy přikryty. Blaze tomu, jemuž Hospodin nepočítá hřích“ (Ř 4,7.8). Jak rozumíš těmto Pavlovým slovům o odpuštění? Jak by Ježíšova slova měla ovlivnit náš postoj k lidem, kteří nám ublížili?`