---
title:  'Podněty K Zamyšlení'
date:  13/08/2021
---

„Josef byl pro svoji zásadnost falešně osočen a uvržen do vězení. Podobně Kristus byl kvůli své spravedlnosti opovržen a odmítnut, neboť jeho sebezapíravý život odsuzoval hřích. A ačkoli se neprovinil žádným zlem, byl na základě svědectví falešných svědků odsouzen. Josefova trpělivost uprostřed nespravedlnosti, jeho pohotovost odpustit a šlechetná shovívavost vůči jeho krutým bratrům představují Spasitelovu trpělivou vytrvalost tváří v tvář zášti a tupení bezbožných lidí i jeho odpuštění všem, kdo k němu přijdou s vyznáním svých hříchů a prosbou o odpuštění.“ (PP 239.240; NUD 113)

„Neochotu ke smíření nemůže nic ospravedlnit. Kdo je nemilosrdný k druhým, ukazuje, že sám nepřijal Boží odpouštějící milost. Boží odpuštění přitahuje srdce bloudícího k velkému srdci Věčné lásky. Boží soucit zaplavuje nitro hříšníka a šíří se na druhé lidi. Soucit a milosrdenství, které projevil Kristus ve svém životě, se projeví také v životě lidí, kteří přijali jeho milost.“ (COL 251; PM 125)

**Otázky k rozhovoru**

`1. 	Kdosi jednou řekl: „Neodpustit je jako pít jed a doufat, že zemře ten druhý.“ Jak rozumíte tomuto výroku?`

`2. 	Jaký cíl sledoval Josef svým naplánovaným jednáním předtím, než před bratry odhalil svou totožnost? Jak to ovlivnilo jej a jak jeho bratry?`

`3. 	Josefův sluha se podílel na uskutečnění některých Josefových plánů (například Gn 44,1–12). Jak může naše zkušenost odpuštění ovlivnit naše okolí?`

`4. 	„Bůh vždycky vede své děti tak, jak by si samy přály, kdyby od počátku viděly konec a chápaly velikost záměru, který jako Boží spolupracovníci uskutečňují.“ (DA 224.225; TV 141) Uvažujte o svém vlastním životě v souvislosti s uvedeným citátem. Jak nám pochopení této myšlenky může pomoci v různých zápasech a problémech, se kterými se musíme vyrovnávat?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.
