---
title:  'Příprava Na Setkání'
date:  09/08/2021
---

> <p></p>
> 21A řekli si navzájem: „Jistě jsme se provinili proti svému bratru; viděli jsme jeho tíseň, když nás prosil o smilování, ale nevyslyšeli jsme ho. Proto jsme přišli do tísně teď my.“ 22Rúben jim odpověděl: „Cožpak jsem vám neříkal, abyste se na tom hochovi neprohřešovali? Neposlechli jste, a teď jsme voláni za jeho krev k odpovědnosti.“ 23Nevěděli, že jim Josef rozumí, neboť s nimi mluvil skrze tlumočníka. 24Josef se od nich odvrátil a zaplakal. Pak se k nim obrátil a mluvil s nimi. Potom z nich vybral Šimeóna a před jejich očima ho spoutal. (Gn 42,21–24)

**Osobní studium**

Josef svým bratrům odpustil. Nevíme přesně, kdy se to stalo, ale bylo to zcela určitě dříve, než přišli nakoupit obilí. Josefovi by se zřejmě v Egyptě nikdy tak dobře nedařilo, kdyby byl naplněn hněvem a zatrpklostí. Takový postoj by jej uvnitř sžíral a ničil by i jeho vztah s Bohem.

Několik studií zaměřených na ty, kteří přežili utrpení způsobené jinými lidmi, odhalilo skutečnost, že pro oběti bylo odpuštění klíčovým faktorem, který jim pomohl uzdravit se a začít znovu naplno žít. Bez odpuštění zůstáváme oběťmi. Odpuštění mnohem více souvisí s námi než s těmi, kteří nám ublížili.

A přestože Josef odpustil svým bratrům, nechtěl navázat tam, kde se s nimi rozešel, tedy ve vyschlé nádrži v Dótanu. Potřeboval se ujistit, že se jeho bratři změnili.

`Uvažuj o úvodních verších (Gn 42,21–24). Co Josefovi prozradil rozhovor jeho bratrů?`

Veškerá jejich komunikace se odehrávala prostřednictvím tlumočníka, a proto Josefovi bratři netušili, že jim rozumí. Josef slyšel vyznání svých bratrů. Bratři byli přesvědčeni, že když se Josefa zbaví, bude jejich život jednodušší. Nebudou muset poslouchat jeho pobuřující sny a dívat se, jak si užívá otcovu přízeň. Namísto klidu však do jejich nitra vstoupilo utrpení, které je léta sužovalo. Jejich skutky jim přinesly neklid a ochromující strach před odplatou mocného Boha. Josef vnímal jejich utrpení, bylo mu jich líto a dokonce plakal.

Josef věděl, že hlad bude ještě několik následujících let. Trval na tom, aby až znovu přijdou po obilí, přivedli s sebou i Benjamína (Gn 42,20). Kromě toho si nechal Šimeóna jako rukojmí (Gn 42,24).

Když po jejich návratu viděl, že Benjamín je živý, zorganizoval hostinu, na které zcela viditelně prokazoval Benjamínovi náklonnost (Gn 43,34). Chtěl zjistit, zda budou bratři reagovat podobně závistivě jako v jeho případě. Na bratrech sice nezpozoroval žádné známky žárlivosti, věděl však, jak lstiví dokážou být. Vždyť kdysi se jim podařilo podvést celé město (Gn 34,13); bylo mu jasné, že i jejich vlastnímu otci museli lhát o jeho osudu (Gn 37,31–34). Vymyslel tedy ještě jednu náročnou zkoušku (Gn 44).

**Aplikace**

`Uvažuj o textu Gn 45,1–15. Co tento text říká o Josefových pocitech a o jeho vztahu k bratrům? Co se v textu dozvídáme o Josefově odpuštění? Co se z tohoto příběhu můžeš naučit?`