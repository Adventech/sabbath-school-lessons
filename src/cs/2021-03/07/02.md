---
title:  'Bolestivá Zranění Z Minulosti'
date:  08/08/2021
---

> <p></p>
> 18Třetího dne jim Josef řekl: „Toto udělejte a zůstanete naživu. Bojím se Boha. 19Jestliže jste poctiví, zůstane jeden z vás spoután ve vězení; ostatní půjdete a donesete obilí, aby vaše rodiny nehladověly. 20Svého nejmladšího bratra přiveďte ke mně; tak se prokáže pravdivost vašich výpovědí a nezemřete.“ I učinili tak. (Gn 42,18–20)

**Osobní studium**

V Josefově životě se udála obrovská změna. Dostal se z vězení a po výkladu faraónových snů se z něho stal dokonce „předseda vlády“ (Gn 41). Oženil se a zplodil dva syny (Gn 41,50–52). Egyptské sýpky byly plné a přišly předpověděné neúrodné roky a hlad. A právě tehdy se v Egyptě objevili Josefovi bratři.

`Uvažuj o setkání Josefa s jeho bratry, jak je zaznamenáno v Gn 42,7–20. Proč tak komplikovaná zápletka? O co se Josef snažil během jejich prvního setkání?`

Josef měl moc a mohl se bratrům pomstít, aniž by se za svůj čin musel zodpovídat. Namísto odplaty však Josefa zajímalo, jak se daří jeho rodině doma. Měl starosti o svého otce. Žil ještě, nebo je jeho problematická rodina už bez patriarchy? A co jeho bratr Benjamín, který byl nyní pravděpodobně v pozici, kterou měl kdysi Josef? Měl ho otec rád? A bratři? Neobrátili svou nebezpečnou žárlivost proti Benjamínovi? Josef se zajímal o všechny členy své rodiny – o ty problematické i o ty zranitelné.

Uplatňování biblických zásad v našich vztazích neznamená, že bychom mohli souhlasit nebo přehlížet jakoukoli formu násilí či ubližování. Každý z nás má v Božích očích obrovskou hodnotu. Na kříži Ježíš zaplatil nejvyšší cenu za každého z nás.

`Uvažuj o textu Mt 25,41–46. Proč bere Ježíš ubližování nebo zanedbávání druhých tak moc osobně?`

Každý z nás byl vykoupen Ježíšovou krví a právně mu všichni patříme. Každý, kdo projevuje násilí, útočí na Ježíšovo vlastnictví.

Sexuální, citové nebo fyzické násilí nesmí být nikdy součástí rodinného života. Takové chování nikdy není jen vnitřní záležitostí konkrétní rodiny. Členové takové rodiny potřebují pomoc a ochranu zvenčí. Pokud jste vy nebo někdo z vaší rodiny vystaven jakékoliv formě násilí nebo zne­užívání, obraťte se o pomoc k oborníkům, kterým můžete důvěřovat.

**Aplikace**

`Které biblické principy bys mohl aplikovat do života své rodiny a vztahů, v nichž nyní prožíváš jakékoli potíže?`