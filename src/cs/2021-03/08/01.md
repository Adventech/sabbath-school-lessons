---
title:  'Nemoc A Vytoužená Úleva'
date:  14/08/2021
---

### Texty na tento týden
Mk 2,1–12; 1Kr 19,1–8

> <p>Základní verš</p>
> „Hospodin je světlo mé a moje spása, koho bych se bál? Hospodin je záštita mého života, z koho bych měl strach?“ (Ž 27,1)

Mnozí lidé, se kterými se Ježíš setkal během své pozemské služby, byli nemocní, často na pokraji smrti. Davy lidí se shromažďovaly kolem Ježíše a hledaly u něj uzdravení a úlevu od svého utrpení. A Ježíš naplňoval jejich potřeby.

Někdy stačilo, aby Ježíš řekl slovo, a lidé byli zázračně uzdraveni. Někdy se nemocného člověka dotkl, a tak mu vrátil zdraví. Jindy je poslal domů a k uzdravení došlo po cestě. Ježíš uzdravoval muže, ženy i děti, Židy i pohany, bohaté i chudé. Ani ty nejhorší případy malomocenství či slepoty nebyly nad jeho síly. A dokázal pomoci i těm, kteří podlehli tomu největšímu nepříteli – smrti.

Tento týden se podíváme na dva velmi rozdílné příklady uzdravení. V jednom byl nemocný na tom tak špatně, že se ani sám nemohl dostat k Ježíši, a jeho nemoc byla jasně vidět. V tom druhém případě nebylo na první pohled nic zřejmé. V obou případech přišlo uzdravení v Bohem daném čase a tak, jak Bůh uznal za dobré.

Když budeme studovat téma úlevy od bolesti a utrpení, zamyslíme se také nad otázkou, se kterou jsme se ve svém křesťanském životě již nejednou setkali: Co se děje, když naše modlitby za uzdravení zůstávají nevyslyšené?

Jak potom najdeme klid?

**Osnova lekce**

Při studiu této lekce se zaměříme na touhu po úlevě, kterou prožívají všichni nemocní, ať už jde o nemoci fyzické, psychické nebo duchovní. Názorně to uvidíme na příbězích dvou biblických mužů – ochrnutého muže z Ježíšovy doby a proroka Elijáše.

I. Mk 2: Ochrnutý muž toužící po úlevě

•	Mk 2,1–4: Nemoc, zoufalství a beznaděj (neděle)

•	Mk 2,8.9: Potřeba odpuštění (pondělí)

II. 1Kr 19: Elijáš v depresi

•	1Kr 19,1–5: Deprese ničí Elijášův život (úterý)

•	1Kr 19,4: Elijášovo vyčerpání (středa)

•	1Kr 19,5–8: Boží dar úlevy a odpočinku (čtvrtek)

(Pozn. redakce: Tato lekce se nevěnuje otázkám, jestli a kdy je třeba vyhledat odbornou lékařskou pomoc.)