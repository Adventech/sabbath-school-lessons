---
title:  'Útěk'
date:  17/08/2021
---

> <p></p>
> 1Achab oznámil Jezábele vše, co udělal Elijáš, že pobil všechny Baalovy proroky mečem. 2Jezábel poslala k Elijášovi posla se slovy: „Ať bohové udělají, co chtějí! Zítra v tento čas naložím s tebou, jako ty jsi naložil s nimi!“ 3Když to Elijáš zjistil, vstal a odešel, aby si zachránil život. Přišel do Beer-šeby v Judsku a tam zanechal svého mládence. 4Sám šel den cesty pouští, až přišel k jednomu trnitému keři a usedl pod ním; přál si umřít. Řekl: „Už dost, Hospodine, vezmi si můj život, vždyť nejsem lepší než moji otcové.“ 5Pak pod tím keřem ulehl a usnul. Tu se ho dotkl anděl a řekl mu: „Vstaň a jez!“ (1Kr 19,1–5)

**Osobní studium**

V údajích Světové zdravotnické organizace (WHO) se dozvídáme, že nejrozšířenější onemocnění, ovlivňující téměř dvě stě milionů lidí (více než 2 % světové populace), nemusí mít žádné viditelné symptomy. Deprese výrazně ovlivňuje schopnost člověka pracovat, žít naplněný život a výraznou měrou přispívá k nákladům na zdravotní péči.

`V křesťanských kruzích je téma deprese často spojeno s různými předsudky, mezi které patří i představa, že deprese je projevem nedostatku víry. Neměli by snad být křesťané neustále naplněni radostí a štěstím? Není tedy deprese jen znamením, že člověk nemá správný vztah s Bohem?`

Dokonce i věrní křesťané mohou zápasit s depresí, a to nejen po prožití těžkých a bolestných událostí nebo zranění. V žádném případě nejde o znamení nedostatku víry v Boha. Vždyť i při čtení žalmů opakovaně vidíme bolest, utrpení a sklíčenost, kterými trpí věrní Boží lidé.

Někdy se nás deprese zmocňuje nepozo­rovaně. Jindy udeří rychle jako následek vyčerpávajícího emocionálního nebo tělesného vypětí. Věrný Boží prorok Elijáš byl například po zápase na hoře Karmel zcela citově i tělesně vyčerpaný.

V 1. Královské 18 čteme, jak se Elijáš stal svědkem Božího zázraku, když z nebe sestoupil oheň. Na jeho prosbu začalo po tříletém suchu konečně pršet. Proč Elijáš reagoval na hrozbu Jezábel útěkem? (1Kr 19,1–5)

Elijáš prožil nesmírně vysilující den. Tato zkušenost ve spojení s nepříjemným procitnutím a hrozbou smrti byla u něj patrně spouštěčem deprese.

Kromě toho byl Elijáš při pobití okolo 850 fa­­lešných proroků. Zdá se, že mnozí z nich byli zabiti jeho rukou (1Kr 18,40). Taková událost, ať už byla vedena jakkoli správnými motivy, mohla velmi snadno vyvolat traumatický stres nejen u těch, kteří ji sledovali, ale hlavně u těch, co byli jejími aktivními vykonavateli.

A tak Elijáš utekl – před hrozbou, před strachem, před sebou samým. Někdy utíkáme do ledničky, abychom „zajedli“ svůj smutek a stres a cítili se spokojeni. Někdy se rozhodneme spát a spíme hodiny a dny, abychom se zbavili emocionálního vyčerpání. Jindy hledáme nový vztah, novou práci či nové místo k životu, jen abychom utekli od všeho, co nás trápí. A někdy se snažíme nabrat si co nejvíce práce, schůzek a úkolů, abychom unikli před tou neznámou temnotou, která nás zbavuje radosti a klidu. Mnozí lidé sáhnou v takové situaci po nějakých „lécích“ ve snaze utlumit týravou bolest v duši. Takové snahy často jen zakrývají projevy deprese, ale neřeší její podstatu a často ji mohou ještě zhoršit.

**Aplikace**

`Máš zkušenost s depresí? Co tobě nebo někomu ve tvém okolí pomohlo?`