---
title:  'Uklidnění A Odpočinek'
date:  19/08/2021
---

> <p></p>
> 5Pak pod tím keřem ulehl a usnul. Tu se ho dotkl anděl a řekl mu: „Vstaň a jez!“ 6Vzhlédl, a hle, v hlavách podpopelný chléb, pečený na žhavých kamenech, a láhev vody. Pojedl, napil se a opět ulehl. 7Hospodinův anděl se ho však dotkl podruhé a řekl: „Vstaň a jez, máš před sebou dlouhou cestu!“ 8Vstal, pojedl, napil se a šel v síle onoho pokrmu čtyřicet dní a čtyřicet nocí až k Boží hoře Chorébu. (1Kr 19,5–8)

> <p></p>
> 15Hospodin mu řekl: „Jdi, vrať se svou cestou k damašské poušti. Až tam přijdeš, pomažeš Chazaela za krále nad Aramem. 16Jehúa, syna Nimšího, pomažeš za krále nad Izraelem a Elíšu, syna Šáfatova z Ábel-mechóly, pomažeš za proroka místo sebe. (1Kr 19,15.16)

**Osobní studium**

Bůh ví, že Elijáše jeho zápas na Karmelu a zběsilý útěk vyčerpaly. Bůh ví i to, že Elijáš je vyčerpaný nejen tělesně, ale především emocionálně. Kromě toho si nese obrovský náklad pocitů vlastní viny. Podobně jako Ježíš o mnoho let později pomohl ochrnutému, i Elijášovi Bůh pomáhá tím, že mu pomůže „obrátit list“ v jeho životě a naplní jej znovu svým klidem a pokojem. Konečně se mohl Elijáš vyspat občerstvujícím a uklidňujícím spánkem.

Mohlo by se nám zdát, že zde příběh končí. Ale není to tak. Klid, který přináší Bůh, není jednorázovou záležitostí. Vstoupit do Božího odpočinku souvisí s uzdravením, při kterém se pomalu zbavujeme negativních myšlenek, způsobů uvažování a zničujících návyků. Bůh nás uzdravuje postupně.

`Uvažuj o textu z úvodu (1Kr 19,5–8). Jak se dál vyvíjela Elijášova cesta?`

Po odpočinku se Elijáš znovu rozběhl. Tentokrát však dal Bůh směr jeho běhu. Bůh ví, že životní okolnosti nás v tomto světě často vedou do deprese. Chápe naši snahu utíkat a touží nám dát správný směr. Namísto sebezničujícího útěku chce, abychom běželi k němu. A když se vydáme na cestu k němu, touží nás naučit slyšet zvuk jemného ticha (1Kr 19,12), který nás naplní klidem.

Elijáš neměl sílu vstát a vydat se na cestu k Bohu. Bůh mu však sílu dal a ujistil ho o lepší budoucnosti. Když Elijáš uléhal, chtěl zemřít. Byl přesvědčen, že jeho nejlepší dny už pominuly.

`Uvažuj o textech 1K 19,15.16 a 2Kr 2,11. Co všechno měl Bůh pro Elijáše připraveno?`

Bůh věděl, že to nejlepší Elijáše teprve čeká. Prorok prožil uzdravení a naučil se lépe ovládat svůj život, přijal Boží rytmus a Boží odpočinek. Měl před sebou ještě velké dílo, které měl udělat. Bůh už věděl o Elíšovi, který se měl stát Elijášovi blízkým jako syn. Bůh věděl, že Elijáš znovu ve víře přivolá oheň z nebe (2Kr 1,10). A nakonec – Elijáš nezemře kdesi v poušti pod keřem, ale ohnivý vůz ho vezme do nebeského odpočinku.

**Aplikace**

`Co se můžeme z Elijášova příběhu naučit o tom, že ať se cítíme jakkoliv špatně, v Boží moci se nemusíme vzdávat a můžeme v nové síle kráčet vpřed?`