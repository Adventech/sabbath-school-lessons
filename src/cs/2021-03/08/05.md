---
title:  'Unavený A Vyčerpaný'
date:  18/08/2021
---

> <p></p>
> Sám šel den cesty pouští, až přišel k jednomu trnitému keři a usedl pod ním; přál si umřít. Řekl: „Už dost, Hospodine, vezmi si můj život, vždyť nejsem lepší než moji otcové.“ (1Kr 19,4)

**Osobní studium**

Elijáš byl příliš unavený, než aby běžel dál. A tak se znovu modlil. Jeho modlitba se velmi liší od jeho triumfální modlitby na hoře Karmel (1Kr 18,36.37), kde stál před Baalovými kněžími a proroky a obrovským zástupem lidí. Nyní jsou jeho slova naplněná zoufalstvím.

`V úvodním verši Elijáš říká, že není lepší než jeho otcové. Jak rozumíš jeho slovům?`

Když se nakonec Elijáš zastavil, zaplavil ho pocit viny a výčitek. Uvědomil si, že jeho útěk pravděpodobně zmařil možnost velké reformy Izraele. Možná nabyl dojmu, že zklamal ty, kteří s ním počítali a potřebovali ho. Nyní neměl sílu na nic. V této bolestivé chvíli si uvědomuje, že je slabý a nemohoucí. A když se porovnává se svými předky, jsou jeho pocity ještě více skličující.

Pro každého z nás může být nesmírně bolestivé uvidět sebe takového, jaký opravdu je. V takových chvílích pro nás může být povzbuzením, že navzdory hříšnosti našich životů se Bůh na nás v Kristu dívá tak, jako by viděl Krista. Jakou větší naději můžeme prožívat než vědomí, že se vírou smíme dovolávat Kristovy spravedlnosti? (Fp 3,9)

Deprese nás však může vtahovat do tmavého víru zhnusení sebou samým. Někdy dokonce můžeme dojít k závěru, že jediným východiskem je smrt.

Zdá se, že podobně uvažoval i Elijáš. Cítil se zahlcen, všeho toho na něj bylo moc. Řekl: „Už dost, Hospodine, vezmi si můj život, vždyť nejsem lepší než moji otcové“ (1Kr 19,4).

Dobrou zprávou je, že velký Lékař Elijáše neodsoudil. Bůh nám rozumí a ví lépe než my sami, s čím zápasíme, když nás ovládne deprese.

„Pravděpodobně nezakusíme okamžitě jeho blízkost, ale náš Zachránce se k nám laskavě a chápavě sklání. Možná nepocítíme jeho dotek, ale jeho ruka se k nám vztahuje s láskou a soucitem.“ (SC 97; CVP 99)

Bůh nám rozumí a ví, že nás čeká „dlouhá cesta“ (1Kr 19,7). Někdy však musí počkat, až přestaneme utíkat – před ním, před sebou, před okolnostmi. A až tehdy může zasáhnout.

Topící se lidé jsou někdy tak zmatení, že bojují i s plavčíkem, který se je snaží zachránit. Tehdy je třeba počkat až do chvíle, kdy se oběť úplně vysílí.

**Aplikace**

`Uvažuj o následujících verších. Jakou naději a útěchu přinášejí? Ž 34,19; Mt 5,1–3; Ž 73,26; Iz 53,4–6.`