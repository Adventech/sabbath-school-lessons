---
title:  'Léčba Příčin Nemoci'
date:  16/08/2021
---

> <p></p>
> 8Ježíš hned svým duchem poznal, o čem přemýšlejí, a řekl jim: „Jak to, že tak uvažujete? 9Je snadnější říci ochrnutému: ‚Odpouštějí se ti hříchy,‘ anebo říci: ‚Vstaň, vezmi své lože a choď?‘“ (Mk 2,8.9)

**Osobní studium**

`Ochrnutého muže spustili do Ježíšovy přítomnosti a všechny oči se upíraly na velkého Učitele. Rozhodne se uzdravit jasného hříšníka? Řekne slovo, které uzdraví?`

`Uvažuj o textu Mk 2,5–12. Jak Ježíš přistoupil k uzdravení ochrnutého muže? Jaký byl Ježíšův první krok?`

Nemoci si často nejsme vědomi až do chvíle, kdy se objeví symptomy. Proto o nemoci často uvažujeme pouze v kontextu jejích projevů. Domníváme se, že když se zbavíme symptomů (například bolesti hlavy), jsme vlastně zdrávi. Ježíš přistupuje k nemoci jinak. Zná příčiny každé nemoci a utrpení a chce je odstranit.

V případě ochrnutého muže se Ježíš nesoustředil na očividné symptomy nemoci, ale šel přímo k podstatě problému. Muž pociťoval mnohem více svou vinu a odloučení od Boha než následky svého onemocnění. Člověk, který nachází klid v Bohu, zvládne i tělesné utrpení, které v tomto hříchem a bolestí postiženém světě prožívá. A proto jde Ježíš přímo k podstatě a nabízí mu nejprve odpuštění.

Náboženské představitele šokovalo, když slyšeli slova odpuštění. Na jejich nevyslovené obvinění odpověděl Ježíš otázkou.

`Znovu uvažuj o verších v úvodu (Mk 2,8.9). Jakou výzvu adresuje zákoníkům? Na jaký problém se Ježíš soustřeďuje?`

Slova většinou nemají příliš velkou váhu. Když však mluví Bůh, je to něco úplně jiného. Bůh svým mocným slovem tvoří a povolává k existenci (Gn). A přestože odpuštění není něco, co můžeme vidět, má svou velkou cenu. Odpuštění stálo život Božího Syna na kříži. Vše ostatní je druhotné. Aby Ježíš ukázal moc a realitu odpuštění, rozhodl se ochrnutého muže uzdravit.

Bůh chce nejprve uzdravit naše nitro. A až následně se někdy rozhodne uzdravit i naše tělesné neduhy, jak to udělal v případě ochrnutého muže. Je však možné, že na tělesné uzdravení budeme muset počkat až do dne vzkříšení. Ať je to jakkoli, náš Spasitel chce, abychom nacházeli ujištění o jeho lásce, milosti a odpuštění i nyní, uprostřed utrpení.

**Aplikace**

`Jak můžeme prožívat klid a jistotu i tehdy, když naše modlitby o uzdravení zůstávají, alespoň prozatím, bez odpovědi?`