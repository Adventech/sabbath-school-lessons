---
title:  'Uzdravující Klid'
date:  15/08/2021
---

> <p></p>
> 1Když se po několika dnech vrátil do Kafarnaum, proslechlo se, že je doma. 2Sešlo se tolik lidí, že už ani přede dveřmi nebylo k hnutí. A mluvil k nim. 3Tu k němu přišli s ochrnutým; čtyři ho nesli. 4Protože se pro zástup nemohli k němu dostat, odkryli střechu tam, kde byl Ježíš, prorazili otvor a spustili dolů nosítka, na kterých ochrnutý ležel. (Mk 2,1–4)

**Osobní studium**

Jsme-li nemocní, toužíme všichni po úlevě a klidu. Tělesný odpočinek pomáhá našemu imunitnímu systému bojovat s nemocí.

Velmi často potřebujeme i duševní odpočinek. Při některých stavech, jakými jsou například nachlazení nebo migréna, si jednoduše lehneme a snažíme se nemyslet na všechny ty povinnosti, které právě teď nejsme schopni splnit.

`Jindy, třeba když čelíme potenciálně nebezpečné diagnóze, nemůžeme usnout a stresujeme se, jak dopadnou výsledky testů či vyšetření. Nezřídka naši mysl začnou trápit otázky a pochybnosti. Doběhl nás právě teď náš nezdravý způsob života? Je za tím naše „párty období“ před dvaceti lety? Může za to nadváha, které jsme byli líní se zbavit? Trestá nás Bůh za tajný hřích, o kterém nikdo jiný neví?`

`Uvažujte o textu z úvodu (Mk 2,1–4). Co vás na tomto příběhu upoutalo?`

Pro ochrnutého člověka z tohoto příběhu bylo vše jasné. V knize Touha věků (DA 267–271; TV 166–169) se můžeme dočíst o souvislostech příběhu zaznamenaného v těchto verších. Ten ochrnutý člověk se v životě dopustil jednání, na které nemohl být hrdý. Jeho hříšný způsob života vedl k nemoci. Duchovní „odborníci“ měli ve věci jasno a viděli přímé spojení mezi příčinou a následkem. Svou nemoc si onen nešťastník vlastně přivolal svým hříchem. A proto se nemohl uzdravit.

To bývá typický způsob uvažování. Velmi často jsme až posedlí otázkou, kdo za to může. Když se stane nějaký zločin, někdo si to musí odpykat. Když se stane nehoda, někdo musí být potrestán. Nalezení viníka však nepřinese uzdravení tomu, kdo trpí a strádá.

Původní Boží záměr nepočítal s bolestí, onemocněním a utrpením. Nemoci se objevily na naší planetě až jako následek hříchu. I to je důvod, proč nám Bůh dává pravidla zdravého způsobu života. Touží, abychom žili zdravěji a kvalitněji. Ale dokud žijeme na tomto bolestí a hříchem prosáklém světě, nemáme žádnou záruku zdraví. A to ani tehdy, když se z celé síly snažíme žít podle dostupných principů zdravého životního stylu.

Dobrou zprávou je, že Bůh nás může naplnit klidem bez ohledu na to, zda jsme nemocní nebo zdraví. Bez ohledu na to, zda je naše nemoc následkem našeho způsobu života, zanedbání péče někoho jiného, našich genů nebo prostě vedlejším produktem života ve světě poznamenaném hříchem. Bůh ví, jak nás naplnit klidem.

**Aplikace**

`Když je někdo nemocný, není správné přicházet s obviňováním. Zároveň však platí, že pochopení příčiny onemocnění může vést v některých případech k uzdravení a zotavení. Jaké s tím máš zkušenosti?`