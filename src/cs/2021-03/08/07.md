---
title:  'Podněty K Zamyšlení'
date:  20/08/2021
---

„Jak se neustále mění okolnosti našeho života, mění se i naše zkušenost. Tyto změny v nás způsobují radost nebo smutek. Změna okolností však nemá moc změnit Boží vztah k nám. On je tentýž včera, dnes i navěky. A touží, abychom bezpodmínečně důvěřovali jeho lásce.“ (HP 120)

„Modlete se, upřete svůj pohled na Ježíše a přijměte jeho sílu, i když ji necítíte. Kráčejte vpřed, jako by každá vaše modlitba vystoupila až k Božímu trůnu a našla odpověď u toho, jehož zaslíbení nikdy neselžou. Kráčejte vpřed, zpívejte Bohu z celého srdce, i když jste sklíčeni smutkem a břemeny, která nesete. Říkám vám to jako někdo, kdo ví, že nakonec zasvítí světlo, naplní nás radost, mlha a mraky se rozplynou. A my budeme moci vyjít z tísnivé moci stínů a temnoty do jasné sluneční záře jeho přítomnosti.“ (2SM 242.243)

**Otázky k rozhovoru**

`1. 	Většinou je nesmírně náročné pomáhat někomu, kdo trpí depresí nebo duševní chorobou. Co byste mohli jako sbor udělat pro to, abyste se lépe naučili rozumět, jak pomáhat lidem s depresí?`

`2. 	Někteří lidé mají problém být před Bohem otevření a upřímní. Uvažujte o žalmech, v nichž si autor vylévá srdce před Bohem a otevřeně mluví o svých pocitech. Jak můžete podobný přístup podporovat i ve vašem sboru? V čem mohou spočívat úskalí „přílišné“ otevřenosti před celým shromážděním?`

`3. 	Když člověk prožívá depresi, bývá pro něj náročné se modlit. Jak v takových případech může pomoci přímluvná modlitba?`

`4. 	Proč je důležité uvědomovat si, že víra není pocit? Když prožíváme depresi, úzkost, strach nebo obavy, neznamená to, že Bohu nevěříme nebo nedůvěřujeme. Znamená to prostě skutečnost, že podobně jako mnohé biblické postavy a mnozí lidé kolem nás právě teď, i my prožíváme strach, úzkost nebo obavy. Proč je důležité v takových chvílích neopustit svou víru, i když se nám zdá, že nefunguje?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.
