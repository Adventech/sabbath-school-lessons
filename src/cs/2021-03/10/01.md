---
title:  'Sobotní Odpočinek'
date:  28/08/2021
---

### Texty na tento týden
Gn 1,26.27; Ř 6,1–7; Ex 23,12; J 5,7–16; Ex 31,13–17

> <p>Základní verš</p>
> „Šest dní se bude pracovat, ale sedmého dne je sobota, den odpočinku, svaté shromáždění: nedělejte žádnou práci. Ve všech vašich příbytcích bude sobota náležet Hospodinu.“ (Lv 23,3; B21)

Každý z nás se už setkal s argumenty proti svěcení soboty jako sedmého dne. Mezi nejčastější patří, že Ježíš změnil sobotu na neděli, že Ježíš nebo dokonce apoštol Pavel sobotu zrušil nebo že apoštolové nahradili sobotu nedělí na památku vzkříšení. Objevily se i jiné, propracovanější argumenty, které například tvrdí, že samotný Ježíš je naším sobotním odpočinkem, a proto nepotřebujeme světit sobotu ani žádný jiný den. A samozřejmě se neustále objevuje i podivné tvrzení, že sobotním odpočinkem usilujeme vlastními skutky získat cestu do nebe.

Existují však i křesťané, které zaujala myšlenka každotýdenního odpočinku. Argumentují, že dnem odpočinku je neděle nebo že nezáleží na tom, který den člověk světí, ale že důležitý je biblický koncept odpočinku.

Samozřejmě, jako adventisté sedmého dne se držíme trvalé platnosti Božího morálního zákona. Jsme přesvědčeni, že zachovávání Desatera, včetně doslovného znění čtvrtého přikázání, je důležité. Zároveň však vyznáváme, že svěcení soboty nás v konečném důsledku nespasí, podobně jako nás nespasí ani poslušnost pátého, šestého, prvního či kteréhokoliv jiného přikázání.

Tento týden se budeme podrobněji věnovat důležitosti a podstatě odpočinku, který nám Bůh dal prostřednictvím přikázání o sobotě.

**Osnova lekce**:

Již podruhé se budeme v této lekci soustředit na dar pokoje a odpočinku, který od Boha dostáváme v odděleném sobotním dnu. Tentokrát nás bude konkrétně zajímat, jak se tento dar může promítnout do našich vztahů k těm, kteří žijí kolem nás.

•	Gn 1,26.27: Sobota a naše zodpovědnost za přírodu (neděle)

•	Ř 6,1–7: Sobota jako den skutečné svobody (pondělí)

•	Ex 23,12: Sobota a náš vztah k druhým lidem (úterý)

•	J 5,7–16: Sobota a služba potřebným (středa)

•	Ex 31,13–17: Sobota jako znamení vztahu s Bohem (čtvrtek)