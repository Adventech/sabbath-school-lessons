---
title:  'Podněty K Zamyšlení'
date:  03/09/2021
---

„Celý týden bychom měli pamatovat na sobotu a připravovat se na její prožití podle přikázání. Neměli bychom ji zachovávat jen proto, že je to přikázání, ale měli bychom rozumět, jak duchovně souvisí se vším, co děláme.“ (6T 353)

„Celé nebe zachovává sobotu, ale ne lhostejně a pasivně. V tento den bychom i my měli být aktivní a čilí. Máme se přece setkat s Bohem a s naším Spasitelem Kristem! Můžeme ho ve víře vidět. On touží požehnat a občerstvit každého člověka.“ (6T 362)

„V sobotu jsou na Boha kladeny dokonce ještě větší nároky než v jiné dny. Boží lid upouští od svých každodenních činností a věnuje se rozjímání a bohoslužbě. Vysílá k Bohu více proseb než jindy. Žádá od Hospodina větší pozornost. Prosí jej o zvláštní požehnání. Bůh nečeká, až skončí sobota, aby mohl splnit prosby věřících. V nebesích činnost nikdy neustává a lidé by také nikdy neměli přestat konat dobro.

Sobota nemá být dnem neužitečného zahálení. Zákon zapovídá vykonávat v den Páně světskou práci. Činnost, kterou si člověk vydělává na živobytí, musí v sobotu ustat, stejně jako účast na světských zábavách a práce spojená se ziskem. Bůh ukončil v sobotu své stvořitelské dílo, odpočinul a požehnal ji.

Stejně tak i člověk by měl v sobotu zanechat každodenní zaměstnání a věnovat čas zdravému odpočinku, bohoslužbě a dobrým skutkům. Kristovo uzdravení nemocného bylo v naprostém souladu se zákonem. V ničem sobotu nenarušovalo.“ (DA 207; TV 128.129)

**Otázky k rozhovoru**

`1. 	V mnoha zemích se péče o životní prostředí stala předmětem vášnivých politických debat. Jak bychom jako adventisté mohli pečovat o přírodu, aniž bychom se zapojili do často protichůdných politických diskusí?`

`2. 	Služba začíná v mysli. Jak v sobě můžeme rozvíjet nadšený postoj služby lidem kolem nás – v rodinách, v církvi, v místě, kde žijeme? Jak nám v tom může pomoci sobota?`

`3. 	Každá sobota nám připomíná, že Bůh je Stvořitelem všech lidí, a to nám pomáhá vnímat je Božíma očima. Jak nám sobota může pomoci chápat, že rasové, etnické, socio­ekonomické a genderové rozdíly jsou nepodstatné, když mluvíme o tom, že všichni jsme stvořeni k Božímu obrazu a jsme objektem jeho lásky?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.
