---
title:  'Sobota Jako Oslava Svobody'
date:  30/08/2021
---

> <p></p>
> 1Co tedy máme říci? Že máme dále žít v hříchu, aby se rozhojnila milost? 2Naprosto ne! Hříchu jsme přece zemřeli – jak bychom v něm mohli dále žít? 3Nevíte snad, že všichni, kteří jsme pokřtěni v Krista Ježíše, byli jsme pokřtěni v jeho smrt? 4Byli jsme tedy křtem spolu s ním pohřbeni ve smrt, abychom – jako Kristus byl vzkříšen z mrtvých slavnou mocí svého Otce – i my vstoupili na cestu nového života. 5Jestliže jsme s ním sjednoceni, protože máme účast na jeho smrti, jistě budeme mít účast i na jeho zmrtvýchvstání. 6Víme přece, že starý člověk v nás byl spolu s ním ukřižován, aby tělo ovládané hříchem bylo zbaveno moci a my už hříchu neotročili. 7Vždyť ten, kdo zemřel, je vysvobozen z moci hříchu. (Ř 6,1–7)

**Osobní studium**

Jak jsme si již ukázali, sobota nepřipomíná jen dílo stvoření. Když se v Písmu setkáváme s Desaterem podruhé, Mojžíš mluví o čtyřiceti letech putování Izraelců pouští. Tentokrát důvod pro svěcení soboty nesouvisí se stvořením, ale s vysvobozením z egyptského zajetí a otroctví (Dt 5,12–15).

A přestože dnes nejsme otroky v Egyptě, každý z nás zápasí s jiným druhem otroctví, které může být v určitém smyslu stejně tíživé.

**Co všechno nás dnes může zotročovat? Uvažuj o tom v kontextu následujících veršů.**

`Gn 4,7`

`Žd 12,1`

`2Pt 2,19`

Sobota je oslavou svobody od všeho, co nás spoutává a vede k nesvobodě. Sobota nám připomíná, že existuje svoboda od hříchu, kterou nemůžeme dosáhnout vlastní silou, ale Boží mocí, kterou přijímáme vírou. Sobota nám také připomíná, že tuto svobodu si nemůžeme ničím zasloužit. Prvorození Izraele byli zachráněni krví beránka na ve­ře­jích dveří v předvečer jejich vysvobození z Egypta (Ex 12). I my jsme byli zachráněni krví Beránka a nyní žijeme ve svobodě, kterou máme v Ježíši Kristu.

`Uvažuj o textu z úvodu (Ř 6,1–7). Jak Pavlova slova souvisejí s darem, který nám připomíná sobota?`

„Pamatuj, že jsi byl otrokem v egyptské zemi a že tě Hospodin, tvůj Bůh, odtud vyvedl pevnou rukou a vztaženou paží“ (Dt 5,15). Tato slova lidem připomínají, že byli zachráněni Hospodinovou mocí, která konala v jejich prospěch. O co víc bychom si jako křesťané měli znovu a znovu připomínat a uvědomovat, že jen dílo a moc Ježíš Krista v náš prospěch nás může zachránit od hříchu!

Toto přikázání nám říká, abychom nacházeli odpočinek ve spasení, které pro nás Bůh svou mocí vydobyl. Uvažování o Bohu jako Stvořiteli nás osvobozuje od našich vlastních pokusů dosáhnout bezhříšnosti. Vírou si připomínáme, že jen on má moc nás přetvořit a vysvobodit z otroctví hříchu. Pokud mu dovolíme, aby v nás konal své dílo, může tuto změnu udělat právě teď.

**Aplikace**

`Jaká je tvá vlastní zkušenost s otroctvím hříchu? Jak se můžeme naučit přijímat zaslíbení, která jsme obdrželi od Ježíše v souvislosti s vysvobozením z otroctví?`