---
title:  'Sobota A Zodpovědnost Za Svět'
date:  29/08/2021
---

> <p></p>
> 26I řekl Bůh: „Učiňme člověka, aby byl naším obrazem podle naší podoby. Ať lidé panují nad mořskými rybami a nad nebeským ptactvem, nad zvířaty a nad celou zemí i nad každým plazem plazícím se po zemi.“ 27Bůh stvořil člověka, aby byl jeho obrazem, stvořil ho, aby byl obrazem Božím, jako muže a ženu je stvořil. (Gn 1,26.27)

> <p></p>
> Kdo prolije krev člověka, toho krev bude člověkem prolita, neboť člověka Bůh učinil, aby byl obrazem Božím. (Gn 9,6)

> <p></p>
> 15Hospodin Bůh postavil člověka do zahrady v Edenu, aby ji obdělával a střežil.

> <p></p>
> 19Když vytvořil Hospodin Bůh ze země všechnu polní zvěř a všechno nebeské ptactvo, přivedl je k člověku, aby viděl, jak je nazve. Každý živý tvor se měl jmenovat podle toho, jak jej nazve. (Gn 2,15.19)

**Osobní studium**

Ze všech deseti přikázání jen čtvrté začíná slovem „Pamatuj...“. V Desateru nenacházíme „pamatuj, abys nekradl“ nebo „pamatuj, že nemáš zabíjet“. Jedině ve čtvrtém přikázání zaznívá „Pamatuj na sobotní den, aby ti byl svatý“ (Ex 20,8; B21).

Myšlenka „pamatování“ předpokládá minulost, tedy že se něco kdysi událo a my si to máme pamatovat. Když si pamatujeme, propojujeme se s minulostí. A ono „Pamatuj na sobotní den, aby ti byl svatý“ nás vede přímo do samotného stvořitelského týdne.

`Uvažuj o textech v úvodu dnešní lekce (Gn 1,26.27 a 9,6). Co tyto verše říkají o výjimečném postavení člověka a o jeho zásadní odlišnosti od zbytku stvoření? Proč je důležité si tuto odlišnost uvědomovat?`

Když si připomínáme akt stvoření, uvažujeme o tom, že jsme stvořeni k Božímu obrazu. Něco takového se ve zprávě o stvoření neříká o nikom a ničem jiném. Je zřejmé, že jako lidské bytosti se zásadně lišíme od všeho ostatního stvoření na naší planetě, bez ohledu na to, kolik DNA máme společné s některými zvířaty. A na rozdíl od rozšířených názorů, nejsme jen výše vyvinutí lidoopi nebo jiné formy prehistorických primátů. Jako lidé stvoření k Božímu obrazu jsme jedinečnými bytostmi, které Bůh na tomto světě stvořil.

`Uvažuj o verších Gn 2,15.19. Co nám příběh stvoření připomíná o našem vztahu k ostatnímu stvoření?`

Vědomí toho, že Bůh stvořil nejen nás, ale i celý náš svět, je připomínkou naší odpovědnosti za stvoření. Písmo říká, že jedním z úkolů člověka bylo „panovat“ (Gn 1,26) nad stvořením. Panovat neznamená zneužívat. Máme vládnout jako Boží zástupci. Máme k stvořenému světu přistupovat s láskou a péčí, tak jako by to dělal Bůh.

Ano, hřích všechno zkazil a zničil, ale naše planeta je stále Božím stvořením a nic nám nedává právo ji zneužívat, zvláště na úkor ostatních lidí, jak se často stává.

**Aplikace**

`Říkali jsme, že zachovávání soboty má být připomínkou toho, že Bůh je Stvořitel. Jak nám tento rozměr soboty může pomoci lépe si uvědomit, že máme být dobrými správci přírody a životního prostředí? Jak konkrétně můžeme jako křesťané přispět k lepší péči o přírodu – faunu, flóru, ovzduší či vodní zdroje? Co od nás Bůh čeká (od jednotlivců i církve) v této oblasti?`