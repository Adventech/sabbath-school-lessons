---
title:  'Sobota A Vztah K Druhým'
date:  31/08/2021
---

> <p></p>
> 5Nyní tedy, budete-li mě skutečně poslouchat a dodržovat mou smlouvu, budete mi zvláštním vlastnictvím jako žádný jiný lid, třebaže má je celá země. 6Budete mi královstvím kněží, pronárodem svatým. To jsou slova, která promluvíš k synům Izraele. (Ex 19,5.6)

> <p></p>
> Po šest dnů budeš konat svou práci, ale sedmého dne přestaneš, aby odpočinul tvůj býk i osel a aby si mohl oddechnout syn tvé otrokyně i host. (Ex 23,12)

**Osobní studium**

Uvažuj o textu Ex 19,5.6. Co tyto verše říkají o postavení starověkého Izraele? (Pro srovnání viz také 1Pt 2,9.)

Izrael byl vyveden z egyptského zajetí, aby se stal Božím lidem smlouvy. Pokud by tento národ zůstal věrný, prostřednictvím něj by se mohlo evangelium dostat ke všem národům světa. Je zřejmé, že se Izraelci stali objektem mimořádné Boží péče a Božího zájmu. Dostali nejen mimořádné výsady, ale i výjimečnou odpovědnost.

Uvažuj o textu Ex 23,12. Na co klade tento verš důraz? Co nás učí o Božím pohledu na ty, kdo nebyli Izraelci? (Viz také Ex 20,10.)

Mnoha lidem uniká skutečnost, že sobota má obecnou platnost. Nejčastějším omylem je názor, že sobota byla určena jen Židům. Chyba tohoto přístupu se dá odhalit hned podle prvních dvou kapitol knihy Genesis. Bůh je Stvořitelem všech lidí, a proto všichni mají pamatovat na sobotní den.

Kromě toho, že si máme připomínat, čím je sobota pro nás, měli bychom pamatovat i na to, co nám sobota říká o druhých lidech. Náš odpočinek a naše společenství se Stvořitelem a Vykupitelem nás povede k tomu, abychom ostatní vnímali novým pohledem. I oni jsou stvořeni týmž Bohem jako my, miluje je tentýž Bůh jako nás a zemřel za ně stejný Vykupitel jako za nás. Jak jsme již viděli (Ex 20,10; Dt 5,14), služebníci, cizinci, a dokonce i zvířata mají mít možnost v sobotu odpočívat.

Skutečnost, že ze sobotního odpočinku se měli radovat a měli z něj mít užitek i ti, co (ještě) neměli účast na smluvních zaslíbeních daných Izraeli, vypovídá o sobotním odpočinku velmi mnoho. S lidmi, a dokonce ani se zvířaty by se nikdy nemělo zacházet násilně. Nikdo by neměl být vystaven týrání a zneužívání. Židé si měli každý týden připomínat, jak mnoho mají společného s druhými lidmi. A máme si to připomínat i my. A i když máme podíl na požehnáních, která jiní nedostávají, máme si pamatovat, že jsme součástí hříšné lidské rodiny. Měli bychom proto k ostatním přistupovat s úctou a respektem.

**Aplikace**

`Jak by se tvé zachovávání soboty mohlo stát požehnáním pro ty, co sobotu nezachovávají? Jak můžeš využít sobotu pro vydávání svědectví druhým?`