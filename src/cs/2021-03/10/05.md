---
title:  'Služba Druhým Jako Oslava Boha'
date:  01/09/2021
---

> <p></p>
> 7Nemocný mu [Ježíši] odpověděl: „Pane, nemám nikoho, kdo by mě donesl do rybníka, jakmile se voda rozvíří. Než se tam sám dostanu, jiný mě předejde.“ 8Ježíš mu řekl: „Vstaň, vezmi své lože a choď!“ 9A hned byl ten člověk uzdraven; vzal své lože a chodil. Toho dne však byla sobota. 10Židé řekli tomu uzdravenému: „Je sobota, a proto nesmíš nosit lože.“ 11Odpověděl jim: „Ten, který mě uzdravil, mi řekl: Vezmi své lože a choď!“ 12Zeptali se ho: „Kdo je ten člověk, který ti řekl: Vezmi je a choď?“ 13Ale uzdravený nevěděl, kdo to je, neboť Ježíš se mu ztratil v zástupu, který tam byl. 14Později vyhledal Ježíš toho člověka v chrámě a řekl mu: „Hle, jsi zdráv. Už nehřeš, aby tě nepotkalo něco horšího!“ 15Ten člověk šel a oznámil Židům, že je to Ježíš, kdo ho uzdravil. 16A proto Židé začali Ježíše pronásledovat, že takové věci dělal v sobotu. (J 5,7–16)

**Osobní studium**

Zachovávání soboty měli náboženští představitelé v malíčku, přestože pro zachovávání soboty existovaly desítky zákazů a pravidel. Mezi ně patřil i zákaz cokoliv svazovat a rozvazovat, zakládat oheň, přepravovat náklad mezi domovem a veřejným místem nebo na veřejnosti ujít více než přesně stanovenou vzdálenost.

`Z čeho obvinili Ježíše náboženští představitelé podle textu J 5,7–16? Jak rozumíš jejich obvinění?`

Náboženští představitelé vůbec nebrali na vědomí, že Ježíš právě udělal úžasný zázrak. Bylo jim jedno, že uzdravený muž se po třiceti osmi letech mohl postavit a svobodně chodit. Byli posedlí tím, že muž přitom nesl své lehátko – v sobotu a veřejně. Místo toho, aby viděli, jak „Pán nad sobotou“ (Mk 2,28) využil tento speciální den, šlo těmto zákoníkům jen a jen o zachovávání jejich vlastních pravidel a předpisů. Musíme si dávat pozor, abychom i my nedělali podobné chyby.

`Jak text Iz 58,2.3 odhaluje Boží pohled na za­chovávání soboty?`

Bůh od nás neočekává mechanické uctívání nebo zbožné ticho. Chce, aby se jeho lid věnoval jiným lidem – zejména utlačovaným a přehlíženým.

Izajáš velmi jasně říká: „Jestliže v den odpočinku upustíš od svých pochůzek, od prosazování svých zálib v můj svatý den, nazveš-li den odpočinku rozkošným, svatý den Hospodinův přeslavným, budeš-li jej slavit tak, že se vzdáš svých cest, že přestaneš hovět svým zálibám a nepovedeš plané řeči, tu nalezneš rozkoš v Hospodinu ‚a já ti dovolím jezdit po posvátných návrších země a z dědictví tvého otce Jákoba tě budu živit‘. Tak promluvila Hospodinova ústa“ (Iz 58,13.14).

V sobotu bychom neměli dělat to, co se líbí nám. Lidské plány nejsou součástí Boží představy o prožívání soboty. Bůh nás zve, abychom se starali o ty, co se trápí, jsou vězni (čehokoliv), jsou hladoví a nazí a kráčejí v temnotě. Chce, abychom se zajímali o ty, na které si nikdo nevzpomene. Více než kterýkoliv jiný den v týdnu má právě sobota odvést naši pozornost od nás samotných a od naší sobeckosti. Má nás vést k uvažování o potřebách druhých lidí více než o našich vlastních.

**Aplikace**

`Jak byste jako společenství věřících mohli položit větší důraz na službu druhým právě v sobotní den?`