---
title:  'Sobota Jako Znamení, že Patříme Bohu'
date:  02/09/2021
---

> <p></p>
> 13Promluv k synům Izraele: Zachovávejte mé soboty, neboť to je znamení mezi mnou a vámi po všechna vaše pokolení, abyste věděli, že já jsem Hospodin, váš Posvětitel.

> <p></p>
> 16Ať synové Izraele zachovávají sobotu; ať sobotu dodržují jako věčnou smlouvu po všechna svá pokolení. 17Je to věčné znamení mezi mnou a syny Izraele. V šesti dnech totiž Hospodin učinil nebe i zemi, ale sedmého dne odpočinul a nabral dech.“ (Ex 31,13.16.17; B21)

**Osobní studium**

Během druhé světové války Británie očekávala bezprostřední napadení německou armádou. Do příprav na obranu bylo investováno mnoho úsilí. Podél pobřeží byla budována opevnění. Jelikož po předpokládaném vylodění by cesty sloužily k rychlému přesunu do významných center, byly na strategických bodech vystavěny důmyslné blokády. Angličané se pak rozhodli udělat ještě něco jiného. Aby zpomalili a zmátli očekávaná nepřátelská vojska, odstranili všechny silniční ukazatele a informační tabule na železnici. Nápisy vyryté do kamenů nebo budov nemohly být odstraněny, a proto na ně nanesli vrstvu omítky nebo betonu.

Značky a orientační znamení jsou důležité. Slouží jako ukazatele. V době před rozšířením technologie GPS jsme všichni sledovali mapy a hledali značky.

`Čeho je sobota znamením? Uvažuj o tom v kontextu veršů Ex 31,13.16.17. Jak můžeme slova obsažená v těchto verších aplikovat na nás dnes, když věříme v trvalou platnost zákona?`

Přestože uvedená slova byla určena specificky pro starověký Izrael, jako křesťané jsme dnes „potomstvo Abrahamovo a dědicové toho, co Bůh zaslíbil“ (Ga 3,29), a sobota i dnes zůstává znamením mezi Bohem a jeho lidem. V Exodu 31. kapitole je zdůrazněno, že sobota je znamením věčné smlouvy (Ex 31,16.17). Toto znamení nám pomáhá „znát“ našeho Stvořitele, Vykupitele a Posvětitele. Je jako zástava, která se vztyčuje každých sedm dní a pomáhá nám pamatovat na něco důležitého.

Boží sobota je trvalou připomínkou našeho původu, našeho osvobození, naší budoucnosti a naší odpovědnosti za utiskované a přehlížené. Sobota je tak důležitá, že namísto toho, abychom se my museli o něco snažit, sobota k nám opakovaně každý týden přichází. Připomíná nám, kdo nás stvořil, co pro nás dělá a co pro nás udělá, až stvoří nové nebe a novou zemi.

Svatý Bůh zve nás, své lidské smluvní partnery, abychom se naladili na jeho rytmus, který ukazuje, na čem opravdu záleží  – na zachraňujícím vztahu mezi Stvořitelem a Vykupitelem na jedné straně a jeho vzdorovitým stvořením na straně druhé. Každý týden jsme Boží mocí a autoritou vyzýváni, abychom vstoupili do odpočinku, který jsme dostali v Ježíši Kristu. „Nespouštějme oči z Ježíše, původce a završitele naší víry, který pro radost, ležící před ním, nedbal na hanbu, podstoupil kříž a usedl po pravici Božího trůnu“ (Žd 12,2; B21).

**Aplikace**

`Co ti může pomoci, abys s Bohem během soboty prožil hlubší zkušenost?`