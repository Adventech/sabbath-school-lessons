---
title: 'Znavený člověk A Soucitný Bůh'
date: 28/06/2021
---

> <p></p>
> 1Slovo, které promluvil prorok Jeremjáš k Bárukovi, synu Nerijášovu, když psal tato slova z Jeremjášových úst do knihy ve čtvrtém roce vlády Jójakíma, syna Jóšijášova, krále judského. 2„Toto praví Hospodin, Bůh Izraele, o tobě, Báruku. 3Řekl jsi: ‚Běda mi, neboť Hospodin přidal k mé bolesti ještě starost. Do zemdlení vzdychám, a odpočinutí nenalézám.‘ 4Toto mu povíš: Toto praví Hospodin: Hle, bořím, co jsem vybudoval, vyvracím, co jsem zasadil, celou tuto zemi! 5A ty bys chtěl pro sebe usilovat o veliké věci? Neusiluj. Neboť hle, já uvedu zlo na všechno tvorstvo v ní, je výrok Hospodinův, ale tobě dám jako kořist život na všech místech, kamkoli půjdeš.“ (Jr 45,1–5)

**Osobní studium**

Nedostatek spánku a tělesné vyčerpání způsobené dlouhodobým přepínáním jsou stále větším problémem. Velmi znepokojující je i problém „emočního vyčerpání“. A když se spojí nedostatek spánku se stresem a s citovými problémy, velmi snadno se nás může zmocnit pocit sklíčenosti a úzkosti.

Velmi podobně se musel cítit i Jeremjášův písař Báruk. Během let předcházejících zničení Jeruzaléma Babyloňany prožívali lidé velmi neklidné časy.

`Pročtěte si pozorně celý úvodní biblic­ký text. Co tehdy Báruk prožíval a jak se cítil? Jak Bůh reagoval na jeho trápení a bolest? Co pokládáš v této odpovědi za nejdůležitější?`

Bylo by úžasné dostat od Boha osobní po­sel­ství určené pouze nám. Báruk přesně takové poselství dostal – přímo od Hos­podina, Boha Izraele (Jr 45,2). Dozvídáme se, že se to stalo „ve čtvrtém roce vlády judského krále Jójakíma, syna Jóšijášova“, tedy kolem let 605 až 604 před Kristem. Verše v Jr 45,3 velmi výstižně ukazují, jak se lidé cítí, když jsou na konci se silami, když jednoduše „melou z posledního“.

Ze všeho, co z Písma o tomto období známe, je jasné, že Bárukovo bědování a stesky nebyly předstírané ani vymyšlené. Měl mnoho důvodů k tomu, aby se cítil znechucený a emocionálně zničený. On sám prožíval příkoří a také se kolem něj dělo mnoho nepravosti, kterou se Bůh chystal potrestat – jak o tom Jeremjáš prorokoval.

Boží odpověď na Bárukovu bolest nám připomíná, že Boží bolest a Boží zoufalství (pokud takto můžeme lidskými slovy popsat to, co prožívá Bůh) jsou nekonečně větší než Bárukovy nebo naše. Bůh vybudoval Jeruzalém a nyní se ho chystal zničit. Hospodin vysadil Izrael jako svou vinici (Iz 5,1–7), a nyní byl připraven ji vymýtit a přesídlit do vyhnanství. Nic z toho Bůh netoužil Izra­el­cům provést, ale nebylo jiné cesty, jak zastavit vzpouru nevěrného lidu.

Báruk však mohl ve všem tom utrpení spatřit paprsek světla. Bůh ochrání jeho život i uprostřed zničení, vyhnanství a ztráty.

**Aplikace**

`Znovu si přečti slova, která Hospodin Bárukovi adresoval. Jaké poselství si z těchto slov můžeš vzít pro sebe? Co se z uvedených myšlenek dozvídáme o Bohu a o jeho touze stát při nás bez ohledu na okolnosti?`

---

#### Další čtení: Vybrané citace od Ellen Whiteové

Kdo jste utiskovaní a cítíte, že se s vámi jedná nespravedlivě, volejte k Bohu. Odvraťte se od těch, kteří mají srdce tvrdá jako ocel, a předneste své žádosti Stvořiteli. Nepošle od sebe s nepořízenou nikoho, kdo se k němu přiblíží s pokorou v srdci. Ani jediná upřímná modlitba nevyzní naprázdno. Bůh slyší kromě nebeských chvalozpěvů také volání nejslabšího člověka. Přání svého srdce mu oznamujeme v soukromí, slova modliteb šeptáme i v chůzi na cestě, a přece naše slova přicházejí až k trůnu Vládce vesmíru. Nikdo je nemusí slyšet, a přece nezaniknou v tichu ani nezmizí v neustálém víru života kolem nás. Touhu člověka neumlčí nic, stoupá nad hřmot ulic, nad zmatek davů, až do nebes. Mluvíme k Bohu, a on naši modlitbu slyší. {PM 88.3}