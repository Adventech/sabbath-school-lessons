---
title:  'Život V Jednom Kole'
date:  26/06/2021
---

### Texty na tento týden
Gn 2,1–3; Jr 45,1–5; Ex 20,11; Jr 50,34; Mk 6,30–32; Gn 4,1–17

> <p>Základní verš</p>
> „Má duše zmírá steskem po Hospodinových nádvořích, mé srdce i mé tělo plesají vstříc živému Bohu!“ (Ž 84,3)

Tik–tak, tik–tak, tik–tak, odtikávaly hodiny vytrvale a neúprosně. Sobota měla začít za necelé dvě hodiny. Marie si smutně prohlížela svůj malý byt. Dětské hračky se válely rozházené po obýváku, kuchyň vypadala jako po výbuchu a jejich nejmladší dcera Sára ležela v postýlce s teplotou. A aby toho nebylo málo, Marie slíbila, že zítra bude od rána stát u dveří modlitebny a vítat lidi přicházející do shromáždění. To však znamenalo, že bude muset z domu odejít o půl hodiny dřív. Doufám, že zítra prožiju alespoň trochu klidu, pomyslela si toužebně Marie.

V tu dobu čekal její manžel Jenda na druhé straně města v obchodě s potravinami. V celém městě byly nepředstavitelné zácpy. A fronta v obchodě se posouvala hlemýždím tempem. Zdálo se, jako by se všichni rozhodli nakupovat právě teď. Potřebuji to nějak zastavit a odpočinout si. Takhle to nemůže jít donekonečna, povzdechl si Jenda. Život přece nemůže být jenom běh s vyplazeným jazykem.

Naše životy se řídí dopravními kolonami, délkou pracovní doby, návštěvami u lékaře, online rozhovory, nákupy a školními povinnostmi. A ať už používáme k přepravě veřejnou dopravu, koloběžku nebo rodinné auto, kterým vozíme děti do školy, neustálý shon a stále nové povinnosti nás mohou snadno přivést k tomu, že zapomeneme na to nejpodstatnější.

Jak můžeme najít klid v tomto spěchu a ruchu?

**Osnova lekce**

V této úvodní lekci, která je východiskem pro ty další, se společně nejprve podíváme na téma pokoje a odpočinku (v jeho různých podobách) v Bibli a jejím poselství. Budeme uvažovat o tom, kdo nám odpočinek nabízí, co pro nás připravil a proč jej jako lidé vlastně tak nezbytně potřebujeme.

I.	KDO: Dárce odpočinku

• Gn 2,1–3: Bůh jako velký dárce odpočinku (neděle)

• Jr 45,1–5: Bůh jako ten, kdo cítí s unavenými (pondělí)

II.	CO: Dar odpočinku

• Ex 20,11: Dar odpočinku ve Starém zákoně (úterý)

• Mk 6,30–32: Dar odpočinku v Novém zákoně (středa)

III.	PROČ: Důvod k hledání odpočinku

• Gn 4,12–16: Hřích přináší únavu, vyčerpání a nepokoj (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`