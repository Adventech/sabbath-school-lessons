---
title: 'Sobota – Boží Dar Lidem'
date: 27/06/2021
---

> <p></p>
> 1Tak byla dokončena nebesa i země se všemi svými zástupy. 2Sedmého dne dokončil Bůh své dílo, které konal; sedmého dne přestal konat veškeré své dílo. 3A Bůh požehnal a posvětil sedmý den, neboť v něm přestal konat veškeré své stvořitelské dílo. (Gn 2,1–3)

**Osobní studium**

`Proč Bůh stvořil den odpočinku ještě dříve, než byl kdokoli unavený?`

Ještě dříve, než se lidstvo dostalo do víru shonu a života naplněného stresem, Bůh ustanovil milník, ukazatel, který měl a má osvěžovat naši paměť. Má to být den zastavení, během kterého si naplno uvědomíme a prožijeme radost ze života. Den, kdy nepracujeme, ale žijeme. Den, kdy budeme moci naplno docenit dar letní louky, horského vzduchu, lesní divočiny, osvěžující vody, společenství přátel a ze všeho nejvíc Stvořitele každého dobrého daru, který dostáváme.

Nebylo to jednorázové pozvání, které by ztratilo platnost po vyhnání z rajské zahrady. Bůh chtěl zajistit, aby toto pozvání obstálo ve zkoušce časem, a proto hned od počátku vetkal sobotní odpočinek do koloběhu času. Vždy znovu bude zaznívat pozvání, abychom každý sedmý den oslavovali Stvořitele a odpočinuli si.

Mohlo by se zdát, že díky všem moderním technologiím a vymoženostem ulehčujícím práci bychom měli být méně tělesně unavení než lidé žijící před dvěma sty lety. Zdá se však, že i dnes je skutečný odpočinek nedostatkovým zbožím. I chvíle, kdy nepracujeme, trávíme nekonečnými a únavnými činnostmi. Zdá se, jako bychom neustále něco nestíhali a doháněli. Bez ohledu na to, co všechno se nám podaří zvládnout, vždy se před námi vynoří nějaká další povinnost.

Výzkumy ukazují skutečnost, že stále méně spíme a mnoho lidí je závislých na kofeinu a dalších povzbuzujících látkách. A přestože máme rychlejší internet a rychlejší telefony a počítače, stále jako bychom měli málo času.

**Co uvedené texty říkají o odpočinku a o dni odpočinku?**

`Mk 6,31`

`Ž 4,9`

`Ex 23,12`

`Dt 5,14`

`Mt 11,28`

Náš Stvořitel od počátku věděl, že budeme potřebovat odpočinek – tělesný i duševní. I proto do času cyklicky zabudoval dva prvky – sobotu a střídání dne a noci – a nabídl nám tak prostor k odpočinku. Přijetí Ježíše za Pána našich životů v sobě zahrnuje i vážnou odpovědnost za dostatečný odpočinek. Vždyť ani přikázání o sobotě není jen jakýmsi nezávazným návrhem. Je to přece přikázání!

**Aplikace**

`Je tvůj život uspěchaný a plný stresu, nebo žiješ klidně a vyváženě? Co můžeš udělat pro to, aby se Bohem nabízený odpočinek stal součástí tvé zkušenosti – v tělesné, duševní i duchovní rovině?`

---

#### Další čtení: Vybrané citace od Ellen Whiteové

Omlouváme se, že denní nabídky Ellen Whiteové jsou dočasně nedostupné. Ve velmi blízké budoucnosti pracujeme na poskytování doplňkových nabídek!