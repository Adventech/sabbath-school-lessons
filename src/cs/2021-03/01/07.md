---
title: 'Podněty K Zamyšlení'
date: 02/07/2021
---

„Rabíni se domnívali, že vrcholným projevem zbožnosti je neustálá činnost. Zakládali si na okázalém předvádění své náboženské oddanosti. Tím se odvraceli od Boha a utvrzovali se ve své nadutosti. I nám dnes hrozí stejné nebezpečí. Rozsah Božího díla se úspěšně rozrůstá a mohlo by se stát, že přeceníme své plány a metody práce, budeme se méně modlit a naše víra bude upadat. Stejně jako učedníkům i nám hrozí, že zapomeneme na svoji závislost na Bohu a budeme hledat záchranu v nadměrném pracovním úsilí. Musíme stále hledět na Ježíše a uvědomovat si, že dílo postupuje díky jeho moci. Máme sice usilovně pracovat pro spasení druhých, ale musíme si také najít čas k zamyšlení, na modlitby a studium Božího slova. Dobré výsledky přinese jen dílo provázené modlitbami a posvěcené Kristovou zásluhou.“ (DA 362; TV 250)

**Otázky k rozhovoru**

`1. 	Neustálý tlak, abychom drželi krok, byli neustále k dispozici (osobně nebo online) a žili podle požadavků, které nejsou ani realistické, ani Bohem dané, může vést k vyčerpanosti a opotřebení – tělesnému, duševnímu, a dokonce i duchovnímu. Jak se tvůj sbor může stát místem, kde budou vítáni a přijímáni i lidé vyčerpaní, unavení, toužící po odpočinku?`

`2. 	Je možné, abychom byli přetíženi tím, že děláme pro Boha příliš mnoho? Uvažujte o příběhu Ježíše a jeho učedníků z Marka 6,30–32. Jaké poučení si z něj můžeme vzít? Jak ho můžeme aplikovat ve svém životě?`

`3. 	V roce 1899 kdosi překonal rychlostní rekord. Podařilo se mu při jízdě autem pokořit hranici 60 km/hod a přežít to! Samozřejmě, dnes auta jezdí mnohem rychleji. A rychlé procesory v našich mobilních telefonech jsou mnohem rychlejší než procesory ve velkých počítačích před několika málo lety. I cestování vzduchem je stále rychlejší. Vše se dnes odehrává rychleji než v minulosti. A co z toho? I tak neustále spěcháme a nemáme dostatek času na odpočinek. Co bychom se z toho měli naučit o lidské přirozenosti? Proč Bůh dal takový důraz na odpočinek, že ho učinil součástí svých přikázání?`

`4. 	Uvažujte o skutečnosti, že sobotní odpočinek byl součástí života člověka už v zahradě Eden před pádem Adama a Evy do hříchu. Tato pravda má samozřejmě spoustu zajímavých teologických důsledků. Zkuste uvažovat o myšlence, že odpočinek byl potřebný i v bezhříšném a dokonalém světě.`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.


---

#### Další čtení: Vybrané citace od Ellen Whiteové

Omlouváme se, že denní nabídky Ellen Whiteové jsou dočasně nedostupné. Ve velmi blízké budoucnosti pracujeme na poskytování doplňkových nabídek!