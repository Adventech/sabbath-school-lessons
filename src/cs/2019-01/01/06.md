---
title:  Klíčová myšlenka knihy Zjevení
date:  03/01/2019
---

> <p></p>
> 7Hle, přichází v oblacích! Uzří ho každé oko, i ti, kdo ho probodli, a budou kvůli němu naříkat všechna pokolení země. Tak jest, amen. 8Já jsem Alfa i Omega, praví Pán Bůh, ten, který jest a který byl a který přichází, Všemohoucí. (Zj 1,7.8)

**Osobní studium**

Závěrečná část úvodu Zjevení ukazuje na skutečný smysl celé knihy: návrat Ježíše v moci a slávě. Kristovo zaslíbení, že se znovu vrátí, se třikrát opakuje i v závěru knihy (Zj 22,7.12.20).

`Soustřeď se znovu na text Zj 1,7.8. Vyjádření v těchto verších vycházejí z několika prorockých textů: Da 7,13.14; Za 12,10 a Mt 24,30. Co tyto texty říkají o Ježíšově druhém příchodu?`

Podle Zjevení je Ježíšův druhý příchod cílem, ke kterému spějí celé dějiny. Druhý příchod představuje závěr dějin světa poznamenaného hříchem a je počátkem věčného Božího království. Znamená také definitivní osvobození od zla, utrpení, bolesti a smrti.

Podobně jako celý Nový zákon mluví i text Zj 1,7 o doslovném, viditelném a osobním Kristově příchodu v majestátu a slávě. Všichni žijící lidé a také ti, kteří ho „probodli“, budou svědky Kristova příchodu. Tato slova poukazují na mimořádné vzkříšení některých lidí těsně před Kristovým příchodem, které zahrnuje ty, co ho dali ukřižovat. Ano, Ježíš přinese vysvobození těm, kteří na něj čekali. Zároveň však přinese odsouzení těm obyvatelům země, kteří zavrhli jeho milost a lásku.

Jistota Kristova příchodu je v textu potvrzena slovy: „Tak jest, amen“ (Zj 1,7). Slovní spojení tak jest je překladem řeckého slova nai (znamená „ano“, „jistě“, „určitě“). Slovo amen je zase hebrejský výraz vyjadřující důrazné potvrzení. Dohromady tato slova vyjadřují určitost a naprostou jistotu. Obě slova se nacházejí také v závěru knihy Zjevení (Zj 22,20).

„Více než tisíc osm set let prošlo od doby, kdy Spasitel vyslovil zaslíbení o svém příchodu. Během těchto staletí naplňovala jeho slova srdce věrných odvahou. Toto zaslíbení se zatím nenaplnilo. Hlas Dárce života ještě nepovolal svaté ze spánku v jejich hrobech. Tím však tato slova nejsou méně jistá než v době, kdy byla vyslovena. Bůh naplní své slovo ve svém vlastním čase. Měl by být nyní někdo znechucen nebo unaven? Měli bychom se vzdát naší víry, když už jsme tak blízko věčnosti? Měl by někdo říci: Město je ještě velmi daleko? Ne, ne. Ještě chviličku a uvidíme Krále v jeho nádheře. Ještě chvilku a setře nám z očí všechny naše slzy. Ještě okamžik a postaví nás neposkvrněné s plesáním před svou slávu.“ (AR, 13. listopad 1913)

**Aplikace**

`Dané zaslíbení je jen tak silné, jak důvěryhodná je osoba, která je vyslovila a je schopná ho naplnit. Zaslíbení o druhém příchodu Ježíše Krista nám dal samotný Bůh, který v minulosti naplnil všechna svá zaslíbení. Dává ti toto vědomí jistotu, že se Kristus vrátí přesně tak, jak o tom mluví zaslíbení?`