---
title:  Název knihy
date:  30/12/2018
---

> <p></p>
> 1Zjevení Ježíše Krista, které mu dal Bůh, aby svým otrokům ukázal, co se má brzo stát. On to prostřednictvím svého anděla naznačil svému otroku Janovi. 2Ten dosvědčil Boží slovo a svědectví Ježíše Krista, vše, co uviděl. (Zj 1,1.2; ČSP)

**Osobní studium**

`Jak rozumíš úvodu knihy Zjevení? O kom (a o čem) je podle úvodních veršů tato kniha?`

Zjevení 1,1 představuje knihu jako „Zjevení Ježíše Krista, které mu dal Bůh“ (ČSP) nebo „Zjevení, které Bůh dal Ježíši Kristu“ (ČEP). Slovo zjevení je překladem řeckého slova apokalypsis, což znamená „odhalení“ nebo „odkrytí“ (to je skutečný význam slova „apokalypsa“). Zjevení je tedy odhalením Ježíše Krista. Jde o zjevení, které pochází od Ježíše a je o Ježíši. Zjevení přichází od Boha skrze Ježíše Krista (Zj 22,16) a kniha svědčí o tom, že Ježíš je i hlavním předmětem jejího zájmu. Zjevení je knihou, v níž Ježíš zjevuje svému lidu sebe sama a vyjadřuje zájem a péči o svůj lid.

Ježíš je hlavní postavou knihy Zjevení. Kniha hned na začátku obrací pozornost na Ježíše (Zj 1,5–8) a v závěru zaznívají jeho slova (Zj 22,12–16). „Ať promlouvá Daniel, ať hovoří Zjevení a ať nám řeknou, co je pravda. Ale ať mluvíte o jakékoliv části proroctví, vyvyšte Ježíše jako středobod vší naděje, kterým je ‚potomek z rodu Davidova, jasná hvězda jitřní (Zj 22,16)‘.“ (6T 62)

Je důležité mít na paměti, že Ježíš ze Zjevení je tentýž Ježíš, kterého představují evangelia. Zjevení pokračuje v popisu Ježíše a díla záchrany, které koná ve prospěch svého lidu, jak o tom hovoří i evangelia. Kniha Zjevení se zaměřuje na jiné aspekty Ježíšovy služby a jeho působení. Dalo by se říci, že kniha Zjevení pokračuje tam, kde evangelia končí, a navazuje na Ježíšovo vzkříšení a jeho nanebevstoupení.

Spolu s Listem Židům také kniha Zjevení zdůrazňuje Ježíšovu nebeskou službu. Ukazuje, že Ježíš byl po svém vzkříšení slavnostně uveden do své královské a kněžské služby v nebeské svatyni. Bez Zjevení (nebo Listu Židům) by naše poznání o Kristově velekněžské službě v nebesích, kterou koná pro svůj lid, bylo velmi omezené. Ale kniha Zjevení (spolu s Listem Židům) nám přináší jedinečný pohled na službu Ježíše Krista.

**Aplikace**

`Přečti si text J 14,1–3. Jak ti toto zaslíbení pomáhá lépe pochopit, co pro nás Ježíš právě teď dělá v nebesích? Jak bys mohl tuto naději předat druhým lidem?`