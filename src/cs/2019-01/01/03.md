---
title:  Cíl knihy Zjevení
date:  31/12/2018
---

> <p></p>
> Skryté věci patří Hospodinu, našemu Bohu, zjevné však patří navěky nám a našim synům, abychom dodržovali všechna slova tohoto zákona. (Dt 29,28)

> <p></p>
> Zjevení, které Bůh dal Ježíši Kristu, aby ukázal svým služebníkům, co se má brzo stát… (Zj 1,1a)

**Osobní studium**

V textu Zj 1,1 se dozvídáme, že cílem knihy je ukázat (odhalit) budoucí události, které mají svůj počátek v době, kdy byla kniha napsána. Každý, kdo zná obsah knihy Zjevení, si všimne, že předpovědi událostí – těch, které se již (minimálně z našeho dnešního pohledu) udály, nebo těch, které jsou stále budoucností (opět z našeho dnešního pohledu) – zabírají většinu obsahu knihy.

Hlavním smyslem biblických proroctví je zprostředkovat ujištění, že ať již budoucnost přinese cokoliv, Bůh vládne, o všem ví a má nad vším kontrolu. Kniha Zjevení právě o tom hovoří: ujišťuje nás, že Ježíš Kristus je se svým lidem nejen během celé historie, ale i během znepokojujících závěrečných událostí.

Z toho vyplývá, že proroctví obsažená ve Zjevení mají dva praktické cíle: ukázat nám, jak žít dnes a jak se připravit na budoucnost.

Jak ti text Dt 29,28 pomáhá lépe pochopit, proč neznáme vše a proč pro nás některé věci zůstávají zahalené? Co je podle tohoto verše důvodem, že nám něco bylo odhaleno? Jinými slovy, proč nám to Bůh zjevil? (Viz také Zj 22,7.)

Cílem proroctví ze Zjevení, která se týkají času konce, není uspokojit náš všetečný zájem o budoucnost. Kniha zjevuje pouze ty aspekty budoucnosti, které znát potřebujeme. Vážnost toho, co se bude dít, nám pomáhá uvědomit si, jak moc jsme závislí na Bohu a proč ho máme brát vážně a poslouchat ho.

Během století se v souvislosti s událostmi konce času objevilo mnoho různých spekulací a senzacechtivosti. Mnoho lidí nesmírně zbohatlo na tom, že mluvili o velmi blízkém konci (týdny nebo měsíce) a zmocnili se peněz vystrašených věřících. Prý je nutně potřebovali pro svou službu – protože konec je přece tak blízko. Konec však nikdy nenastal a lidé zůstali zklamaní a znechucení. Tak jako mnoho jiných darů, které nám Bůh dává, i proroctví je možné zneužít a překroutit.

**Aplikace**

`Přečti si text J 14,29. Jaký princip týkající se proroctví se nachází v tomto verši? Jak mu rozumíš? Proč je tento princip důležitý?`