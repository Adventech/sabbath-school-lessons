---
title:  Bůh ve Zjevení
date:  02/01/2019
---

> <p></p>
> 4Jan sedmi církvím v Asii: Milost vám a pokoj od toho, který jest a který byl a který přichází, i od sedmi duchů před jeho trůnem 5a od Ježíše Krista, věrného svědka, prvorozeného z mrtvých a vládce králů země. Jemu, jenž nás miluje a svou krví nás zprostil hříchů… (Zj 1,4.5)

> <p></p>
> Všem vám v Římě, kdo jste Bohem milováni a povoláni ke svatosti: milost vám a pokoj od Boha Otce našeho a Pána Ježíše Krista. (Ř 1,7)

**Osobní studium**

Zjevení začíná pozdravem, který je podobný pozdravům v Pavlových listech. Kniha Zjevení byla pravděpodobně v Janově době zaslána jako dopis sedmi sborům v Malé Asii (Zj 1,11). Zjevení však nebylo napsáno jen pro ně, ale pro všechny generace křesťanů v dějinách.

`Porovnej oba úvodní texty. Jaký společný pozdrav se v těchto verších nachází a kdo tento pozdrav vyslovil?`

V obou listech se objevuje pozdrav charakteristický pro epištoly: „Milost vám a pokoj.“ Tato fráze vychází z řeckého pozdravu charis (milost) a z hebrejského pozdravu šalom (klid, pohoda, prosperita). Na základě textu ve Zjevení (Zj 1,4.5) můžeme poznat, že dárci milosti a klidu jsou všechny tři osoby Trojice.

Bůh Otec je popsán jako ten, „který jest a který byl a který přichází“ (Zj 1,8 a 4,8). Toto vyjádření je odkazem na jméno, kterým se představuje Hospodin (Jahve): „Jsem, který jsem“ (Ex 3,14). Toto jméno odkazuje na věčnou Boží existenci.

Duch svatý je v tomto textu představen jako „sedm duchů“ (porovnej s verši Zj 4,5 a 5,6). Sedmička je číslo plnosti. Označení „sedm duchů“ souvisí se sedmi sbory, v nichž působí Duch svatý. Tento obraz odkazuje na všudypřítomnost Ducha a na to, že během celých dějin neustále působí uprostřed Božího lidu. Díky tomu může církev naplňovat své povolání.

Ježíš Kristus je charakterizován třemi tituly: věrný svědek, prvorozený z mrtvých a vládce králů země (Zj 1,5). Tyto tituly odkazují na jeho smrt na kříži, vzkříšení a vládu v nebesích. Jan poté připomíná, co pro nás Ježíš vykonal a koná: (1) miluje nás, (2) svou krví nás zprostil hříchů a (3) učinil nás královským kněžstvem Boha, svého Otce (Zj 1,5.6).

Skutečnost, že nás Ježíš miluje, odkazuje v řeckém textu na Ježíšovu trvalou lásku, která zahrnuje minulost, přítomnost i budoucnost. Ten, který nás miluje, nás svou krví vysvobodil z našich hříchů. V řečtině slovo osvobodil poukazuje na dílo ukončené v minulosti: když Ježíš zemřel na kříži, zajistil dokonalé a úplné odpuštění našich hříchů.

**Aplikace**

`Verš Ef 2,6 charakterizuje vykoupené jako ty, kteří byli vzkříšeni spolu s Ježíšem a nyní sedí s Ježíšem na nebeském trůnu. Jak tomu rozumíš? Co pro tebe znamená, že se již nyní můžeš těšit z toho, že patříš ke králům a kněžím (Zj 1,6), přestože stále žijeme na tomto hříchem zničeném světě? Jak tato skutečnost ovlivňuje tvůj život?`