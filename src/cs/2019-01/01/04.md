---
title:  Symbolický jazyk knihy Zjevení
date:  01/01/2019
---

> <p></p>
> Tu jsem viděl, jak se z moře vynořila dravá šelma o deseti rozích a sedmi hlavách; na těch rozích deset královských korun a na hlavách jména urážející Boha. (Zj 13,1)

> <p></p>
> 1V prvním roce vlády Belšasara, krále babylónského, viděl Daniel sen, vidění mu prošla hlavou na jeho lůžku. Hned tedy v hlavních rysech ten sen popsal. 2Daniel řekl: „Viděl jsem v nočním vidění, hle, čtyři nebeské větry rozbouřily Velké moře. 3A z moře vystoupila čtyři veliká zvířata, odlišná jedno od druhého.“ (Da 7,1–3)

**Osobní studium**

`Porovnej texty Zj 13,1; Da 7,1–3 a Ez 1,1–14. Co mají tato tři vidění společného? Jak jim rozumíš?`

Zj 1,1 dále říká: „…naznačil to prostřednictvím anděla svému služebníku Janovi.“ V tomto verši se nachází výraz, který je velmi důležitý pro celou knihu. Slovo naznačil je překladem řeckého slovesa sémainó, které by se dalo doslova přeložit jako „ukázat prostřednictvím symbolických znamení“. Toto slovo se nachází v řeckém překladu Starého zákona (v Septuagintě) v textu, v němž Daniel vysvětluje králi Nebúkadnesarovi, že prostřednictvím obrazu sochy zhotovené ze zlata, stříbra, bronzu a železa „…Bůh dal králi poznat, co se v budoucnu stane“ (Da 2,45). Takovým způsobem Jan naznačuje čtenářům, že scény a události popsané ve Zjevení mu byly ukázány v symbolech a prostřednictvím vidění. Pod vedením Ducha Jan věrně zaznamenal tyto symbolické obrazy tak, jak je viděl ve svých viděních (Zj 1,2).

To je také důvod, proč nemůžeme na většině míst vykládat jazyk proroctví ve Zjevení doslovně. Při čtení Bible je obecným pravidlem, že text máme chápat doslovně – kromě případů, kdy text jasně odkazuje na symbolický jazyk. Naopak při čtení knihy Zjevení musíme text vykládat a chápat symbolicky – kromě případů, kdy text jasně ukáže na doslovný význam daných slov.

Když si při studiu knihy Zjevení budeme uvědomovat její symbolický charakter, ochrání nás to před překroucením nebo nepochopením jejího prorockého poselství. Ve snaze určit smysl symbolů použitých v knize Zjevení si musíme dát pozor, abychom do textu nevkládali významy, které vycházejí z lidské představivosti nebo z běžně rozšířeného významu těchto symbolů v naší kultuře. Namísto toho musíme hledat v Bibli a snažit se pochopit význam symbolů, který najdeme na jejích stránkách. Jen tak můžeme správně pochopit smysl symbolů použitých v knize Zjevení.

Když se budeme snažit o rozluštění symbolů ve Zjevení, musíme si uvědomit, že většina z nich vychází ze Starého zákona. Bůh vedl Jana tak, aby budoucnost popisoval jazykem minulosti. Prostřednictvím toho si máme uvědomit, že skutky spasení, které bude Bůh konat v budoucnosti, budou velmi podobné skutkům spasení, které udělal v minulosti. To, co vykonal pro lidi v minulosti, bude pro ně dělat i v budoucnosti. Když se tedy budeme snažit rozluštit symboly a obrazy v knize Zjevení, musíme se v první řadě soustředit na text Starého zákona.

**Aplikace**

`Proč je podle tebe kniha Zjevení napsána v symbolech? V čem má takové symbolické vyjádření výhodu? V čem naopak spočívá jeho nevýhoda?`