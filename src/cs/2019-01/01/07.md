---
title:  Podněty k zamyšlení
date:  04/01/2019
---

„Toto zjevení mělo být ponaučením a útěchou pro křesťanskou církev všech dob. … Zjevení je něco, co je nám odhaleno. Sám Pán zjevil svému služebníkovi tajemství obsažená v této knize a přeje si, aby o nich mohli přemýšlet všichni lidé. Pravdy zaznamenané ve Zjevení jsou určeny jak těm, kdo budou žít v posledních dnech dějin této země, tak Janovým současníkům. Některé události vylíčené v tomto proroctví se již naplnily, jiné právě probíhají; některé popisují závěr velkého sporu mezi mocnostmi temnoty a Knížetem nebes, jiné nám odhalují vítězství a radost vykoupených na nové zemi.

Ti, kdo nedokážou vysvětlit význam každého symbolu ve Zjevení, by se neměli domnívat, že pro ně nemá smysl tuto knihu zkoumat a snažit se pochopit pravdu, která je v ní obsažena. Ten, který zjevil tato tajemství Janovi, umožní člověku, který usilovně hledá pravdu, aby již nyní alespoň v náznaku zakusil nebeské věci. Lidé, kteří jsou ochotni přijmout pravdu, dostanou schopnost porozumět učení této knihy a obdrží požehnání zaslíbená všem, kdo ‚slyší a zachovávají, co je tu napsáno‘ (Zj 1,3).“ (AA 583–585; PNL 336.337)

**Otázky k rozhovoru**

`1.	Pokud je kniha Zjevení odhalením Ježíše Krista, proč má dnes slovo apokalypsa tak negativní význam? Co nám to říká o všeobecném pohledu křesťanů na knihu Zjevení? Proč se tak často spojuje s proroctvími v knize Zjevení pojem strach?`

`2.	Uvažujte o falešných předpovědích, které v průběhu uplynulých desetiletí vyslovilo v souvislosti s koncem světa a druhým příchodem Ježíše Krista mnoho lidí. Bez ohledu na charakter a motivy lidí, kteří s těmito předpověďmi vystoupili (a které často ani neznáme), v čem spočívají negativní důsledky těchto nesplněných předpovědí? Co asi prožili ti, kteří těmto předpovědím uvěřili? Do jakého světla staví křesťanství nesplněné předpovědi jako takové v očích těch, kteří v zaslíbení o druhém příchodu Krista nevěří? Jak si můžeme zachovat vyváženost, jestliže věříme v platnost těchto zaslíbení a vedeme k tomu i druhé? Na co bychom si měli dávat pozor?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.