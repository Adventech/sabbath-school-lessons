---
title:  Kristovo poselství do Filadelfie
date:  16/01/2019
---

> <p></p>
> 7Andělu církve ve Filadelfii piš: Toto prohlašuje ten Svatý a Pravý, který má klíč Davidův; když on otvírá, nikdo nezavře, a když on zavírá, nikdo neotevře: 8„Vím o tvých skutcích. Hle, otevřel jsem před tebou dveře, a nikdo je nemůže zavřít. Neboť ačkoli máš nepatrnou moc, zachoval jsi mé slovo a mé jméno jsi nezapřel. 9Hle, dávám do tvých rukou ty, kdo jsou ze synagógy satanovy; říkají si židé, a nejsou, ale lžou. Hle, způsobím, že přijdou a padnou ti k nohám; a poznají, že já jsem si tě zamiloval.“ (Zj 3,7–9)

**Osobní studium**

Šestým sborem, který Ježíš Janovým prostřednictvím oslovil, bylo společenství věřících ve Filadelfii (význam tohoto jména je „bratrská láska“). Město se nacházelo na důležité obchodní cestě a sloužilo jako vstupní brána k velké a úrodné rovině. Vykopávky naznačují, že šlo o centrum, do něhož lidé přicházeli za uzdravením. Město sužovala poměrně častá zemětřesení, proto se jeho obyvatelé stěhovali na venkov a obývali skromné příbytky.

`Jak se podle úvodních veršů Ježíš představuje sboru ve Filadelfii? Jak tato charakteristika souvisí se situací ve sboru? Jak rozumíš Ježíšovu výroku „máš nepatrnou moc“ (Zj 3,8)? Co to říká o stavu tohoto sboru?`

Poselství tomuto sboru se prorocky překrývá s velkým oživením mezi protestanty během prvního a druhého velkého probuzení, která se odehrála ve Velké Británii a v Americe přibližně v letech 1740 až 1844. Díky světlu, které dostali, chtěli v té době věřící zachovávat „mé [Kristovo] slovo“ (Zj 3,8). Stále větší důraz byl kladen na čistotu života a na zachovávání Božích přikázání. V dopise se zmiňuje i Boží chrám (Zj 3,12; viz také Zj 4,1.2), „otevřené dveře“ velmi pravděpodobně naznačují vstup do nebeské svatyně. Jedny dveře se zavírají, aby se mohly další otevřít. To poukazuje na změnu, která se odehrála v Kristově velekněžské službě v roce 1844.

`Přečti si text Zj 3,10–13. Na základě čeho poznáváme, že se čas krátí a Kristův návrat je stále blíž? Jaký význam má skutečnost, že Bůh chce na své věrné napsat své jméno (viz také 2Tm 2,19)? Pokud jméno představuje charakter osoby, co pak text Ex 34,6 říká o těch, kteří nesou Boží jméno?`

Velké probuzení se konalo v církvích a denominacích na obou stranách Atlantiku. V letech, která předcházela roku 1844, se poselství o Kristově brzkém příchodu hlásalo na mnoha místech země. Zaslíbení, že Bůh označí svým jménem ty, kteří zvítězili, naznačuje, že Boží charakter se bude zrcadlit v jeho lidu. Tak, jako je důležité poselství o brzkém Kristově příchodu, má velký význam i zaslíbení o tom, že Kristus svůj lid na tuto úžasnou událost připraví. Odpouští jim jejich hříchy a vpisuje jim do srdce svůj zákon (Fp 1,6; Žd 10,16).

**Aplikace**

`Co pro tebe znamená naděje na brzký Kristův příchod? Jak tě může posílit Kristovo zaslíbení, že v nás dokončí dílo, které začal?`