---
title:  Kristovo poselství do Smyrny a Pergamu
date:  13/01/2019
---

> <p></p>
> Neboj se toho, co máš vytrpět. Hle, ďábel má některé z vás uvrhnout do vězení, abyste prošli zkouškou, a budete mít soužení po deset dní. Buď věrný až na smrt, a dám ti vítězný věnec života. (Zj 2,10)

> <p></p>
> Proto se obrať! Ne-li, brzo k tobě přijdu a budu s nimi bojovat mečem svých úst. (Zj 2,16)

**Osobní studium**

Smyrna byla nádherným a bohatým městem, ale také centrem nařízeného uctívání císaře. Odmítnutí podřídit se požadavkům příkazu poklonit se vládci říše jako božské bytosti mohlo vést nejen ke ztrátě občanských práv, ale také k pronásledování a mučednické smrti.

`Přečti si text Zj 2,8–11. Jakým způsobem se Ježíš představuje sboru ve Smyrně? Jak to souvisí se situací věřících v tomto sboru? Jaké varování v souvislosti s budoucností Ježíš vyslovuje na adresu sboru ve Smyrně?`

Poselství sboru ve Smyrně můžeme prorocky aplikovat na církev v poapoštolském období, kdy byli křesťané vystaveni krutému pronásledování ze strany Římské říše. Symbolických „deset dní“ zmíněných ve verši Zj 2,10 ukazuje pravděpodobně na desetileté pronásledování na sklonku vlády císaře Diokleciána od roku 303. Toto pronásledování trvalo až do roku 313, kdy císař Konstantin I. (Veliký) vydal Milánský edikt, kterým zrovnoprávnil křesťanství s ostatními náboženstvími, a tak zajistil křesťanům náboženskou svobodu.

Město Pergamon bylo centrem různých pohanských kultů, včetně kultu Asklépia, řeckého boha lékařství a uzdravení. Často byl nazýván také „zachránce“ a jeho symbolem byla hůl s hadem. V Pergamu se nacházela jeho svatyně Asklépion. Přicházeli sem lidé z celé Římské říše, aby zde hledali uzdravení. Podobně jako ve Smyrně, i zde bylo povinné uctívat císaře jako boha. To je zřejmě i smysl narážky v textu, že křesťané v Pergamu žijí ve městě, „kde je trůn satanův“.

`Přečti si text Zj 2,12–15. Jak se Ježíš představuje sboru v Pergamu? Jak se vyjadřuje k duchovní situaci v tomto sboru?`

Křesťané v Pergamu byli vystaveni různým pokušením, která vycházela jak zevnitř církve, tak i z okolního světa. Přestože většina z nich zůstávala věrná, někteří – známí jako „Nikolaité“ – obhajovali kompromisy s pohanstvím, díky kterým chtěli předejít pronásledování. Podobně jako Balaám, který odpadl od víry a sváděl Izraelce k hříchu vůči Bohu na cestě do zaslíbené země (Nu 31,16), i tito věřící považovali za pohodlné, či dokonce výhodné udělat ústupky ve své víře. A přestože koncil v Jeruzalémě odmítl „obětované modlám“ a „smilstvo“ (Sk 15,29), Balaámovo učení vedlo členy církve k odmítnutí tohoto rozhodnutí. Jediná rada, kterou Ježíš nabídl sboru v Pergamu zněla: „Obrať se!“ (Zj 2,16).

Sbor v Pergamu je prorockým obrazem církve v období přibližně v letech 313 až 538. I když někteří členové církve zůstávali věrní, docházelo k rychlému duchovnímu úpadku a celkovému odpadnutí.

**Aplikace**

`Jak rozumíš Ježíšovým slovům „nezapřel jsi víru ve mne“ (Zj 2,13; 14,12)? Co všechno je třeba, abys ty sám dokázal odolat a nesklouzl k tomu, že „zapřeš víru“? Jak může být člověk „věrný až do smrti“ (Zj 2,10)?`