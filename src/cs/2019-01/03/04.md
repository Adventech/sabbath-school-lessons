---
title:  Kristovo poselství do sboru v Sardách
date:  15/01/2019
---

> <p></p>
> 3Rozpomeň se tedy, jak jsi mé slovo přijal a slyšel, zachovávej je a čiň pokání. Nebudeš-li bdít, přijdu tak, jako přichází zloděj, a nebudeš vědět, v kterou hodinu na tebe přijdu. 4Přece však máš v Sardách několik osob, které svůj šat nepotřísnily; ti budou chodit se mnou v bílém rouchu, protože jsou toho hodni. (Zj 3,3.4)

**Osobní studium**

Sardy měly velkolepou historii. Ale v době Římské říše mělo už město své nejvýznamnější dny dávno za sebou. A přestože Sardy byly stále bohaté, jejich sláva vycházela spíše z minulosti než ze současné reality. Starověké město bylo vybudováno na strmém pahorku a bylo téměř nedobytné. A protože obyvatelé se cítili bezpečně, městské hradby byly jen nedbale hlídány.

`Přečti si text Zj 3,1–6 spolu s verši Mt 24,42–44 a 1Te 5,1–8. Jakou výzvu dává Ježíš křesťanům v Sardách, aby se napravila jejich duchovní situace? Jak Ježíšovo varování, aby „bděli“, souvisí s historií města?`

Přestože Ježíš s potěšením konstatuje, že v Sardách má pár věrných, většinu věřících pokládá za duchovně „mrtvé“. Sbor v Sardách sice neobviňuje ze žádného otevřeného hříchu nebo odpadnutí (na rozdíl od věřících v Pergamu a Thyatirech), ale jejich problémem je duchovní lhostejnost.

Poselství sboru v Sardách prorocky rezonuje s duchovní situací protestantů v poreformačním období, které spadá přibližně do let 1565 až 1740. Církev se v tomto čase postupně propadla do mrtvého formalizmu a stavu duchovního sebeuspokojení. Pod vlivem rostoucího racionalizmu a sekularizmu křesťanství stále více ztrácelo ze zřetele zachraňující milost evangelia a odevzdání se Kristu. Stále více místa se věnovalo věrouce a strohým filozofickým argumentům. Ačkoli se církev v tomto období jevila jako živá a aktivní, byla ve skutečnosti duchovně mrtvá.

Poselství se týká všech generací křesťanů. Křesťané velmi rádi hovoří o své věrnosti Kristu v minulosti. Naneštěstí však často nemají co říci o své současné zkušenosti s Kristem. Jejich náboženství je formální, nedotýká se jejich srdce a chybí jim skutečné odevzdání se Kristu.

**Aplikace**

`Vždy je třeba pamatovat na to, že spasení dostáváme pouze prostřednictvím víry v Krista. Ve Zj 3,2 se píše: „Neboť shledávám, že tvým skutkům mnoho chybí před Bohem.“ Jak tomuto textu rozumíš? Jak mohou naše skutky před Bohem „obstát“? (Viz také Mt 5,44–48.)`