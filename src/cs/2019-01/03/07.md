---
title:  Podněty k zamyšlení
date:  18/01/2019
---

Přečti si 57. kapitolu „Zjevení“ z knihy Poslové naděje a lásky (AA 578–592; PNL 333–341).

Sedm poselství církevním společenstvím v Malé Asii ukazuje pokles duchovního stavu v sedmi sborech. Církev v Efezu byla věrná, přestože už přišla o svou první lásku. Věřící v Smyrně byli z větší části věrní. Společenství v Pergamu a v Thyatirech dělala stále větší kompromisy, až se nakonec většina věřících zcela odvrátila od čistého učení apoštolů. Situace v Sardách byla vážná, protože většina členů nenásledovala evangelium. Filadelfie představuje vytrvalé a věrné křesťany. Sbor v Laodikeji byl v takovém stavu, že na jeho adresu nezaznívá žádná pozitivní zmínka.

V závěru každého poselství dává Ježíš zaslíbení všem, kteří se drží jeho rad. Můžeme si však všimnout, že ačkoliv jednotlivé sbory prožívají stále větší duchovní úpadek, Ježíšova zaslíbení úměrně tomu rostou. Sbor v Efezu dostává jen jedno zaslíbení. Další sbory dostávají postupně stále více zaslíbení. Církev v Laodikeji sice nakonec dostává jen jedno zaslíbení, ale můžeme ho vnímat jako to největší: „Kdo zvítězí, tomu dám usednout se mnou na trůn“ (Zj 3,21).

**Otázky k rozhovoru**

`1. 	Přečtěte si text Ř 5,20. Jak předchozí myšlenky dokazují, že čím více se rozmáhá hřích, tím více se projevuje Boží milost? Uvažujte o tom v souvislosti s následujícím výrokem: „Církev, ač slabá a chybující, je právě tím, na čem na zemi Kristu nejvíce záleží. Neustále na ni dává pečlivý pozor a posiluje ji svým svatým Duchem.“ (2SM 396)`

`2. 	Křesťané často říkají, že je těžké být věrným křesťanem ve velkých městech. V prosperujících městech Malé Asie však žili křesťané, kteří zůstali věrni evangeliu a neochvějně důvěřovali Bohu i uprostřed tlaku, kterým na ně působilo jejich pohanské okolí. Co se z toho můžeme naučit? Uvažujte o těchto křesťanech ve světle Ježíšovy modlitby v J 17,15–19. Jak můžeme koncept „být na světě, ale nebýt ze světa“ vztáhnout na dnešní křesťany (ano, i na sebe)?`

`3. 	V čem si ve svém společenství potřebujete lépe uvědomit význam poselství Laodikeji?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.