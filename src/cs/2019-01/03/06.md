---
title:  Poselství křesťanům v Laodikeji
date:  17/01/2019
---

> <p></p>
> 15Vím o tvých skutcích; nejsi studený ani horký. Kéž bys byl studený anebo horký! 16Ale že jsi vlažný, a nejsi horký ani studený, nesnesu tě v ústech. 17Vždyť říkáš: Jsem bohat, mám všecko a nic už nepotřebuji! A nevíš, že jsi ubohý, bědný a nuzný, slepý a nahý. 18Radím ti, abys u mne nakoupil zlata ohněm přečištěného, a tak zbohatl; a bílý šat, aby ses oblékl a nebylo vidět tvou nahotu; a mast k potření očí, abys prohlédl. (Zj 3,15–18)

**Osobní studium**

Poslední sbor, kterému Ježíš adresuje prostřednictvím Jana své poselství, se nacházel v Laodikeji. Šlo o velmi bohaté město ležící na důležité obchodní cestě. Laodikea byla známá zpracováním vlny, velkými obchodními transakcemi a lékařskou školou, která byla proslavená léčbou očních nemocí hojivou mastí. Díky prosperitě byli obyvatelé města naplněni hrdostí a pocitem soběstačnosti. V roce 60 po Kristu město postihlo silné zemětřesení, které ho téměř úplně zničilo. Obyvatelé však odmítli pomoc od Říma. Prohlásili, že mají vše potřebné, aby si poradili sami. Ve městě byl nedostatek vody, proto ji přiváděli do města pomocí soustavy akvaduktů. Jelikož zdroj vody se nacházel poměrně daleko od Laodikeje, voda přicházela do města vlažná.

`Přečti si text Zj 3,14–17. Jak se Ježíš představuje sboru v Laodikeji? Porovnej tyto verše s textem Oz 12,9. Jak se pocit soběstačnosti, kterým vynikala Laodikea, projevoval v životě křesťanů v tomto městě?`

Ježíš nenapomíná věřící v Laodikeji pro nějaký vážný hřích ani pro nesprávné učení nebo odpadnutí od víry. Zdá se, že jejich problém spočíval v sebeuspokojení, které vedlo k duchovní lhostejnosti. Jako voda, která přitékala do města, nebyli ani studení, ani horcí – byli vlažní. Tvrdili o sobě, že jsou bohatí a nic nepotřebují, přesto však byli chudí, nazí a slepí vůči svému duchovnímu stavu.

Sbor v Laodikeji je symbolem duchovního stavu Boží církve na konci dějin – jak naznačují odvolávky na poslední události ve Zjevení. Jednu z takových odvolávek můžeme najít v Ježíšově varování ve Zj 16,15, které odkazuje na „bílý šat“ Kristovy spravedlnosti, jenž duchovně nahá Laodikea potřebuje (Zj 3,18). Výzva chránit si oděv a nechodit duchovně nahý se nachází uprostřed popisu duchovního zápasu Harmagedonu. Načasování Ježíšova varování se může zdát zprvu zvláštní, protože v době posledního zápasu již není možné toto roucho získat, vždyť čas zkoušky už pro každého skončil. Výzva chránit si oděv se však objevuje v souvislosti se šestou ranou a s Harmagedonem, protože Ježíš chce Laodikeji připomenout, aby se již nyní připravila na blížící se konflikt – dokud nebude opravdu pozdě. Proto je text Zj 16,15 varováním Laodikejským, že pokud neposlechnou Ježíšovy výzvy a rozhodnou se raději zůstat nazí (Zj 3,17.18), budou při jeho příchodu zatraceni a zahanbeni (1J 2,28–3,3).

Ježíš ujistil Laodikejské o své lásce a vyzývá je k pokání (Zj 3,19). Svou výzvu končí tím, že se jim představuje jako milý z Písně Šalomounovy (Pís 5,2–6), který stojí u dveří, klepe a prosí, aby ho pustili dovnitř (Zj 3,20). Každý, kdo otevírá dveře a nechává Ježíše vejít, dostává zaslíbení, že prožije se Spasitelem vztah plný důvěry a lásky – a nakonec s ním bude kralovat na jeho trůnu (Zj 20,4).

**Aplikace**

`Přečti si text Zj 3,18–22. Jaké rady dává Ježíš věřícím v Laodikeji? Symbolem čeho je zlato, bílý šat a mast na oči (1Pt 1,7; Iz 61,10 a Ef 1,17.18)? V čem jsou tyto rady důležité pro nás, kteří žijeme v době závěrečných událostí před Ježíšovým příchodem?`