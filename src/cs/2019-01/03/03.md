---
title:  Kristovo poselství do Thyatir
date:  14/01/2019
---

> <p></p>
> 19Vím o tvých skutcích, lásce a víře, službě a vytrvalosti; vím, že tvých skutků je čím dál více. 20Ale to mám proti tobě, že trpíš ženu Jezábel, která se vydává za prorokyni a svým učením svádí moje služebníky ke smilstvu a k účasti na modlářských hostinách. 21Dal jsem jí čas k pokání, ale ona se nechce odvrátit od svého smilstva. 22Hle, sešlu na ni nemoc a do velikého soužení uvrhnu ty, kdo s ní cizoloží, jestliže se od jejích činů neodvrátí. (Zj 2,19–22)

**Osobní studium**

V porovnání s ostatními městy zmíněnými ve Zjevení nebyly Thyatiry ve starověku nijak politicky nebo kulturní významné. Dokonce ani o církvi v Thyatirech nevíme nic určitého. Když chtěl někdo v Římské říši obchodovat nebo podnikat, musel patřit do nějakého cechu nebo obchodního spolku. O Thyatirech víme, že se toto pravidlo používalo velmi přísně. Členové cechů se museli účastnit pravidelných svátků a chrámových obřadů, které často zahrnovaly nemravné aktivity. Když se někdo odmítl těmto pravidlům podřídit, čekalo ho vyloučení z obchodního spolku a hrozily mu ekonomické postihy. Pro křesťany to znamenalo, že si museli vybrat: buď udělají kompromis a podřídí se, nebo budou pro svou víru v evangelium vyloučeni z cechu, a tak přijdou o svůj zdroj obživy.

`Přečti si text Zj 2,18–29. Jak se Ježíš v těchto verších představuje svému lidu (viz také Da 10,6)? Za které přednosti chválí Kristus věřící v Thyatirech? Jakým problémům tito věřící čelí a za co je Ježíš kárá?`

Podobně jako křesťané v Pergamu, i věřící v Thyatirech byli vystaveni tlaku dělat kompromisy. Jméno „Jezábel“ odkazuje na manželku krále Achaba, který přivedl Izraelce k odpadnutí (1Kr 16,30–33). Ježíš vykresluje Jezábel jako duchovní nevěstku (Zj 2,20). Ti, co zradili pravdu a přisvojili si „nečisté“ pohanské myšlenky a praktiky, se spolu s ní dopouštěli duchovního smilstva.

Sbor v Thyatirech symbolizuje situaci křesťanství ve středověku (538–1565). Nebezpečí nepřicházelo zvenčí, ale zevnitř. Důraz na tradici postupně zcela vytlačil Bibli, kněží a ostatky svatých nahradili Kristovo kněžství a skutky se považovaly za prostředek záchrany. Ti, co odmítali zvrhlé a zkažené vlivy, byli pronásledováni, a dokonce zabíjeni. Několik století nacházela pravá církev své útočiště na pustých místech (Zj 12,6.13.14). Ježíš však zároveň chválí sbor v Thyatirech za víru a lásku, skutky a službu. Poukazuje to na reformaci a začátek návratu k Bibli.

**Aplikace**

`Uvažuj o následujících slovech: „Jenom se pevně držte toho, co máte, dokud nepřijdu“ (Zj 2,25). Co pro tebe znamenají tato slova – osobně i ve vztahu k celé církvi? Jakého Ježíšova daru se máme v této souvislosti držet?`