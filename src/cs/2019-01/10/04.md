---
title:  Poselství prvního anděla (2. část)
date:  05/03/2019
---

> <p></p>
> Volal mocným hlasem: „Bojte se Boha a vzdejte mu čest, neboť nastala hodina jeho soudu; poklekněte před tím, kdo učinil nebe, zemi, moře i prameny vod.“ (Zj 14,7)

> <p></p>
> V šesti dnech učinil Hospodin nebe i zemi, moře a všechno, co je v nich, a sedmého dne odpočinul. Proto požehnal Hospodin den odpočinku a oddělil jej jako svatý. (Ex 20,11)

**Osobní studium**

Zjevení ukazuje, že v závěrečné krizi pozemských dějin bude tou nejdůležitější otázkou uctívání Boha a poslušnost jeho přikázání (Zj 14,12). Lidé na světě se rozdělí pouze do dvou skupin: jednu budou tvořit ti, kteří berou Boha vážně a uctívají ho, a druhou skupinu budou tvořit ti, kteří si na Boží místo postavili šelmu, kterou uctívají a poslouchají.

`Uvažuj o prvních čtyřech přikázáních Desatera (Ex 20,2–11). Pak si přečti Zj 13 a všimni si následujících myšlenek: šelma se dožaduje uctívání (Zj 13,7.8); lidé mají uctívat obraz šelmy (Zj 13,14.15); rouhání šelmy (Zj 13,5.6) a přijetí znamení šelmy (Zj 13,16.17). Jak tyto skutečnosti souvisí se satanovým útokem na první čtyři přikázání během závěrečné krize dějin?`

Hlavní myšlenkou prvních čtyř přikázání Desatera je uctívání. Zjevení naznačuje, že tato přikázání se stanou základem věrnosti Bohu v závěrečné krizi. Je zřejmé, že konflikt mezi Kristem a satanem se bude odehrávat zejména v souvislosti s prvními čtyřmi přikázáními.

Rozhodující téma závěrečné krize je zdůrazněno v druhé výzvě poselství prvního anděla. Po naléhání, aby lidé brali Boha vážně a uctívali ho, následuje výzva: „poklekněte před tím, kdo učinil nebe, zemi, moře i prameny vod“ (Zj 14,7b). Jde o jasný odkaz na čtvrté přikázání Desatera (Ex 20,11). Z této skutečnosti můžeme vyrozumět, že výzva k uctívání Boha Stvořitele je mimo jiné výzvou k zachovávání soboty.

Odpočinek a uctívání Boha sedmý den – v so­botu – je osobitým znamením našeho vztahu s Bohem (Ex 31,13; Ez 20,12). Poselství prvního anděla je tedy výzvou k uctívání Stvořitele. Prakticky se to má projevit tím, že Bůh bude mít v našem životě rozhodující místo, které mu jako Stvořiteli náleží.

„Zachovávání nesprávného dne odpočinku v souladu se zákony státu, ale proti čtvrtému přikázání, bude projevem věrnosti moci, která je Bohu nepřátelská. Zachovávání pravé soboty jako výraz poslušnosti Božího zákona bude důkazem věrnosti Stvořiteli. Jedna část lidí přijetím znamení podřízenosti světské moci přijme znamení šelmy, druhá, která se rozhodne, že zůstane věrná Boží autoritě, přijme Boží pečeť.“ (GC 605; VDV 392)

**Aplikace**

`Jak ty osobně vnímáš propojení stvoření a spasení? Proč jsou obě tato vyznání – že Bůh je Stvořitel i Vykupitel – tak důležitá? Co by se stalo, kdybychom se snažili jedno od druhého oddělit?`