---
title:  Poselství tří andělů
date:  03/03/2019
---

> <p></p>
> Tu jsem viděl jiného anděla, jak letí středem nebeské klenby, aby zvěstoval věčné evangelium obyvatelům země, každé rase, kmeni, jazyku i národu. (Zj 14,6)

**Osobní studium**

Těsně před koncem Bůh posílá své varovné poselství, jež je symbolicky vyjádřeno třemi anděly, kteří letí prostředkem nebe a hlasitě své poselství volají. Řecké slovo angelos, překládané jako „anděl“, znamená doslova „posel“. Z kontextu knihy Zjevení je zřejmé, že tito tři andělé představují Boží lid, který dostal poselství pro poslední dobu. O toto poselství se má podělit s celým světem.

`Porovnej úvodní text s veršem Mt 24,14. Poselství prvního anděla je označeno jako „věčné evangelium“ (Zj 14,6). Co tato charakteristika naznačuje o obsahu a cíli poselství prvního anděla? Proč je toto poselství pro naši víru tak důležité?`

První z poselství pro poslední dobu je vlastně hlásáním evangelia v kontextu hodiny Božího soudu, který dopadl na svět. Evangelium je dobrou zprávou o Bohu, který zachraňuje lidi na základě jejich víry v Ježíše Krista a toho, co pro lidi koná. Toto evangelium je nazvané jako „věčné“, protože Bůh se nikdy nemění. Jeho plán se začal uskutečňovat dříve, než jsme vůbec začali existovat (2Tm 1,9; Tt 1,2). Poselství prvního anděla obsahuje spasení i soud. Pro ty, kdo vzdávají slávu Bohu a uctívají ho jako svého Stvořitele, je poselství prvního anděla dobrou zprávou. Poselství je však zároveň varováním pro ty, kteří odmítli Stvořitele a jím dané znamení pravé bohoslužby – sobotu.

Andělé své poselství volají „mocným hlasem“ (Zj 14,7.9). Tato poselství jsou důležitá a naléhavá. Měli by je slyšet všichni, protože se týkají jejich věčného údělu. To je také důvod, proč mají být hlásána všem – každé rase, kmeni, jazyku i národu. Toto hlásání je mimořádně důležité, protože právě v době konce bude šelma tvrdě uplatňovat svou moc „nad každým kmenem, národem, jazykem i rasou“ (Zj 13,7). Satanovy snahy svést celý svět na svou stranu narážejí v závěru dějin na celosvětové hlásání evangelia.

Poselství tří andělů, které hlásá Boží lid, je ve své podstatě protiváhou toho, o co usiluje satan a jeho spojenci na konci času – drak (symbol satanova působení prostřednictvím pohanství a spiritizmu), šelma z moře (síly symbolizované papežským systémem) a šelma podobná beránku (nebo také falešný prorok, symboly odpadlého protestantizmu) – Zj 13. Ti budou společně působit během období šesté rány (Zj 16,13.14). Ve světě tak zaznívají dvě protichůdná poselství, z nichž každé má za cíl získat náklonnost a loajalitu obyvatel země.

**Aplikace**

`Jako adventisté sedmého dne jsme povoláni oslovit svět pravdami důležitými pro poslední čas, které jsou obsaženy v poselství tří andělů. Co konkrétně děláš ty pro úspěšné šíření tohoto poselství? Co dalšího bys mohl udělat?`