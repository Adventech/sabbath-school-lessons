---
title:  Poselství druhého anděla
date:  06/03/2019
---

> <p></p>
> Za ním letěl druhý anděl a volal: „Padl, padl veliký Babylon, který opojil všechny národy svým smilstvím a dal jim pít z poháru hněvu.“ (Zj 14,8)

**Osobní studium**

Poselství druhého anděla oznamuje pád (a také odpadnutí) Babylona, který je představen jako falešný náboženský systém. Ve Zjevení 17,5 je Babylon označen jako „,matka všeho smilstva‘. Jako její dcery jsou označeny církve, které přijaly její učení, její tradice a řídí se jejím příkladem, jelikož obětují pravdu i Boží přízeň, aby mohly vytvořit protizákonné spojenectví se světem.“ (GC 383; VDV 253)

`Přemýšlej o textech Zj 14,8; Zj 18,2 a Iz 21,9. Dvojnásobné opakování slovesa „padl“ ukazuje nejen na posloupnost morálního úpadku Babylona, ale vyjadřuje i jistotu, že se morálně zcela zhroutí. Proč se podle tebe říká, že Babylon padl, ačkoli jeho pád je zároveň popsán jako událost v budoucnosti?`

O Babylonu se mluví jako o velkém městě, což je narážka na historický Babylon, který byl rouhavou mocností a stavěl se na odpor Bohu i jeho lidu. Babylon, o kterém se hovoří ve Zjevení v souvislosti se závěrečnými událostmi, je spojením falešného náboženského systému, jenž v sobě spojuje římské papežství a protestantizmus, který odpadl od biblické víry. Obě skupiny se dají do služby satana proti Božímu lidu (Zj 13,11–18; Zj 16,13; Zj 17,5). Toto náboženské spojení se bude projevovat stejně namyšleně jako starověký Babylon. Bude se povyšovat nad Boha a ze všech sil se bude snažit zaujmout jeho místo. Poselství druhého anděla varuje Boží lid, že tento svévolný systém se bude stále více odchylovat od pravdy a výsledkem bude odmítnutí evangelia pro poslední dobu. Až „nastane takový stav a až se křesťanské církve plně spojí se ‚světem‘, bude pád Babylonu úplný.“ (GC 390; VDV 258)

`Znovu si přečti text Zj 14,8 v kontextu veršů 17,2 a 18,3. Co podle tebe znamená symbol „víno jejího smilství“?`

Zjevení 17 zobrazuje Babylon poslední doby jako nevěstku, která nutí pít národy své víno a svádí je k nezákonným vztahům (Zj 17,2). Víno nevěstky odkazuje na falešné učení a falešné evangelium, které přináší odpadlý náboženský systém. Mnohé protestantské církve dnes naplňují smutné biblické poselství a postupně se zbavují rozdílů, které je kdysi oddělily od římskokatolické církve, a odklánějí se od biblických pravd. Zároveň jsme svědky zkaženého vlivu tohoto vína, které ničí i ty, kteří patří do těla Kristova. Využívá k tomu učení o teistické evoluci, která je v rozporu s poselstvím prvního anděla o Bohu Stvořiteli. Různé lidské tradice nahrazují princip sola Scriptura (jedině Písmo). Pokroucené etické principy se vzdávají biblického učení o manželství a podobně. Opilí lidé neuvažují jasně. Čím více jsou lidé duchovně opilí tímto vínem, tím snadněji je Babylon svádí k uctívání šelmy z moře a k přijetí znamení šelmy.

**Aplikace**

`Jakým způsobem může člověk pít „babylonské víno“? Co potřebuješ ty sám udělat, aby ses „nenechal opít“ vlivem falešného učení?`