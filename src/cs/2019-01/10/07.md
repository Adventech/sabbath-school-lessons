---
title:  Podněty k zamyšlení
date:  08/03/2019
---

Přečti si 38. kapitolu „Poslední varování“ z knihy Velké drama věků (GC 603–612; VDV 391–396).

Zjevení ukazuje, že na konci dějin je Boží lid povolán kázat světu evangelium pro poslední dobu. Toto pověření se může zdát znepokojivé a jeho naplnění až nemožné. Máme však zaslíbení Boží moci.

„Velké dílo evangelia neskončí menším projevem Boží moci, než jakým se vyznačoval jeho začátek. … Poselství nebude šířeno ani tak pomocí argumentů jako hlubokým přesvědčováním Božího Ducha. Důkazy už byly předloženy, semeno bylo zaseto. A nyní klíčí a přináší plody.“ (GC 611.612; VSV 395)

Kázání závěrečného Božího poselství vyústí do velkého rozdělení. Lidé na celém světě se rozdělí na dva tábory. Jeden budou tvořit ti, kteří milují a poslouchají Boha, druhý budou tvořit ti, kteří následují a poslouchají šelmu. Toto rozdělení je vyjádřeno i dvěma sklizněmi. Na jedné straně jde o žeň obilí (Zj 14,14–16), na druhé straně o sklizeň hroznů a jejich vhození do lisu Božího hněvu (Zj 14,17–20).

**Otázky k rozhovoru**

`1. 	Uvažujte o následující myšlence: Kdo kromě adventistů sedmého dne káže poselství tří andělů? Co to vypovídá o vážnosti, zodpovědnosti a důležitosti toho, čím jsme byli pověřeni?`

`2. 	Proč je podle vás soud tak neoblíbeným tématem i mezi věřícími? Jaký smysl má dnes pro křesťany předadventní soud? Jak bys svému spoluvěřícímu (nebo věřícímu z jiné denominace) vysvětlil podstatu předadventního soudu?`

`3.	Uvažujte o otázce soboty v kontextu závěrečných událostí. Základní otázkou je: Koho budeme uctívat – Stvořitele „nebe a země“ (Zj 14,7), nebo šelmu? Bible ukazuje, že sobota je nejstarším (Gn 2,2.3) a zároveň nejdůležitějším znamením toho, že Bůh stvořil „nebe a zemi“. Co nás tato pravda učí o tom, že sobota jako jedno z Božích přikázání (Zj 14,12) hraje v závěrečných událostech tak důležitou roli?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.