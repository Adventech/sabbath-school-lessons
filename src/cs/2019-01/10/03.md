---
title:  Poselství prvního anděla (1. část)
date:  04/03/2019
---

> <p></p>
> 6Tu jsem viděl jiného anděla, jak letí středem nebeské klenby, aby zvěstoval věčné evangelium obyvatelům země, každé rase, kmeni, jazyku i národu. 7Volal mocným hlasem: „Bojte se Boha a vzdejte mu čest, neboť nastala hodina jeho soudu; poklekněte před tím, kdo učinil nebe, zemi, moře i prameny vod.“ (Zj 14,6.7)

**Osobní studium**

`Uvažuj o verši Zj 14,7 v kontextu Kaz 12,13.14. Jak rozumíš pojmu „bát se Boha“? Jak podle tebe tento požadavek zapadá do zvěsti evangelia? Jak bys vysvětlil souvislost mezi evangeliem a zachováváním Božích přikázání? (Ř 7,7–13) Jak bys svému příteli vysvětlil propojení mezi výzvami „bát se Boha“ a „vzdát mu čest“?`

Výzva „bojte se Boha a vzdejte mu čest“ (Zj 14,7) zaznívá v kontextu „věčného evangelia“. Když si uvědomíme, co Kristus udělal pro naše spasení, vede nás to k pozitivní reakci.

V Bibli je úzké propojení mezi myšlenkou „bát se Boha“ a „vzdávat mu chválu“ (Ž 22,24; Zj 15,4). Tyto dvě myšlenky charakterizují vztah k Bohu založený na respektu, úctě a poslušnosti (Jb 1,8).

Bát se Boha neznamená obávat se ho, ale brát ho vážně a s úctou a umožnit mu, aby byl v našich životech přítomen a jednal. Boží lid na konci času je charakterizován mimo jiné i tím, že se bojí Boha (Zj 11,18 a 19,5). Bůh touží, aby ho lidé milovali (Dt 11,13; Mt 22,37), poslouchali (Dt 5,29; Kaz 12,13) a odráželi jeho charakter (Gn 22,12; 2K 3,18).

Soud, o kterém se hovoří ve Zj 14,7, se nazývá předadventní soud, který se uskuteční ještě před druhým příchodem Ježíše Krista. Cílem tohoto soudu je odhalit skutečné motivy našeho srdce a ukázat, jak se projevily v našich skutcích (2K 5,10). V závěru tohoto soudu bude rozhodnuto o věčném osudu každého člověka (Zj 22,11) a Ježíš přijde a odplatí „každému podle toho, jak jednal“ (Zj 22,12).

Soud, o kterém se hovoří ve Zj 14, je součástí evangelia. Pro ty, kteří mají s Bohem správný vztah, je soud dobrou zprávou. Nedílnou součástí a podstatou soudu je totiž nejen ospravedlnění, ale i náprava, zbavení viny a záchrana. Jen tak může člověk dostat věčný život. Samozřejmě, soud je špatnou zprávou pro ty, kteří žili ve vzpouře, nerespektovali Boha, dělali si co chtěli a odmítli činit pokání a obrátit se k Bohu. Bůh však nechce, abych někdo zahynul – touží, aby mohl být zachráněn každý (2Pt 3,9).

**Aplikace**

`Jaké pocity máš spojeny s představou Božího soudu? Jaký rozsudek vynese Bůh nad tvým životem a z jakých důvodů? Připomněla ti tvá odpověď, že každý člověk potřebuje evangelium? Proč je evangelium v poselství prvního anděla tak úzce propojeno se soudem?`