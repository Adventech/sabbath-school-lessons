---
title:  Poselství třetího anděla
date:  07/03/2019
---

> <p></p>
> 9Za nimi letěl třetí anděl a volal mocným hlasem: „Kdo kleká před šelmou a před její sochou, kdo přijímá její cejch na čelo či na ruku, 10bude pít víno Božího rozhorlení, které Bůh nalévá neředěné do číše svého hněvu; a bude mučen ohněm a sírou před svatými anděly a před Beránkem. 11A jeho muka neuhasnou na věky věků a dnem ani nocí nedojde pokoje ten, kdo kleká před šelmou a jejím obrazem a nechal si vtisknout její jméno. 12Zde se ukáže vytrvalost svatých, kteří zachovávají Boží přikázání a věrnost Ježíši.“ (Zj 14,9–12)

**Osobní studium**

`Jak je ve Zj 14,12 charakterizován věrný Boží lid? Jak bys tyto vlastnosti vyjádřil vlastními slovy? Jak rozumíš spojení „vytrvalost svatých“?`

Ve Zjevení 14,9.10 zaznívá varování pro ty, kteří budou muset čelit Božímu hněvu. Pít víno z Hospodinovy číše je ve Starém zákoně častým symbolem Božího hněvu (Jr 25,15.16). Vážnost soudu nad těmi, kteří uctívali šelmu, je vyjádřena pitím vína Božího rozhorlení, které je „neředěné“ nalité do číše jeho hněvu (Zj 14,10). Lidé ve starověku často ředili víno vodou, aby snížili jeho opojné účinky. Ale víno Božího rozhorlení je popsáno jako „neředěné“ (řecky akratos), a to představuje vylití Božího hněvu v jeho plnosti – bez milosti.

`Přemýšlej nad verši Zj 14,10.11 v kontextu veršů Zj 20,10–15. Jak ti texty Iz 34,8–10 a Ju 1,7 pomáhají lépe pochopit vyjádření o hříšnících, že jejich „muka neuhasnou na věky věků“ (Zj 14,11)?`

Slova o mukách, ohni a síře odkazují na úplné zničení. Oheň a síra jsou prostředky soudu (Gn 19,24; Iz 34,8–10). Obraz vystupujícího kouře je v Bibli velmi známým symbolem. Izajáš prorokoval o budoucím zničení Edómu ohněm a sírou. Prorok říká, že celá země bude hořet jako smůla, „nevyhasne v noci ani ve dne, kouř z ní bude stoupat věčně“ (Iz 34,10). Juda popisuje osud Sodomy a Gomory, které postihl trest „věčného ohně“ (Ju 1,7). Tyto texty nemluví o věčném, nikdy nekončícím ohni – vždyť Edóm, Sodoma ani Gomora už dnes nehoří. Můžeme říci, že věčné jsou následky, ne oheň. Podobně i „věčný oheň“ ve Zjevení hovoří o úplněm zničení a zkáze – oheň bude tak dlouhý a intenzivní, aby došlo k úplnému zániku zla a nezůstalo nic, co by ještě mohlo shořet.

**Aplikace**

`Ačkoliv můžeme být vděčni za poznání, že „věčný oheň“ nebude navěky týrat a trestat zatracené, trest je přesto hrozný. Jak tedy rozumíš vážnosti Božího trestu v souvislosti s pověřením, které jsme jako Kristovi následovníci dostali – varovat lidi před tím, co přichází?`