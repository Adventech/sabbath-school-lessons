---
title:  V nebeském trůnním sále
date:  20/01/2019
---

> <p></p>
> Jsi hoden, Pane a Bože náš, přijmout slávu, čest i moc, neboť ty jsi stvořil všechno a tvou vůlí všechno povstalo a jest. (Zj 4,11)

> <p></p>
> 12Slyšel jsem je mocným hlasem volat: „Hoden jest Beránek, ten obětovaný, přijmout moc, bohatství, moudrost, sílu, poctu, slávu i dobrořečení.“ 13A všechno stvoření na nebi, na zemi, pod zemí i v moři, všecko, co v nich jest, slyšel jsem volat: „Tomu, jenž sedí na trůnu, i Beránkovi dobrořečení, čest, sláva i moc na věky věků!“ (Zj 5,12.13)

**Osobní studium**

Počínaje veršem Zj 4,1 zve Ježíš Jana do nebes, aby tam mohl vidět panoramatický nástin dějin od jeho současnosti až po Kristův návrat.

`Texty Zj 4,1–8; 5,11–14 a Ez 1,26–28 popisují místo v nebesích, kde se nachází Boží trůn. Co se můžeš z těchto veršů dozvědět o nebeském trůnním sále?`

Apoštol hleděl přes otevřené dveře do nebeského chrámu a na Boží trůn. Trůn je symbolem Boží vlády a moci nad stvořením. Duha nad trůnem vyjadřuje Boží věrnost svým zaslíbením (Gn 9,13–16; Iz 54,9.10). Satan, který si sám osobuje vládu nad zemí a je Božím protivníkem, zpochybnil Boží moc a autoritu nad celým vesmírem. V probíhajícím velkém sporu mezi Bohem a satanem je proto hlavní otázkou, kdo má právo vládnout. Smyslem nebeského shromáždění, jež Jan viděl v trůnním sále, bylo uctívat Boha a potvrdit oprávněnost Boží vlády nad vesmírem (Zj 4,1–8 a Zj 5,11–14).

`Znovu si přečti texty Zj 4,8–11 a Zj 5,9–14. Co ses z těchto veršů dozvěděl o pravé bohoslužbě? Proč je podle 4. kapitoly Bůh hoden úcty? A proč (a čeho všeho) je hoden Beránek podle Zj 5,9–14?`

Zjevení 4 přináší popis trůnního sálu v nebeském chrámu a také bohoslužby, která se zde uskutečňuje. Zatímco ve čtvrté kapitole je objektem uctívání Bůh a jeho stvořitelská moc, v páté kapitole je uctíván Beránek za jeho vykupitelské dílo. Tyto kapitoly ukazují, že pravé uctívání připomíná, vyvyšuje a oslavuje Boha a jeho mocné činy stvoření a vykoupení. Bůh, který stvořil svět za šest dní, má moc a schopnost uvést svět do původního stavu a přeměnit jej ve věčný domov pro Boží lid. A to je přesně to, co nám Bůh zaslíbil.

**Aplikace**

`Přestože naše obrazotvornost a fantazie má problém představit si takové obrovské shromáždění, pokus se alespoň částečně vcítit do atmosféry, která kolem Božího trůnu při takové příležitosti musí panovat. Čím se podle tebe takové shromáždění vyznačuje? Jak bys ho charakterizoval? Co se z tohoto popisu můžeš dozvědět o Bohu?`