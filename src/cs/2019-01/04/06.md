---
title:  Význam Letnic
date:  24/01/2019
---

> <p></p>
> 1Když nastal den Letnic, byli všichni shromážděni na jednom místě. 2Náhle se strhl hukot z nebe, jako když se žene prudký vichr, a naplnil celý dům, kde byli. 3A ukázaly se jim jakoby ohnivé jazyky, rozdělily se a na každém z nich spočinul jeden; 4všichni byli naplněni Duchem svatým a začali ve vytržení mluvit jinými jazyky, jak jim Duch dával promlouvat. (Sk 2,1–4)

> <p></p>
> Vtom jsem spatřil, že uprostřed mezi trůnem a těmi čtyřmi bytostmi a starci stojí Beránek, ten obětovaný; měl sedm rohů a sedm očí, což je sedmero duchů Božích vyslaných do celého světa. (Zj 5,6)

**Osobní studium**

Vylití Ducha svatého o Letnicích potvrzuje jednu z nejvýznamnějších událostí v dějinách plánu spasení: uvedení (inauguraci) Krista do jeho služby jako Velekněze a Krále v nebeské svatyni (viz též Sk 1,4–8 a Sk 2,33). Prostřednictvím velekněžské služby, kterou koná po pravici Otce (Zj 5,6.7), je Kristus schopen naplnit konečnou fázi plánu spasení. Jako Prostředník v nebeské svatyni Ježíš jedná v náš prospěch – pro naši záchranu. Prostřednictvím Krista mají všichni věřící přístup k Bohu a mohou přijmout odpuštění svých hříchů.

`Přečti si texty Sk 2,32–36 a J 7,39. Co pro tebe znamená skutečnost, že Ježíš je v nebesích jako náš Velekněz a Král?`

Po vyvýšení Krista v nebeské svatyni následovalo sestoupení Ducha svatého na učedníky. Text Zj 5,6 zmiňuje sedm duchů „vyslaných do celého světa“. Jak jsme již viděli v předchozí lekci, sedm duchů symbolizuje plnost činnosti Ducha svatého na světě. Při Kristově uvedení na trůn byl Duch seslán na zem. To byl jeden z prvních činů, které Ježíš vykonal jako náš velekněz v nebeské svatyni. Seslání Ducha svatého znamená, že se Ježíš postavil před Otce a že Bůh přijal oběť, kterou Kristus přinesl za hříšné lidstvo.

„Kristovo nanebevstoupení bylo znamením toho, že jeho následovníci dostanou slíbené požehnání… Když Kristus vstoupil do nebeských bran, byl za chvalozpěvu andělů uveden na trůn. Ihned po skončení tohoto obřadu sestoupil na učedníky v bohatých proudech Duch svatý. Takto byl Kristus skutečně oslaven slávou, kterou měl u Otce již od věčnosti. Vylitím Ducha svatého o Letnicích nebe oznámilo, že Kristus se ujal svého úřadu. Jak zaslíbil, seslal svým následovníkům Ducha svatého z nebe na znamení toho, že jako Kněz a Král převzal veškerou moc na nebi i na zemi a že byl pomazán, aby vládl nad svým lidem.“ (AA 38; PNL 23)

**Aplikace**

`Proč si každý křesťan potřebuje vždy znovu uvědomovat, že jen tehdy, když je s Kristem, stojí na straně vítěze – a to bez ohledu na bezprostřední okolnosti?`