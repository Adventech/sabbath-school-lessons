---
title:  Nebeské shromáždění
date:  21/01/2019
---

> <p></p>
> 6A uprostřed kolem trůnu čtyři živé bytosti plné očí zpředu i zezadu: 7První podobná lvu, druhá býku, třetí měla tvář člověka, čtvrtá byla podobná letícímu orlu. 8Všechny čtyři bytosti jedna jako druhá měly po šesti křídlech a plno očí hledících ven i dovnitř. A bez ustání dnem i nocí volají: „Svatý, svatý, svatý Hospodin, Bůh všemohoucí, ten, který byl a který jest a který přichází.“ (Zj 4,6b–8)

**Osobní studium**

Popis starců ve Zj 4,4 naznačuje, že nejde o andělské bytosti. Označení „starci“ („starší“; ČSP) se v Bibli vždy vztahuje na lidi. Na rozdíl od andělů, kteří vždy stojí v Boží blízkosti, tito starci sedí na trůnech. Bílá roucha, která mají na sobě, jsou oděvem věrného Božího lidu, který zvítězil (Zj 3,4.5). Stejnou myšlenku vyjadřují i věnce vítězství na jejich hlavách (Zj 4,4; ČSP). Nejde o královské koruny, jak by se mohlo zdát z některých překladů (např. ČEP), ale o věnce (z řeckého stefanos), jaké dostávali v tehdejších dobách vítězové sportovních utkání. Z těchto dvou symbolů je tedy zřejmé, že zde máme symbolický obraz „svatých“, kteří díky Kristu zvítězili a jsou zachráněni.

Také číslo čtyřiadvacet je symbolické: skládá se ze dvou dvanáctek. Číslovka dvanáct je v Bibli symbolem Božího lidu. Čtyřiadvacet starců může představovat Boží lid jako celek – církev Starého i Nového zákona. Čtyřiadvacet bylo i skupin kněží, kteří se střídali v chrámových povinnostech (1Pa 24,4–19), a také skupin chrámových zpěváků (1Pa 25,1–3).

Skutečnost, že čtyřiadvacet starců (starších) je v Bibli prvně zmíněno právě v této pasáži, naznačuje, že jde o zcela novou skupinu, která se nyní nachází v trůnním sále. V tomto textu může být buď předobrazem všech těch, kteří nakonec budou vítězi, nebo může jít o ty, kteří byli vzkříšeni z mrtvých již při Kristově zmrtvýchvstání (Mt 27,51–53).

Pokud je to tak, pak se čtyřiadvacet starců, kteří vystoupili na nebesa spolu s Ježíšem, stalo představiteli zachráněného lidstva a jsou svědky spravedlivého Božího jednání při uskutečňování plánu spasení. Ve Zj 5,9 těchto čtyřiadvacet starců spolu se čtyřmi živými bytostmi (verš 8) padá v úctě před Beránkem, který byl zabit, ale nyní žije. Zpívají společně novou píseň a velebí Beránka: „A zpívali novou píseň: ‚Jsi hoden přijmout tu knihu a rozlomit její pečetě, protože jsi byl obětován, svou krví jsi Bohu vykoupil lidi ze všech kmenů, jazyků, národů a ras a učinil je královským kněžstvem našeho Boha; a ujmou se vlády nad zemí‘“ (Zj 5,9.10).

Čtyři živé bytosti jsou zmíněny i ve Zje­ve­ní 4,6–8. Porovnej jejich popis s popisem čtyř živých bytostí u Ezechiela 1,5–14 a 10,20–22 a se čtyřmi serafy, o nichž se mluví u Izajáše 6,2.3.

Tyto čtyři živé bytosti představují oslavené bytosti, které slouží Bohu a jsou u jeho trůnu (Ž 99,1). Jejich křídla symbolicky ukazují na rychlost v uskutečňování Božích příkazů a jejich oči symbolizují moudrost. Skutečnost, že jsou spolu s dvaceti čtyřmi starci a velkým množstvím andělů kolem Božího trůnu (Zj 5,11), ukazuje, že v trůnním sále mají své zastoupení nebesa i země.

**Aplikace**

`Co potřebuješ udělat, aby byl Ježíš ve tvém křesťanském životě tím nejvýznamnějším a nejdůležitějším?`