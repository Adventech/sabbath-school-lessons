---
title:  Hoden je Beránek
date:  19/01/2019
---

### Texty na tento týden
Zj 4; Ez 1,5–14; Zj 5; Ef 1,20–23; Žd 10,12; Sk 2,32–36

> <p>Základní verš</p>
> „Ale jeden ze starců mi řekl: ‚Neplač. Hle, zvítězil lev z pokolení Judova, potomek Davidův; on otevře tu knihu sedmkrát zapečetěnou.‘“ (Zj 5,5)

Minulý týden jsme se věnovali Kristovým poselstvím jeho lidu na zemi. Nyní se Janovo vidění přesunulo ze země do nebe a zaměřilo se na to, „co se má stát potom“ (Zj 4,1) – na budoucnost.

Vidění obsažené ve 4. a 5. kapitole se odehrává v nebeském trůnním sále. Scéna v těchto dvou kapitolách symbolicky zobrazuje Boží moc nad dějinami a nad plánem záchrany. Ale dříve než se něco dozvíme o budoucnosti, ukazují se před námi obrazy, které zdůrazňují klíčové postavení Krista – jeho nebeskou službu velekněze, jeho svrchovanost nad tím, co se odehrává v nebesích, a vykoupení lidstva. Takovým způsobem kapitoly 4 a 5 přinášejí nebeský pohled na význam budoucích událostí, které jsou zaznamenány v dalších částech knihy.

Za povšimnutí stojí i skutečnost, že zatímco poselství sedmi sborům byla napsána poměrně přímočaře a jasně, od čtvrté kapitoly se v knize začíná stále výrazněji objevovat symbolický jazyk, který není vždy snadné interpretovat. Tento jazyk vychází z dějin Božího lidu zaznamenaných ve Starém zákoně. Pro správný výklad knihy Zjevení je proto potřeba náležité pochopení jejího symbolického jazyka ve světle Starého zákona.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`