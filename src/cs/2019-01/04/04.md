---
title:  Zapečetěná kniha
date:  22/01/2019
---

> <p></p>
> 5Ale jeden ze starců mi řekl: „Neplač. Hle, zvítězil lev z pokolení Judova, potomek Davidův; on otevře tu knihu sedmkrát zapečetěnou.“ 6Vtom jsem spatřil, že uprostřed mezi trůnem a těmi čtyřmi bytostmi a starci stojí Beránek, ten obětovaný; měl sedm rohů a sedm očí, což je sedmero duchů Božích vyslaných do celého světa. 7Přistoupil k tomu, který sedí na trůnu, a přijal knihu z jeho pravice. (Zj 5,5–7)

**Osobní studium**

`Uvažuj o verších Zj 5,1–4. Co znamená zapečetěná kniha ve světle veršů Iz 29,11.12? Proč se Jan rozplakal, když viděl zapečetěnou knihu?`

Text říká, že zapečetěná kniha (svitek; ČSP) ležela po pravici Boha, který seděl na trůnu. Čekalo se jen na toho jediného, kdo by byl hoden vzít ji a „rozlomit její pečetě“ (Zj 5,2).

Ellen G. Whiteová píše, že zapečetěná kniha obsahuje záznam velkého sporu, a dodává, co do něj patří: „Dějiny Božího vedení, prorocky předpovězené dějiny národů a církve. Obsahuje Boží výroky, zmiňuje se o jeho autoritě, přikázáních, zákonech, všech symbolických vyjádřeních věčného Boha a o dějinách všech vládnoucích mocností jednotlivých národů. Kniha obsahuje symbolicky vyjádřenou míru vlivu každého národa, jazyka a lidu od počátku dějin země až do jejich závěru.“ (9MR 7)

Jinými slovy, zapečetěná kniha obsahuje Boží tajemství, která se týkají jeho plánů na vyřešení problému hříchu a záchrany lidských bytostí. Úplné poznání a odhalení tohoto tajemství proběhne až při druhém příchodu Ježíše Krista (Zj 10,7).

`Uvažuj o verších ve Zj 5,5–7. Proč je Kristus jediný v celém vesmíru, kdo může vzít zapečetěnou knihu a rozlomit její pečetě? Co ti to říká o Kristu a o jeho postavení ve vesmíru?`

Napětí v trůnním sále vychází ze satanovy vzpoury. Přestože naši planetu stvořil Bůh, nachází se v područí uchvatitele – satana. Janův pláč je vyjádřením slz Božího lidu, které již od Adama vyjadřují touhu člověka po vysvobozen z otroctví hříchu. Zapečetěná kniha obsahuje Boží plán pro řešení problému hříchu. Není pochyb o tom, že Bůh ve své nekonečné moci může tento plán uskutečnit. Vykoupení padlého lidstva vyžadovalo něco opravdu výjimečného. A byl to právě Ježíš, kdo „zvítězil“, a proto byl hoden otevřít knihu, převzít vládu nad zemí a stát se naším Prostředníkem v nebeské svatyni.

**Aplikace**

`Fyzikové uvažují nad tím, že jednoho dne země shoří, zhroutí se do sebe nebo se naopak rozpadne. Jak velký je to kontrast ve srovnání s budoucností, kterou nám představuje Boží slovo! Co můžeš udělat již nyní, aby ses uměl radovat z budoucnosti, která nás čeká?`