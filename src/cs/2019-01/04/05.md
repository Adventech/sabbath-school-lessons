---
title:  Hoden je Beránek.
date:  23/01/2019
---

> <p></p>
> 8A když tu knihu uchopil, čtyři bytosti a čtyřiadvacet starců padlo na kolena před Beránkem; každý měl loutnu a zlatou nádobu naplněnou vůní kadidla, což jsou modlitby Božího lidu. 9A zpívali novou píseň: „Jsi hoden přijmout tu knihu a rozlomit její pečetě, protože jsi byl obětován, svou krví jsi Bohu vykoupil lidi ze všech kmenů, jazyků, národů a ras 10a učinil je královským kněžstvem našeho Boha; a ujmou se vlády nad zemí.“ (Zj 5,8–10)

**Osobní studium**

`Přečti si texty Zj 5,8–14; Ef 1,20–23 a Žd 10,12. Jaké je společné poselství těchto veršů? V čem ti tato slova mohou být povzbuzením a zklidněním ve světě, který sám o sobě přináší jen velmi málo naděje a klidu?`

Když Kristus přistoupil k trůnu, přijal knihu z Boží pravice. Toto gesto ukazuje, že veškerá moc a svrchovanost patří právě Kristu (Mt 28,18 a Ef 1,20–22). V té chvíli celý vesmír uznal Kristovo právo vládnout nad zemí. To, o co jsme přišli v Adamovi, jsme znovu nabyli v Kristu.

Poté, co Kristus vzal knihu, držel vlastně v rukou osud celého lidstva. Čtyři živé bytosti a čtyřiadvacet starců padlo před Beránkem a uctívali ho, jak je to uvedeno ve Zj 5,9: „Jsi hoden přijmout tu knihu a rozlomit její pečetě, protože jsi byl obětován…“ Takovým projevem úcty vznešení andělé a představitelé vykoupených potvrdili Kristovu oběť za záchranu lidstva. Kristus svou krví zaplatil výkupné za padlé lidské bytosti a nabídl jim naději záchrany a zaslíbení o budoucnosti, kterou si umíme jen velmi těžko představit.

Ke čtyřem živým bytostem a k dvaceti čtyřem starcům se nyní přidává nesmírný počet andělských zástupů, které obklopují trůn, a svou chválu směřují na Beránka, jenž byl zabit a nyní žije a přimlouvá se za padlé lidstvo (Žd 7,25). Všichni, kteří byli přítomni v trůnním sále, jednomyslně volali: „Hoden jest Beránek, ten obětovaný, přijmout moc, bohatství, moudrost, sílu, poctu, slávu i dobrořečení“ (Zj 5,12).

Právě v této chvíli se spojily stvořené bytosti v nebesích a na zemi, aby vzdaly královské pocty Otci i Kristu: „Tomu, jenž sedí na trůnu, i Beránkovi dobrořečení, čest, sláva i moc na věky věků!“ (Zj 5,13). Čtyři lidské bytosti zvolají „Amen“, čtyřiadvacet starců se klaní a tvoří tak závěrečnou scénu tohoto úžasného vyvýšení Beránka, jehož jsme byli svědky v nebeském trůnním sále.

**Aplikace**

`Přečti si texty Žd 4,16 a 8,1. Jakou naději a jaké povzbuzení nacházíš v ujištění, že Ježíš jako Kněz a Král přijal veškerou moc na nebi i na zemi? Jak ti víra v tuto pravdu pomáhá zvládat každodenní situace a nejistotu budoucnosti?`