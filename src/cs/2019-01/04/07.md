---
title:  Podněty k zamyšlení
date:  25/01/2019
---

Přečti si 87. kapitolu „Nanebevstoupení“ z knihy Touha věků (DA 829–835; TV 529–533) a 5. kapitolu „Dar Ducha svatého“ z knihy Poslové naděje a lásky (AA 47–56; PNL 28–32).

Poselství textu Zjevení 4. a 5. kapitoly je velmi důležité pro Boží lid, který žije v závěru pozemských dějin. Seslání Ducha svatého o Letnicích vyústilo v začátek kázání evangelia celému světu. Základem poselství byl vyvýšený Ježíš, který se stal Veleknězem a Králem a sedí po pravici Otce. Tato pravda o Ježíši byla centrem křesťanské věrouky (Žd 8,1) a úhelným kamenem kázání apoštolů (Sk 2,32.33; 5,30.31). Zvěstování evangelia bylo motivací věřících a zdrojem jejich víry a odvahy tváří v tvář pronásledování a těžkým životním situacím (Sk 7,55.56; Ř 8,34). Snahu apoštolů požehnal Bůh a při jejich kázání se obrátilo mnoho lidí.

Nikdy nesmíme zapomenout, že jen dobrá zpráva o spasení v Kristu může zasáhnout a proměnit lidské srdce a vést je k přijetí volání věčného evangelia. Jen tak mohou lidé začít brát Boha vážně, vzdát mu slávu a uctívat ho (Zj 14,7). Naší jedinou nadějí je Spasitel, který je zároveň naším Knězem a Králem v nebeské svatyni. On je se svým lidem – a bude s ním až do úplného konce (Mt 28,20). Budoucnost je v jeho rukou.

Nikdy proto nezapomeňme, že pokud si budeme připomínat podstatu evangelia, přinese to úspěch při kázání závěrečného poselství trpícímu a ztracenému lidstvu. Nic z toho, co kážeme, není důležitější než kříž a to, co nás učí o Bohu.

**Otázky k rozhovoru**

`1. 	Jednoho dne budeme v nebi oslavovat Hospodina za jeho dobrotu, moc a především milost. Co můžeme udělat už dnes, abychom mohli prožívat něco z atmosféry budoucího času? Jak dnes můžeme s vděčným srdcem oslavovat Boha za všechno, co pro nás vykonal, koná a ještě v budoucnu udělá?`

`2. 	Přečtěte si verše Zj 4,11 a 5,9. Jaké postavení zde mají Otec a Syn? Jaký význam to má v plánu spasení? Proč je Bůh hoden našeho uctívání? Jaké nádherné pravdy nám o Bohu říká sobota?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.