---
title:  Boj proti ostatku
date:  20/02/2019
---

> <p></p>
> Drak v hněvu vůči té ženě rozpoutal válku proti ostatnímu jejímu potomstvu, proti těm, kdo zachovávají přikázání Boží a drží se svědectví Ježíšova. (Zj 12,17)

**Osobní studium**

`Proti komu a proč zaútočil satan po své neúspěšné snaze zničit ženu, o níž se mluvilo v předchozích verších? Jak si tento útok představuješ? Jak je podle verše Zj 12,17 charakterizován ostatek? Jak si může být na konci časů člověk jistý, že k němu patří?`

Výraz „pozůstatek“ nebo „ostatek“ popisuje ty, kteří zůstávají věrní Bohu, i když většina od Boha odpadla (1Kr 19,18; Zj 2,24). Ačkoliv se mnozí lidé na konci času postaví na satanovu stranu, zůstane skupina lidí, které si Bůh povolal, věrná Kristu – a to i přes satanův hněv.

Ostatek Boží církve na konci časů se bude vyznačovat dvěma charakteristikami. První je zachovávání Božích přikázání. Zjevení 13 ukazuje, že právě první deska Desatera bude mít pro závěrečný konflikt mimořádný význam. Klíčovým prvkem čtyř přikázání uvedených na této desce je uctívání. Hlavním tématem závěrečné krize bude totiž otázka, koho a kdy je správné uctívat. Zatímco lidé ve světě se rozhodnou uctívat obraz šelmy, ostatek bude uctívat Boha Stvořitele (Zj 14,7). Čtvrté přikázání, které hovoří o sobotě, poukazuje specificky na Boha jako našeho Stvořitele. Právě proto bude toto přikázání hrát v závěrečné krizi klíčovou roli.

Druhou charakteristikou ostatku je, že se drží „Ježíšova svědectví“. Text Zj 19,10 charakterizuje toto „Ježíšovo svědectví“ jako „duch proroctví“. Porovnáním tohoto verše s textem Zj 22,9 můžeme vidět, že Janovi „bratři“, kteří mají Ježíšovo svědectví, jsou proroci. „Ježíšovo svědectví“ proto odkazuje na Ježíše, který svědčí o sobě prostřednictvím svých proroků tak, jako to udělal skrze Jana (Zj 1,2). Prorocká role v Bibli znamená přinášet svědectví o Kristu. Zjevení ukazuje, že v době konce bude mít Boží lid ve svém středu „ducha proroctví“, který jej provede přes toto těžké období, kdy bude satan dělat vše pro to, aby Boží lid podvedl a zničil. Jako adventisté sedmého dne jsme tento prorocký dar rozpoznali ve službě a spisech Ellen Gould Whiteové.

**Aplikace**

`Jak ty osobně vnímáš dar, který jsme jako hnutí dostali pro dobu konce? Jaké závazky z tohoto daru pro nás vyplývají – pro každého jednotlivce a pro církev jako celek?`