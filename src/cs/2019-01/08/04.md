---
title:  Boj na zemi
date:  19/02/2019
---

> <p></p>
> Žena pak uprchla na poušť, kde jí Bůh připravil útočiště, aby tam o ni bylo postaráno po tisíc dvě stě šedesát dní. (Zj 12,6)

> <p></p>
> 13Když drak viděl, že je svržen na zem, začal pronásledovat ženu, která porodila syna. 14Ale té ženě byla dána dvě mocná orlí křídla, aby mohla uletět na poušť do svého útočiště, kde ukryta před hadem byla zachována při životě rok a dva roky a polovinu roku. (Zj 12,13.14)

**Osobní studium**

`Jak rozumíš úvodním veršům? Jak Bůh vstupoval do života církve během období 1 260 dní neboli let (jde o totožný údaj jako „rok a dva roky a polovina roku“)?`

„Svržení satana jako žalobce bratří bylo spojeno s úžasným dílem, které Kristus vykonal na kříži. Plán vykoupení postupoval vpřed i přes satanův neustálý odpor. … Satan věděl, že království, na které si dělal nárok, mu bude nakonec odňato. Proto se rozhodl ze všech sil zničit co nejvíce bytostí, které Bůh stvořil ke svému obrazu. Satan nenáviděl člověka, protože Kristus mu projevil ohromnou odpouštějící lásku a milosrdenství. Boží nepřítel se proto rozhodl zaútočit na člověka všemi možnými lžemi, kterými by ho mohl svést do zatracení. Oč beznadějnější byla jeho vlastní situace, o to s větší energií se snažil uskutečňovat své záměry.“ (3SP 194.195)

Není pochyb o tom, že satan pokračoval ve svých útocích plných hněvu proti objektu Kristovy lásky na zemi – proti církvi. Církev však našla Boží ochranu na neobydleném, pustém místě během prorockého období 1 260 dnů neboli let.

Doba, po kterou satan pronásledoval Boží věrný lid, je ve Zjevení 12 zmíněna dvakrát. Jednou jako 1 260 dní (Zj 12,6) a jednou jako „rok a dva roky a polovina roku“ (Zj 12,14). Obě období odkazují na činnost malého rohu, o němž se hovoří v Da 7,23–25. V Bibli prorocké dny symbolizují roky. K zmíněným prorockým obdobím se vztahují historické události během let 538 až 1798. Je to období, kdy Římskokatolická církev jako nábožensko-politická mocnost ovládala západní svět.

Během období pronásledování drak vychrlil ze své tlamy obrovské množství vody, kterým chtěl ženu zničit. Voda v tomto kontextu symbolizuje lidi a národy (Zj 17,15). Řím vysílal proti věrnému Božímu lidu své armády. Ke konci tohoto prorockého času přátelská zem pohltila řeku, zachránila ženu a nabídla jí bezpečný úkryt. Tento symbol poukazuje na Ameriku, která se díky vzdálenosti a později i díky náboženské svobodě stala útočištěm pronásledovaných křesťanů (Zj 12,16).

**Aplikace**

`Uvažuj o době, po kterou pronásledování trvalo – 1 260 let. Z našeho pohledu jde o velmi dlouhý čas a nerozumíme přesně, proč všechno trvá tak dlouho a Kristův návrat ještě nenastal. Jak tomuto „zdržení“ rozumíš? Co to pro tebe znemaná?`