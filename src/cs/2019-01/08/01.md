---
title:  Poražený nepřítel
date:  16/02/2019
---

### Texty na tento týden
Zj 12; Gn 3,15; Iz 14,12–15; Da 7,23–25; 2Te 2,8–12; Zj 13,13.14; 19,20

> <p>Základní verš</p>
> „Oni nad ním zvítězili pro krev Beránkovu a pro slovo svého svědectví. Nemilovali svůj život tak, aby se zalekli smrti.“ (Zj 12,11)

Zjevení 12.–14. kapitola nás připravuje na druhou část knihy, která popisuje závěrečné události (Zj 15,1–22,21). Zatímco první polovina knihy Zjevení (Zj 1,1–11,19) popisuje duchovní zápasy a utrpení církve v nepřátelském světě po celou dobu trvání křesťanství, zbývající kapitoly se zaměřují na klíčové události, které vedou k druhému příchodu Krista a k nastolení Božího království.

Zjevení 12 představuje celkovou situaci, která vede k rozhodujícím událostem světových dějin. Ukazuje nám postupný vývoj velkého sporu mezi dobrem a zlem – Kristem a satanem.

V knize Zjevení je satan hlavním nepřítelem Boha a jeho lidu. Je představen jako reálná bytost, nejen jako nějaký myšlenkový koncept. Satan stojí za vším zlem a vší vzpourou ve vesmíru. Ví, že jeho poslední příležitostí uspět proti Bohu před druhým příchodem znamená uspět v závěrečné bitvě mezi dobrem a zlem, která se označuje i jako Harmagedon (Armagedon – B21; BK). Satan proto celé své úsilí zaměřuje na přípravu na tuto událost.

Záměrem Zjevení 12 je přinést Božímu lidu ujištění, že satanovi se nepodaří uspět a bude poražen. Jde zároveň o varování, že satan je odhodlán udělat úplně všechno, aby zničil církev a její poselství v závěrečné době. Jediná naděje církve ostatku na vítězství spočívá v Kristu.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`