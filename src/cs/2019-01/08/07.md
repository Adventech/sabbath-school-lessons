---
title:  Podněty k zamyšlení
date:  22/02/2019
---

Přečti si 32. kapitolu „Nástroje zla“ z knihy Velký spor věků (GC 518–530; VDV 339–346).

Cílem textu ve Zjevení 12 je především ukázat Božímu lidu, že události na konci časů jsou součástí velkého konfliktu mezi Kristem a satanem. Kniha varuje Boží věrné před tím, čemu musí čelit dnes a s čím se setkají v budoucnosti, kdy budou vystaveni působení zkušených nepřátel plných hněvu. Pavel nás varuje před tím, který „přijde v moci satanově, bude konat kdejaký mocný čin, klamná znamení a zázraky a všemožnou nepravostí bude svádět ty, kdo jdou k záhubě, neboť nepřijali a nemilovali pravdu, která by je zachránila“ (2Te 2,9.10).

Zjevení na nás naléhá, abychom budoucí události brali vážně a stanovili si za svou prio­ritu budování vztahu s Bohem. Zjevení nás však zároveň ujišťuje, že ačkoli satan je silný a zkušený nepřítel, nemá takovou moc, aby Krista přemohl (Zj 12,8). Boží lid může najít naději jen v tom, kdo v minulosti vítězně porazil satana a jeho démonské mocnosti. Právě on nám zaslíbil, že bude se svými věrnými následovníky „až do skonání tohoto věku“ (Mt 28,20).

**Otázky k rozhovoru**

`1. 	Jako adventisté sedmého dne vnímáme, že naše církev nese vlastnosti ostatku. Je to nejen velká výsada, ale i obrovská zodpovědnost! (L 12,48) Proč si však musíme dávat pozor, abychom si nemysleli, že tato role církve nám zaručí naše vlastní spasení?`

`2. 	„Někteří křesťané příliš přemýšlejí o satanově moci. Je pravdou, že satan je mocnou bytostí, ale jsem Bohu vděčná za úžasného Spasitele, který vyhnal knížete zla z nebe. Mluvíme o nepříteli, modlíme se o ochranu před ním, uvažujeme o něm – a v naší mysli se stává stále silnějším a větším. Proč raději nemluvit o Ježíši? Proč bychom neměli mluvit o jeho moci a lásce? Satan má radost, když zveličujeme jeho sílu. Držme se Ježíše, rozjímejme o něm, dívejme se na něj – a začneme se měnit k jeho obrazu.“ (AR 19. březen 1889) Jakým způsobem křesťané zveličují satanovu moc? Na druhé straně, jaké nebezpečí nám hrozí, pokud nejen odmítneme realitu satanovy moci, ale i jeho samotnou existenci?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.