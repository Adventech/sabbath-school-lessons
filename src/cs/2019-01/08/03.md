---
title:  Svržení satana na zem
date:  18/02/2019
---

> <p></p>
> 7A strhla se bitva na nebi: Michael a jeho andělé se utkali s drakem. 8Drak i jeho andělé bojovali, ale nezvítězili, a nebylo již pro ně místa v nebi. 9A veliký drak, ten dávný had, zvaný ďábel a satan, který sváděl celý svět, byl svržen na zem a s ním i jeho andělé. (Zj 12,7–9)

**Osobní studium**

`O jakých událostech mluví úvodní text? Co předcházelo tomu, že byl satan svržen na zem? Jak podle tebe probíhal boj?`

Satan byl svržen z nebes, když se vzbouřil proti Boží vládě. Chtěl uchvátit trůn v nebesích a „měřit se s Nejvyšším“ (Iz 14,12–15). Postavil se na otevřený odpor proti Bohu, ale byl poražen a svržen na zem. Podařilo se mu oklamat Adama a Evu, a proto si začal osobovat vládu a moc na tomto světě místo člověka (L 4,6). Jako samozvaný vládce tohoto světa (J 12,31) tvrdil, že má právo účastnit se zasedání nebeské rady jako zástupce země (Jb 1,6–12). Ale už od porážky na kříži byl satan spolu s padlými anděly připoután k této zemi – a to až do doby, dokud ho nestihne konečný trest (2Pt 2,4; Ju 1,6).

Ježíš svou smrtí nejen zachránil a vykoupil to, co bylo ztraceno, ale zároveň před celým vesmírem odhalil satanův charakter. „Satan pochopil, že byl odhalen. Nepadlí andělé i celý vesmír měli možnost sledovat jeho jednání. Sám se projevil jako vrah. Prolil krev Božího Syna, a tím se připravil o náklonnost nebeských bytostí. Od té doby má omezenou působnost.“ (DA 761; TV 489) Před celým vesmírem převzal Ježíš vládu nad zemí a byl prohlášen za právoplatného vládce země (Ef 1,20–22; Fp 2,9–11).

Ježíš tyto události předpověděl: „Nyní je soud nad tímto světem, nyní bude vládce tohoto světa vyvržen ven“ (J 12,31).

Tímto rozsudkem nad satanem „přišlo spasení, moc a království našeho Boha i vláda jeho Mesiáše; neboť byl svržen žalobce našich bratří, který je před Bohem osočoval dnem i nocí“ (Zj 12,10). Satan má stále omezenou moc, a může ubližovat Božímu lidu na zemi. Všechno to však dělá s vědomím, jak „málo času mu zbývá“ (Zj 12,12). Ale i přesto, že jeho čas se krátí, dělá vše, co je v jeho síle, aby na zemi způsoboval bolest, utrpení a zmatek.

**Aplikace**

`Jak se můžeš proti satanovi bránit? Uvažuj o tom v kontextu veršů Zj 12,11 a Ef 6,10–18.`