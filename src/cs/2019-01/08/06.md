---
title:  Satanova strategie v době konce
date:  21/02/2019
---

> <p></p>
> 11Vtom jsem viděl jinou šelmu, jak vyvstala ze země: měla dva rohy jako beránek, ale mluvila jako drak. 12Z pověření té první šelmy vykonává veškerou její moc. Nutí zemi a její obyvatele, aby klekali před první šelmou, které se zahojila její smrtelná rána. 13A činí veliká znamení, dokonce i oheň z nebe nechá před zraky lidí sestoupit na zem. 14Bylo jí dáno dělat znamení ke cti první šelmy a svádět jimi obyvatele země; rozkazuje obyvatelům země, aby postavili sochu té šelmě, která byla smrtelně zraněna mečem, a přece zůstala naživu. (Zj 13,11–14)

**Osobní studium**

Zjevení 12,17 ukazuje na změnu v satanově taktice. Satan se nyní snaží získat na svou stranu nejen nevěřící, ale dokonce chce podvést i Kristovy věrné následovníky. Během celých křesťanských dějin se satan snažil odporovat Božímu dílu záchrany prostřednictvím nabídky drobných ústupků a kompromisů uvnitř církve a prostřednictvím nátlaku a pronásledování zvenčí. Z historie se můžeme naučit, že mu to v průběhu staletí vycházelo. Ukázalo se však, že proti této strategii se postavila nejen reformace, ale také postupné znovuobjevování biblických pravd Božím lidem. Když satan pochopil, že se mu krátí čas, zvýšil své úsilí a rozhodl se změnit taktiku boje proti ostatku Božího lidu (Zj 12,17). Jeho útoky v sobě budou zahrnovat silný prvek lži a svodu. Démoni budou konat zázraky a ve světě začnou stále více působit různé spiritistické projevy (Zj 16,14). Změna v satanově strategii souvisí i se změnou vnímání příchozích událostí – historický pohled se mění na pohled eschatologický (Mt 24,24).

Za zmínku stojí skutečnost, že výrazy jako „svod“, „svůdce“ a „svést“ se v knize Zjevení začínají objevovat až v eschatologické části (kapito­ly 12–20), kde je popsáno satanovo působení na konci času. Najdeme je ve Zj 12,9, kde je satan označen jako „svůdce“, a pokračuje až po verše Zj 20,7–10, kde satan „svádí“ národy na konci času.

`Přečti si texty 2Te 2,8–12; Zj 13,13.14 a Zj 19,20. Jaká je podstata satanových svodů na konci času?`

Zjevení 12–20 zobrazuje satana, symbolizovaného drakem, který se snaží převzít ve světě roli Boha. Využívá k tomu náboženské a politické síly: například pohanský Řím (Zj 12,4.5), po kterém následuje mocnost symbolizovaná šelmou z moře (Zj 13,1–8), a nakonec mocnost vyobrazená jako šelma ze země (Zj 13,11). Až do konce knihy jsou tito členové jakési satanské „trojice“ (tvoří ji drak prostřednictvím pohanství a spiritizmu, papežství symbolizované šelmou z moře a odpadlý protestantizmus symbolizovaný šelmou ze země, podobnou beránkovi) neoddělitelně spojeni v odboji vůči Bohu. Spolupracují navzájem ve snaze svést lidi, odvrátit je od Boha a přivést je na satanovu stranu, „aby je shromáždili k boji v rozhodující den všemohoucího Boha“ (Zj 16,13.14). Tyto falešné náboženské systémy budou zničeny při druhém Kristově příchodu (Zj 19,20). Ale drak, který je symbolem satana a který jedná prostřednictvím těchto pozemských mocností, bude zničen až na konci tisíciletí (Zj 20,10). Zjevení ukazuje, že svod, který přijde na konci času, bude tak silný, že mu podlehne většina lidí (Mt 7,13).

**Aplikace**

`Ve Zjevení zaznívá dvakrát volání po moudrosti a schopnosti duchovně rozlišovat, aby lidé mohli před svody obstát (Zj 13,18; 17,9). O jakou moudrost tady jde? Jak můžeme takovou moudrost získat? (Viz také Jk 1,5.)`