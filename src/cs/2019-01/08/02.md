---
title:  Žena a drak
date:  17/02/2019
---

> <p></p>
> 1A ukázalo se veliké znamení na nebi: Žena oděná sluncem, s měsícem pod nohama a s korunou dvanácti hvězd kolem hlavy. 2Ta žena byla těhotná a křičela v bolestech, neboť přišla její hodina.3Tu se ukázalo na nebi jiné znamení: Veliký ohnivý drak s deseti rohy a sedmi hlavami, a na kaž­dé hlavě měl královskou korunu. 4Ocasem smetl třetinu hvězd z nebe a svrhl je na zem. A drak se postavil před ženu, aby pohltil její dítě, jakmile se narodí. 5Ona porodila dítě, syna, který má železnou berlou pást všechny národy; ale dítě bylo přeneseno k Bohu a jeho trůnu. (Zj 12,1–5)

**Osobní studium**

`Jan ve vidění pozoroval dvě velká znamení – symboly. Prvním byla těhotná žena a druhým byl drak, připravený zničit dítě, které se mělo narodit. Jak tomuto textu rozumíš? Jaké pocity v tobě vyvolává toto vidění?`

Žena bývá v Bibli symbolem Božího lidu (2K 11,2). Panna, čistá a věrná žena, představuje věrné následovníky Krista, zatímco odpadlí a nevěrní jsou nejčastěji představeni symbolem nevěstky. Symbol ženy ve Zjevení 12 může mít i několikanásobný význam. Na začátku, kdy je „v očekávání“ syna, představuje Izrael, ze kterého vyšel zaslíbený Mesiáš (Zj 12,1–5). Ve verších Zj 12,6.13–17 je pak symbolem křesťanské církve a věrného ostatku, který z ní vyšel. Žena je oděná sluncem, pod nohama má měsíc a kolem hlavy dvanáct hvězd. Obraz může čtenářům připomenout příběh, v němž měl Josef sen o slunci, měsíci a jedenácti hvězdách (on sám byl tou dvanáctou), které představovaly Jákobovu rodinu, tedy starozákonní Boží lid (Gn 37,9.10). Kromě toho slunce v Bibli představuje také slávu Kristova charakteru, jeho spravedlnosti (Mal 3,20). Kristus je „světlem světa“ (J 8,12) a jeho lid má světu odrážet jeho milující charakter (Mt 5,14–16). Měsíc jako „menší“ světlo (Gn 1,16) poukazuje na zaslíbení, která předpověděla Kristovo dílo.

Dalším, co Jan pozoroval ve svém vidění, byl „veliký rudý drak, mající sedm hlav a deset rohů“. (ČSP; ČEP překládá „ohnivý drak“). Drak je později ztotožněn se satanem (Zj 12,9) z Gn 3. Ocas je v Bibli symbolickým nástrojem podvodu (Iz 9,14.15; Zj 9,10) a jeho pomocí smetl drak třetinu hvězd z nebes na zem. Tento čin ukazuje, že když satan přišel o své místo v nebesích (Iz 14,12–15), podařilo se mu podvodem strhnout na svou stranu až třetinu nebeských bytostí. Tito padlí andělé se stali démony, kteří pomáhají ďáblu v jeho nepřátelství vůči Bohu a dílu záchrany (1Tm 4,1). Zjevení ukazuje draka, který má „deset rohů a sedm hlav“, jako symbol sil, které satan použí­val pro šíření zla na této zemi: pohanský Řím (Zj 12,4) a spiritizmus (Zj 16,13). „Ve Zjevení 12,9 se vysvětluje, že drak je satan. On podnítil Heroda, aby se snažil Ježíše zabít. Hlavním satanovým nástrojem v boji proti Kristu a jeho lidu v prvních staletích byla Římská říše a její převažující pohanské náboženství. Proto drak, i když představuje satana, v druhé řadě symbolizuje pohanský Řím.“ (GC 438; VDV 288)

`Přečti si text Zj 12,9. Jakými jmény je zde satan nazván? Pokus se najít všechny souvislosti mezi texty Zj 12,9; Zj 12,3.4 a Gn 3,15. Co tato slova říkají o satanovu nepřátelství vůči Kristu a lidstvu?`

Satan už od počátku čekal na Mesiáše – chtěl ho zničit jako malé dítě. Když se narodil, satan využil pohanský Řím ve snaze Mesiáše zabít (Mt 2,14–16). Dozvídáme se však, že „dítě bylo přeneseno k Bohu a jeho trůnu“ (Zj 12,5).

**Aplikace**

`Každý z nás je součástí velkého sporu mezi dobrem a zlem, který probíhá ve vesmíru. Tento zápas se však neodehrává jen na nějakém vzdáleném místě kosmu, ale i zde na zemi – a v srdci každého z nás. Co to pro tebe znamená?`