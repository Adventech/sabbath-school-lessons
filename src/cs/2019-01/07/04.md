---
title:  Anděl s otevřenou knihou
date:  12/02/2019
---

> <p></p>
> 1Tu jsem viděl dalšího mocného anděla, jak sestupuje z nebe, zahalen v oblak. Nad jeho hlavou byla duha, jeho tvář byla jako slunce, nohy jako ohnivé sloupy; 2v ruce měl otevřenou knížečku. Pravou nohou se postavil na moře, levou na pevninu 3a vykřikl mocným hlasem, jako když zařve lev. Na jeho výkřik odpovědělo sedmero zahřmění. 4Jakmile doznělo to sedmero zahřmění, chtěl jsem to zapsat; ale uslyšel jsem hlas z nebe: „Zachovej v tajnosti, co se ozvalo v sedmeru zahřmění, a nic nepiš!“ (Zj 10,1–4)

**Osobní studium**

Šestá polnice nás přivádí do doby konce. Jaká výzva zaznívá k Božímu lidu během tohoto období? Než bude slyšet hlas sedmé polnice, objevuje se v textu vsuvka, která vysvětluje poslání a zkušenost věrných v době konce.

`Přemýšlej o úvodním textu. Jak těmto veršům rozumíš? Co je v nich podle tebe nejdůležitějším poselstvím?`

„Mocný anděl, který dával Janovi instrukce, nebyl nikdo menší, než samotný Ježíš.“ (7BC 971) Právě on se postavil na moře a na pevninu, což znamená nejen jeho celosvětovou vládu, ale i univerzální důležitost jeho poselství. Vykřikl mohutným hlasem připomínajícím řev lva, což symbolizuje Boží hlas (Oz 11,10 a Zj 5,5).

Jan nedostal povolení zapsat, co slyšel v hlase sedmi hromů. Některé události týkající se budoucnosti Bůh sice Janovi zjevil, ale nedovolil, aby byly zaznamenány.

`Přečti si text Zj 10,5–7 a porovnej jej s verši Da 12,6.7. Jaké téma mají tyto dvě pasáže společné?`

Když anděl říká, že „čas již více nebude“ (Zj 10,6; ČSP), použitý řecký výraz chronos vyjadřuje, že jde o časové období (na rozdíl od výrazu kairos, který označuje kvalitu, vhodnost nebo příhodnost času). To nás vede zpět k veršům Da 12,6.7, kde anděl říká, že pronásledování svatých bude trvat čas, dva časy a půl času, což představuje období 1 260 let (od 538 do 1798), během kterého byla církev pronásledována papežstvím (porovnej s Da 7,25). Jelikož u Daniela i ve Zjevení prorocký „den“ symbolizuje rok (Nu 14,34; Ez 4,6), potom 360 „dní“ představuje 360 let, a tři a půl „času“ (nebo „roku“) pak představuje 1 260 „dní“ neboli let. Někdy po skončení tohoto období nastane konec – tedy druhý příchod Ježíše Krista.

Konstatování, že „čas již více nebude“, odkazuje na časové proroctví u Daniela, přesněji na 2 300 prorockých dnů v Da 8,14 (období 457 před Kristem až 1844 po Kristu). Po tomto časovém období již nebude následovat žádná prorocká časová předpověď. Ellen G. Whiteová k tomu říká:

„Tento čas, který anděl vyhlásil slavnostní přísahou … je prorockým obdobím, které bude předcházet příchodu Pána. Lidé totiž ohledně konce času již jiné poselství nedostanou. Po skončení tohoto časového období, mezi roky 1842 až 1844, již nebude možné najít další konkrétní prorocké období. Nejdelší prorocký výpočet sahá k podzimu roku 1844.“ (7BC 971)

**Aplikace**

`Jaké další důvody (kromě uvedeného citátu Ellen G. Whiteové) bys mohl uvést pro potvrzení myšlenky, že se musíme vyvarovat jakéhokoli dalšího budoucího stanovování data? Proč jsou různé výpočty času druhého příchodu Ježíše Krista (nebo jiných budoucích událostí) nebezpečné?`