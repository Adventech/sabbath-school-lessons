---
title:  Dva svědci
date:  14/02/2019
---

> <p></p>
> 3A povolám své dva svědky, a oblečeni v smuteční šat budou prorokovat tisíc dvě stě šedesát dní. 4To jsou ty dvě olivy a ty dva svícny, které stojí před Pánem země. 5A kdyby jim chtěl někdo ublížit, vyšlehne oheň z jejich úst a sežehne jejich nepřátele; takto zahyne každý, kdo by jim chtěl ublížit. 6Ti dva svědkové mají moc uzavřít nebesa, aby nebylo deště za dnů jejich prorokování, a mají moc proměnit vody v krev a sužovat zemi všemi možnými pohromami, kdykoliv budou chtít. (Zj 11,3–6)

**Osobní studium**

Jaká je podle tebe souvislost mezi zmíněnými dvěma svědky a Zerubábelem a Jozuem v jejich královské, respektive kněžské roli? (Za 4,2.3.11–14)

Symbol dvou svědků pochází ze židovského právního systému, který vyžadoval nejméně dva svědky, aby mohlo být něco označeno jako pravda (J 8,17). Dva svědci představují Bibli – Starý a Nový zákon. Tyto dvě části nelze oddělit. Boží lid je povolán, aby hlásal světu úplné biblické poselství – „celou Boží vůli“ (Sk 20,27). Svědci jsou zobrazeni, jak prorokují oblečeni do smutečního šatu během 1 260 dnů/let (538–1798). Smuteční, žíněný šat je typickým oblečením pro dobu truchlení (Gn 37,34). Ukazuje na složité období, kdy byly biblické pravdy pohřbeny a překryty lidskými tradicemi.

Přečti si text Zj 11,7–13. Pokus se vlastními slovy popsat, co se stalo se dvěma svědky na konci prorockého času 1 260 dnů/let.

Šelma, která bude bojovat se dvěma svědky a nakonec je zabije, vystupuje přímo z „propasti“, což je označení satanova sídla. Zabití svědků je historicky možné vztáhnout na ateistický útok na Bibli a snahu zlikvidovat náboženství v souvislosti s událostmi Velké francouzské revoluce. Protináboženský systém, který byl ustanoven ve Francii, se vyznačoval morálním úpadkem Sodomy, ateistickou arogancí Egypta a odpadlictvím Jeruzaléma (Zj 11,8). Tak jako Jeruzalém Ježíše odmítl a přivedl na smrt, tak toto veliké symbolické město zabíjí křesťanskou církev a Bibli.

Vzkříšení dvou svědků ukazuje na velké oživení zájmu o Bibli, které následovalo po Velké francouzské revoluci. Jedním z důsledků tohoto oživení byl i vznik adventního hnutí s jeho soustředěním se na obnovu biblických pravd a vznik biblických společností šířících Písmo v různých jazycích po celém světě.

Těsně před koncem se uskuteční mohutné celosvětové hlásání biblického poselství (Zj 18,1–4). Toto závěrečné poselství podnítí nepřátelství umocněné satanskými silami. Prostřednictvím falešných zázraků bude vrcholit obrovská snaha oklamat celý svět a přimět uctívače šelmy k závěrečnému boji proti věrnému Božímu svědkovi (Zj 16,13–16; 14,12).

**Aplikace**

`Proč je podle tebe i dnes tolik útoků namířených proti věrohodnosti Bible? Čím je Bible pro tebe osobně? Pokus se zformulovat svou „definici“ tak, aby byla stručná a srozumitelná.`