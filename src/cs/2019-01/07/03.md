---
title:  Význam troubení na polnice
date:  11/02/2019
---

> <p></p>
> 12Zatroubil čtvrtý anděl, a byla zasažena třetina slunce, třetina měsíce a třetina hvězd, takže ze třetiny potemněly, a den i noc byly o třetinu temnější. 13A viděl jsem a slyšel, jak středem nebeské klenby letí orel a volá mocným hlasem: „Běda, běda, běda obyvatelům země, až zaznějí polnice tří andělů, kteří ještě netroubili!“ (Zj 8,12.13)

**Osobní studium**

Při zobrazení Božích zásahů ve prospěch věrného lidu používá Zjevení obraz troubení na polnice ze Starého zákona. Toto troubení bylo důležitou součástí každodenního života starověkého Izraele (Nu 10,8–10 a 2Pa 13,14.15). Zvuk polnic připomínal lidem službu v chrámu, na polnice se troubilo i při sklizni, během svátků a také ve válkách.

Troubení na polnice šlo ruku v ruce s modlitbou. Během bohoslužby v chrámu nebo při svátcích se na ně troubilo, aby Bůh pamatoval na smlouvu se svým lidem. Polnice lidem připomínaly, aby byli připraveni na „den Hospodinův“ (Jl 2,1). Během bojů dával zvuk polnice důležité instrukce a varování – a troubením na polnice také lid volal k Bohu a prosil o svou záchranu. Zmíněné skutečnosti tvoří pozadí, na kterém bychom měli významu sedmi polnic ve Zjevení rozumět.

`Přečti si Zj 8,13 a 9,4.20.21. Kdo je souzen během troubení na sedm polnic?`

Události, na jejichž počátku stojí jednotlivá troubení na polnice ve Zjevení, poukazují na Boží zásahy v dějinách jako odpověď na modlitby Božího lidu. Zatímco otevírání pečetí se soustřeďovalo především na ty, kteří o sobě tvrdili, že patří k Božímu lidu, polnice oznamují soudy proti obyvatelům země (Zj 8,13). Zároveň jde o výzvu všem lidem, aby se obrátili k Hospodinu dříve, než bude příliš pozdě.

Soudy sedmi polnic postihují třetinu stvoření a jejich smyslem tedy není smrt, ale snaha o nápravu a záchranu. Jejich troubení oznamuje, že nastal čas, aby Bůh projevil svou legitimní vládu. Sedm troubení na polnice se vztahuje na události od kříže až po závěr pozemských dějin (Zj 11,15–18). Zaznívá během celého období, kdy v nebi probíhá Ježíšova přímluvná služba (Zj 8,3–6) a po celé zemi se káže evangelium (Zj 10,8–11.14). Pokrývá přibližně stejné časové úseky, jaké popisuje otevírání sedmi pečetí, a ty se zase překrývají se stejnými časovými obdobími, které reprezentuje sedm sborů:

(A) První dvě troubení oznamují soud proti mocnostem, které se podílely na ukřižování Krista a na pronásledování rané církve – tedy proti vzpurnému Jeruzalému a pohanské Římské říši.

(B) Třetí a čtvrté troubení zobrazuje nebeský soud proti odpadlictví křesťanské církve během středověku.

(C) Páté a šesté troubení popisuje rozdělení v náboženském světě během pozdního středověku a v poreformačním období. Tato doba je charakteristická růstem aktivity zla, které v konečném důsledku přivede svět do závěrečného zápasu na místě zvaném Harmagedon.

**Aplikace**

`Není pochyb o tom, že historie je krvavá a plná bolesti a utrpení. Jak ti tato smutná realita pomáhá uvědomit si nádheru zaslíbení, která jsme obdrželi prostřednictvím Ježíše? Které z těchto zaslíbení je pro tebe v tomto kontextu nejkrásnější?`