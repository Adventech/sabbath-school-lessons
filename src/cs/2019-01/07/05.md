---
title:  Snědená kniha
date:  13/02/2019
---

> <p></p>
> 8Hlas, který jsem slyšel z nebe, opět ke mně promluvil: „Jdi, vezmi tu otevřenou knihu z ruky anděla, který stojí na moři i na zemi.“ 9Přistoupil jsem tedy k tomu andělu a požádal ho, aby mi tu knihu dal. Řekl mi: „Vezmi ji a sněz; v žaludku ti zhořkne, ačkoli v tvých ústech bude sladká jako med.“ 10Vzal jsem tu knihu z ruky anděla a snědl ji; v mých ústech byla sladká jako med, ale když jsem ji pozřel, zhořkla mi v žaludku. 11Tehdy jsem slyšel: „Je třeba, abys znovu prorokoval proti mnoha národům, kmenům, jazykům i králům.“ (Zj 10,8–11)

**Osobní studium**

Výzva sníst knihu s poselstvím od Hospodina se v Bibli používá k vyjádření přijetí poselství od Boha a zvěstování tohoto poselství lidem (Ez 2,8–3.11; Jr 15,16). Když proroci poselství přijímali, stávalo se pro ně radostnou, sladkou zprávou, ale když ho zvěstovali, stalo se někdy trpkým, protože ho mnozí odmítli a vzbouřili se proti němu.

Janova hořko-sladká zkušenost se snědením „knihy“ (jde o svitek s poselstvím proroka Daniela) se vztahuje na rozpečetění Danielova poselství týkajícího se konce času. Jan zde představuje věrnou církev, která je pověřena zvěstováním věčného evangelia (Zj 14,6.7) na konci období vymezeného časovým proroctvím z knihy proroka Daniela o 1 260 dnech/letech (Da 7,25).

Kontext naznačuje, že Janovo vidění ukazuje na další hořko–sladkou zkušenost na konci prorockého období 2 300 let. Když na základě Danielových proroctví milleritské hnutí očekávalo, že se Kristus vrátí v roce 1844, toto poselství pro ně bylo sladké. Když se však jejich očekávání nesplnilo a Kristus se nevrátil, čekalo je hořké zklamání a hledali v Písmu jasnější pochopení proroctví.

Výzva znovu prorokovat celému světu, kterou Jan dostal (Zj 10,11), nás vede k adventistům zachovávajícím sobotu, kterým bylo svěřeno hlásání poselství o druhém příchodu Krista ve spojení s proroctvími Daniela a Zjevení.

`Přečti si text Zjevení 11,1.2. Jaký úkol Jan dostal? Co by podle tebe mohl tento verš znamenat?`

Tato pasáž je pokračováním scény ze Zjevení 10. Koncept „měření“ (nebo i vážení) odkazuje v Bibli k soudu (Mt 7,2; Da 5,25–28). Chrám, který měl Jan změřit, se nacházel v nebesích, kde Ježíš koná vše pro naši záchranu. Odkaz na chrám, oltář a ty, co se v něm klanějí Bohu, ukazuje na den smíření (Lv 16,16–19). Byl dnem „měření“ neboli soudu, kdy se Bůh definitivně vypořádal s hříchy svého lidu. Zj 11,1 ukazuje, že poselství o nebeské svatyni se nachází přímo uprostřed závěrečného zvěstování evangelia, které obsahuje i obhájení Božího charakteru. Tímto způsobem získává poselství evangelia hlubší rozměr a ukazuje na Kristovo dílo smíření a na jeho spravedlnost jako jedinou cestu k záchraně lidských bytostí.

**Aplikace**

`Během dne smíření hrála důležitou roli krev, která byla přinesena jako oběť (Lv 16). Jak bys mohl vysvětlit, že myšlenka soudu vycházející ze dne smíření je dobrou zprávou? Proč jde o důležité učení?`