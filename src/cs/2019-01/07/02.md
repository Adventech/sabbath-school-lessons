---
title:  Modlitby svatých
date:  10/02/2019
---

> <p></p>
> 3Jiný anděl předstoupil se zlatou kadidelnicí před oltář; bylo mu dáno množství kadidla, aby je s modlitbami všech posvěcených položil na zlatý oltář před trůnem. 4A vystoupil dým kadidla spolu s modlitbami posvěcených z ruky anděla před Boží tvář. 5Tu vzal anděl kadidelnici, nahrnul do ní oheň z oltáře a vrhl ji dolů na zem; a nastalo burácení, hřímání, blesky a zemětřesení. (Zj 8,3–5)

**Osobní studium**

Zj 8. kapitola začíná obrazem sedmi andělů, kteří stojí před Bohem a v rukou mají sedm polnic (trub; BK). Než se polnice rozezvučí, do obrazu vstupuje další scéna, jejímž cílem je vysvětlit teologický význam polnic.

Uvažuj nad úvodním textem. Jak mu rozumíš? Přemýšlej o něm v souvislosti s následujícím popisem každodenní služby v jeruzalémském chrámu:

Staré židovské spisy připomínají, že během večerního obětování byl na oltář položen beránek jako zápalná oběť a jeho krev byla vylita k základům oltáře. Určený kněz pak vzal zlatou kadidelnici a naplnil ji uhlíky z oltáře. Potom vnesl kadidlo do chrámu a obětoval je na zlatém oltáři ve svatyni. Po obětování kadidla vyšel kněz opět ven a hodil kadidelnici na dlažbu, čímž způsobil hluk. V té chvíli zatroubilo sedm kněží na polnice, a tím dali znamení o skončení denní služby v chrámu.

Je zřejmé, že jazyk Zj 8,3–5 nám připomíná právě večerní službu v chrámu. Je důležité si všimnout, že anděl dostává kadidlo u oltáře a následně ho přidává „na zlatý oltář před trůnem“ (Zj 8,3). Kadidlo symbolizuje modlitby Božího lidu (Zj 5,8) a na tyto modlitby nyní Bůh odpovídá.

Zjevení 8,3–5 přináší důležité informace o významu polnic v knize Zjevení:

(1) Sedm polnic představuje Boží soud nad vzbouřeným lidstvem v reakci na modlitby utlačovaného Božího lidu.

(2) Troubení polnic následuje po smrti Ježíše jako Beránka (oběti) a postupně pokračuje během celých dějin až do druhého Kristova příchodu (Zj 11,15–18).

`Znovu si přečti verš Zj 8,5 a uvažuj, jak souvisí s textem Ez 10,2. Jak Ezechielovo vidění o hořících uhlících padajících na odpadlý Jeruzalém objasňuje smysl troubení na polnice ve Zjevení?`

Anděl naplní kadidelnici ohněm ze zlatého oltáře a pak jej vysype na zem. Je důležité si uvědomit, že oheň pochází z oltáře, kde je páleno kadidlo, symbolizující modlitby svatých. To naznačuje, že sedm polnic oznamuje Boží zásah do dějin, který je odpovědí na modlitby jeho utlačovaného lidu, Boží soud. Bůh zasahuje ve prospěch věrných v čase, který k tomu sám určí. Hození kadidelnice na zem pak může připomenout i varování, že Kristova služba smíření nebude trvat navždy a jednoho dne tento čas skončí (Zj 22,11.12).

**Aplikace**

`Ať si jakkoli přejeme, aby Bůh zasáhl v náš prospěch proti utlačovatelům a zlu, Bůh je stále svrchovaný vládce a zasáhne ve svém čase a způsobem, pro který se rozhodne. Co ti to říká o Bohu? Jaký je smysl modliteb těch, co v utrpení volají k Bohu?`