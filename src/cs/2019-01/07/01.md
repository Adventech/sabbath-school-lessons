---
title:  Sedm polnic
date:  09/02/2019
---

### Texty na tento týden
Zj 8,1–13; Nu 10,8–10; Ez 10,2; Zj 10,1–11; Da 12,6.7; Zj 11,1–13; Lv 16

> <p>Základní verš</p>
> „Ve dnech, kdy zazní polnice sedmého anděla, naplní se Boží tajemství, jak je Bůh oznámil svým služebníkům prorokům.“ (Zj 10,7)

Ve scéně otevírání páté pečeti jsme mohli sledovat hlasitý křik těch, kteří trpěli pro Boží slovo. Tento křik představuje volání všech věrných v celých dějinách. Věrní jsou zobrazeni jako duše pod oltářem, které se domáhají spravedlnosti a nápravy (Zj 6,9.10). Hlas z nebes je vyzývá, aby počkali na příchod dne, kdy Bůh bude soudit ty, kteří jim ubližovali. Po otevření šesté pečeti vidíme scénu vykonání soudu nad těmi, kteří škodili a křivdili jeho věrným následovníkům (Zj 6,15–17).

Scéna otevírání páté pečeti ukazuje zkušenost trpícího Božího lidu v průběhu historie – od Ábela až po dobu, kdy Bůh nakonec vynese soud a pomstí se „za krev svých služebníků“ (Zj 19,2). Trpící Boží lid musí zůstat pevný a trpělivý a důvěřovat, že Bůh jeho modlitby slyší.

Vidění sedmi polnic ukazuje, že Bůh již během celých dějin jednal ve prospěch svého lidu a odsoudil ty, kteří mu ubližovali. Cílem tohoto vidění je ujistit Boží lid, že nebesa nejsou k jeho utrpení lhostejná.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`