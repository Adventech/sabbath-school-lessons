---
title:  Podněty k zamyšlení
date:  15/02/2019
---

Troubení sedmé polnice (Zj 11,15–18) signalizuje završení pozemských dějin. Přišel čas, aby Bůh zjevil svou moc a vládu. Naše vzbouřená planeta, která byla tisíce let pod krutovládou satana, se má brzy vrátit pod Boží vládu. Po smrti na kříži a po vzkříšení a nanebevstoupení byl Kristus ustanoven jako spoluvládce vesmíru po boku Otce (Zj 12,10.11). Satan pokračuje ve své snaze pustošit a ničit vše, co se jen dá. Ví totiž, že mu zbývá jen málo času (Zj 12,12). Sedmá polnice oznamuje, že se Bohu podařilo vypořádat se s uchvatitelskými mocnostmi a že tento svět se konečně dostal pod Kristovu spravedlivou vládu.

Sedmá polnice také naznačuje další obsah knihy Zjevení: (1) Rozzuřily se národy: Zjevení 12–14 popisuje satana naplněného hněvem (12,17), který spolu se svými dvěma spojenci – šelmou z moře a šelmou ze země – šikuje národy světa k boji proti Bohu a jeho lidu. (2) Přišel tvůj hněv: Boží odpovědí na zuřivost národů je sedm posledních ran, které popisují Boží hněv (Zj 15,1). (3) Čas, abys soudil mrtvé: Boží soud odměňuje i trestá (Zj 20,11–15). (4) Odměnil své služebníky: jak je popsáno ve Zj 21–22. (5) Zahubil ty, kdo hubili zemi: Zj 19,2 uvádí, že Babylon je na konci času souzen, protože škodil zemi. Zničení satana, jeho armády a jeho dvou spojenců je závěrečným činem dramatu velkého sporu mezi dobrem a zlem (Zj 19,11–20,15).

**Otázky k rozhovoru**

`1. 	Také my se občas setkáváme se skutečností, že kázání evangelia může být hořkou zkušeností (Zj 10,10) – setkáváme se s odmítnutím, výsměchem a i my sami můžeme být odmítnuti a zesměšněni. Kázání evangelia může někdy podnítit nepřátelství. Které osoby z Bible čelily takovým zkouškám? Co se můžete naučit z jejich zkušenosti?`

`2. 	Uvažujte o následujícím citátu: „Znovu a znovu jsem dostávala varování před určováním času. Už nikdy Boží lid nedostane poselství, jehož základem by byl čas. Neznáme přesný čas ani pro vylití Ducha, ani pro Kristův příchod.“ (1SM 188) Proč je tak problematické kreslit podrobné grafy, které naznačují, co a kdy se má dít po roce 1844? Jak se můžeme bránit proti pastem, které takové předpovědi přinášejí?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.