---
title:  Obraz šelmy
date:  27/02/2019
---

> <p></p>
> 11Vtom jsem viděl jinou šelmu, jak vyvstala ze země: měla dva rohy jako beránek, ale mluvila jako drak. 12Z pověření té první šelmy vykonává veškerou její moc. Nutí zemi a její obyvatele, aby klekali před první šelmou, které se zahojila její smrtelná rána. 13A činí veliká znamení, dokonce i oheň z nebe nechá před zraky lidí sestoupit na zem. (Zj 13,11–13)

**Osobní studium**

`Jak ti mohou verše 1Kr 18,38 a Sk 2,3 pomoci pochopit charakteristiku šelmy podobné beránku a její svádění a lži, z nichž největší bude seslání ohně z nebe?`

Šelma podobná beránku je schopna předváděním zázraků přesvědčit o pravdivosti svých slov mnoho lidí – a to i přesto, že její tvrzení nejsou ve shodě s Písmem. „Pomocí spiritizmu bude konat zázraky, uzdravovat nemocné a předvádět nesporně nadpřirozené úkazy.“ (GC 588; VDV 489) Tyto zázraky pomohou šelmě podobné beránku přesvědčit obyvatele země, aby vytvořili obraz šelmy z moře, kterou zasáhla smrtelná rána. Tak vytvoří systém státního náboženství připomínající středověké křesťanství pod taktovkou papežství.

Uzdravení šelmy z moře ukazuje na obnovu římského papežství jako nábožensko-politické moci. Šelma podobná beránku začne mluvit jako drak a bude využívat moc šelmy z moře. Stane se stejně nepřátelskou, jako byla ona.

„Tato nařízení budou v přímém rozporu se zásadami její vlády, jejími svobodnými institucemi, jasnými principy obsaženými v Prohlášení nezávislosti, s duchem ústavy. … Rozpor mezi zásadami a jednáním není větší, než jak jej vyjadřuje proroctví. Šelma s beránčími rohy je sice na pohled čistá, laskavá a neškodná, ale přitom mluví jako drak…

‚Rozkazuje obyvatelům země, aby postavili sochu té šelmě.‘ Tím je jasně udána forma vlády, v níž zákonodárná moc spočívá v rukou lidu. Je to nejpřiléhavější potvrzení toho, že uvedené proroctví označuje Spojené státy.

Co však představuje socha nebo také obraz šelmy? Jak má vypadat? Jde o napodobení první šelmy, které zhotoví šelma s dvěma rohy. Říká se o ní, že je sochou šelmy. Abychom poznali, jak socha vypadá a jak má být vytvořena, musíme prozkoumat charakteristiku první šelmy, tedy papežství.

Když raná církev tím, že opustila prostotu evangelia a přijala pohanské obřady a zvyklosti, přestala být čistou církví Ježíše Krista, pozbyla Božího Ducha a Boží moc. Proto, aby ovládla svědomí lidí, hledala pak podporu u světské moci. Výsledkem bylo papežství, církev, která ovládla státní moc a používala ji k prosazování svých záměrů – zvláště pro trestání ‚kacířství‘…

Až se přední církve Spojených států sjednotí v těch bodech věrouky, které všechny za­chovávají, a ovlivní stát, aby prosadil jejich nařízení a podpořil jejich ustanovení, tehdy protestantská Amerika vytvoří obraz římské církevní vlády, jehož nevyhnutelným výsledkem bude zavedení civilních trestů pro lidi, kteří se nepodvolí…

‚Socha (obraz) šelmy‘ představuje onu formu odpadlého protestantizmu, která vznikne, až budou protestantské církve hledat pomoc státu k prosazování své věrouky.“ (GC 442–445; VDV 290–292)

**Aplikace**

`Jak na tebe působí předpovězené události? Co je podle tebe nejdůležitější, aby se věrný křesťan nenechal svést?`