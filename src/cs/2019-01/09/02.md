---
title:  Šelma z moře
date:  24/02/2019
---

> <p></p>
> 1Tu jsem viděl, jak se z moře vynořila dravá šelma o deseti rozích a sedmi hlavách; na těch rozích deset královských korun a na hlavách jména urážející Boha. 2Ta šelma, kterou jsem viděl, byla jako levhart, její nohy jako tlapy medvěda a její tlama jako tlama lví. A drak jí dal svou sílu i trůn i velikou moc. 3Jedna z jejích hlav vypadala jako smrtelně raněná, ale ta rána se zahojila. A celá země v obdivu šla za tou šelmou; 4klekali před drakem, protože dal té šelmě svou moc, a klekali také před šelmou a volali: „Kdo se může rovnat té dravé šelmě, kdo se odváží s ní bojovat?“ (Zj 13,1–4)

**Osobní studium**

`Jak je vyobrazena šelma z moře? Jak rozumíš použitým symbolům? Jakými fázemi své existence šelma prochází?`

Jan sleduje, jak z moře vystupuje prapodivná šelma. V Bibli je šelma symbolem politické moci. Popis šelmy z moře ukazuje na politickou moc, jejímž hlavním rysem je náboženství. To symbolizuje hustě obydlené oblasti Evropy, z nichž šelma povstává k moci po pádu Římské říše (viz Zj 17,15).

Jan popisuje šelmu postupně, jak se vynořuje z vody. Má sedm hlav a deset rohů – stejně jako drak ve Zj 12,3.4, což naznačuje velmi blízké propojení s pohanským Římem. Na hlavách šelmy jsou rouhavá jména a na rozích královské koruny (diadémy – vyjadřující královskou hodnost). Hlavy šelmy představují království, která satan využil k pronásledování Božího lidu v průběhu dějin (Zj 17,9–11). Urážlivá jména poukazují na božské tituly, na které si šelma dělá nárok. Obraz deseti rohů nás vede k textu Da 7,24, kde deset rohů symbolizuje národy, které povstaly na ruinách Římské říše. Tyto charakteristiky šelmy z moře poukazují na papežský systém, který byl pokračovatelem Římské říše.

Šelma z moře se podobá levhartovi, nohy má jako medvěd a tlamu jako lev. Spojuje v sobě charakteristiky čtyř zvířat (symbolů světových mocností) z Da 7,2–7, která představují Babylon, Médo-Persii, Řecko a Řím. Jan je však uvádí v opačném pořadí a ukazuje, že šelma z moře úzce souvisí se čtvrtou šelmou v Da 7, Římskou říší.

Stejně jako dal Otec dává svůj trůn a svou moc Kristu (Zj 2,27), dává drak (pohanská Římská říše vedená satanem) moc, trůn a velkou autoritu šelmě a ustanovuje ji svým spoluvládcem a zástupcem na zemi.

Zj 13,5–7 ukazuje, že období, během kterého bude šelma křesťany pronásledovat, má trvat dvaačtyřicet „měsíců“. Jak jsme si již ukázali, pronásledování ženy mělo trvat „čas a časy a polovina času“, což je vlastně tři a půl „času“ neboli prorockého tři a půl roku (Zj 12,13.14; srovnej s Da 7,25). Dvaačtyřicet prorockých „měsíců“ (pokud měsíc má třicet dní) představuje 1 260 dnů/let (Zj 12,6). Můžeme tedy konstatovat, že všechna tři období – „čas, časy a půl času“, dvaačtyřicet „měsíců“ a 1 260 „dní“ – odkazují na stejné období 1 260 let. Tato fáze končí, když je jedna z hlav šelmy smrtelně zraněna. Uzdravení této „smrtelné rány“ pak ukazuje na dobu po roce 1798, kdy se šelma uzdraví a obnoví se její moc. Tato skutečnost vyvolá úžas a obdiv světa, který draka i šelmu začne uctívat.

**Aplikace**

`Jak bys shrnul informace obsažené v dnešním studiu? Jak bys je vysvětlil svému příteli? Kterou myšlenku považuješ za nejdůležitější?`