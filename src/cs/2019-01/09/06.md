---
title:  Cejch (znamení) šelmy
date:  28/02/2019
---

> <p></p>
> 16A nutí všechny, malé i veliké, bohaté i chudé, svobodné i otroky, aby měli na pravé ruce nebo na čele cejch, 17aby nemohl kupovat ani prodávat, kdo není označen jménem té šelmy nebo číslicí jejího jména. (Zj 13,16.17)

**Osobní studium**

Zj 13 ukazuje, že šelma podobná beránkovi sehraje v závěrečné krizi důležitou roli. Ve snaze ovládnout přesvědčení a víru lidí nastolí tato mocnost celosvětový náboženský systém.

`Uvažuj o úvodních verších v kontextu Dt 6,4–8. Jakou souvislost vidíš mezi Božími přikázáními a cejchem daným na ruku nebo na čelo?`

Lidé ze všech společenských vrstev budou nuceni přijmout cejch šelmy na ruku nebo na čelo. Tak jako pečeť označuje ty, které Bůh považuje za svůj lid (Zj 7,3.4; 14,1), tak znamení šelmy označuje ty, kteří uctívají šelmu.

Cejch šelmy není žádným viditelným znamením. Jeho umístění na ruku nebo na čelo připomíná Mojžíšův příkaz, aby si Boží zákon přivázali jako připomínku na ruku a na čelo (Dt 6,8). Pravá ruka souvisí s tím, co děláme, a čelo souvisí s přemýšlením a rozumovým souhlasem. Někteří lidé se rozhodnou přijmout cejch šelmy jen proto, aby unikli nebo se vyhnuli hrozbě smrti, zatímco jiní se duševně i duchovně zcela odevzdají tomuto odpadlému systému.

Základní otázkou závěrečné krize bude, kdo se postaví na Boží stranu a bude jednat a rozhodovat se podle jeho přikázání (Zj 14,12). Především přikázání o zachovávání soboty bude zkouškou poslušnosti Bohu. Jako je sobota poznávacím znakem poslušnosti věrného Božího lidu (Ez 20,12.20), tak je cejch šelmy znakem pošlušnosti šelmě.

Jednou z viditelných charakteristik znamení šelmy je snaha nahradit Boží přikázání lidskými příkazy. Nejvýznamnějším důkazem této skutečnosti je lidské ustanovení neděle (Da 7,25) jako dne uctívání, namísto sedmého dne, soboty, kterou ustanovil náš Stvořitel.

Pokus změnit znamení Boží autority je vlastně snahou nárokovat si roli a moc, která náleží jen Bohu. „Znamením šelmy je papežský den odpočinku. … Když bude vydán dekret, kterým bude do popředí postavena náhrada soboty, a hlasité volání třetího anděla bude lidi varovat před šelmou a jejím obrazem … tehdy ti, kteří budou i nadále přestupovat přikázání, obdrží znamení šelmy.“ (Ev 234.235)

Zj 13,18 říká: „To je třeba pochopit: kdo má rozum, ať sečte číslice té šelmy. To číslo označuje člověka, a je to číslo šest set šedesát šest.“ Kdo je tímto člověkem? Pavel ho popisuje jako „člověka nepravosti“ (2Te 2,3). Toto označení zaměřuje naši pozornost na papežskou moc symbolizovanou šelmou z moře, jejíž rouhavá jména na hlavách souvisí s božským titulem, na který si šelma dělá nárok. Staví se tak na místo, které na zemi náleží jedině Synu Božímu.

**Aplikace**

`Proč je podle tebe důležité vědět, že v závěrečné době půjde o pravé uctívání a o život ve víře a podle Božích přikázání?`