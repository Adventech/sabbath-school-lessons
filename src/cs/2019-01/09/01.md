---
title:  Satan a jeho spojenci
date:  23/02/2019
---

### Texty na tento týden
Zj 13; 17,8; Da 7,24; 2Te 2,2–12; Zj 12,14–16; 1Kr 18,38

> <p>Základní verš</p>
> „Drak v hněvu vůči té ženě rozpoutal válku proti ostatnímu jejímu potomstvu, proti těm, kdo zachovávají přikázání Boží a drží se svědectví Ježíšova.“ (Zj 12,17)

Zjevení 12 popisuje satanův útok proti věrnému Božímu lidu, který v sobě zahrnuje i pronásledování pohanským a později papežským Římem během období 1 260 dnů neboli let (538–1798; viz Zj 12,6.13.14 a lekce 7 v části na úterý). Zjevení 13 detailněji popisuje satanovy útoky během křesťanských dějin. Satan při nich využíval dvou spojenců, kteří jsou zobrazeni jako šelmy. Na konci času se pod satanovým vedením drak a obě šelmy sjednotí, aby se postavili na odpor Božím vykupitelským aktivitám a získali si oddanost celého světa.

Při našem dalším studiu musíme být opatrní. Dosud jsme totiž mluvili o událostech, které se již v minulosti staly. Je snazší vykládat proroctví, která se již naplnila. Ale když se dostáváme k proroctvím, která se teprve mají naplnit (jak o tom budeme hovořit v části na úterý), potřebujeme určitou míru zdrženlivosti a opatrnosti. Bůh nám ukazuje, co se bude dít na konci času, abychom pak nebyli překvapeni. Nesděluje nám však každý detail, který bychom rádi znali.

Vždy musíme mít na paměti, že ačkoli nám tato proroctví přibližují události, které se mají na konci odehrát, nepřinášejí nám všechny detaily o tom, kdy a jak se závěrečné události stanou. Potřebujeme být proto opatrní a nerozvíjet spekulace, o kterých proroctví nic neříkají. Nezapomeňme, že proroctví z knihy Zjevení sledují praktický cíl: naučit nás, jak máme dnes žít a jak se máme připravit na budoucnost.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`