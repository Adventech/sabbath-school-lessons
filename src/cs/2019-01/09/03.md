---
title:  Působení šelmy z moře
date:  25/02/2019
---

> <p></p>
> 5A bylo jí dáno [šelmě], aby mluvila pyšně a rouhavě a měla moc po čtyřicet dva měsíce. 6A tak otevřela ústa a rouhala se Bohu, jeho jménu i jeho příbytku, všem, kdo přebývají v nebi. 7A bylo jí dáno, aby vedla válku proti svatým a aby nad nimi zvítězila. Dostala moc nad každým kmenem, národem, jazykem i rasou; 8budou před ní klekat všichni obyvatelé země, jejichž jména nejsou od stvoření světa zapsána v knize života, v knize toho zabitého Beránka. (Zj 13,5–8)

**Osobní studium**

Zjevení 13,5 upřesňuje časové období pronásledování, o kterém jsme mluvili včera. Čtyřicet dva měsíce, kdy měla šelma moc, je stejně dlouhé časové období jako 1 260 dní/let pronásledování ženy (církve), o kterém se hovoří ve Zj 12,6.14. (Prorocký den symbolizuje rok – Nu 14,34 a Ez 4,6. Viz také část na úterý v 7. lekci.) Rok 538 označuje počátek prorockého období, během kterého římská církev – v čele s papežem – ustanovila samu sebe za duchovní autoritu a během celého středověku pak vládla západnímu světu. Až události Velké francouzské revoluce zasadily v roce 1798 šelmě smrtelnou ránu. Nastal tak dočasný konec represivní vlády církve, která byla v mnoha zemích státním ná­bo­ženstvím.

`Porovnej verše Zj 13,5–8 s texty Da 7,24.25 a 2Te 2,2–12. Které společné charakteristiky můžeš najít v působení šelmy z moře, malého rohu a člověka nepravosti? Jak bys vlastními slovy popsal jejich jednání?`

Jednání šelmy z moře během prorockého období 1 260 dnů/let je charakterizováno jako rouhání. Rouháním jsou v Novém zákoně označeny takové aktivity, kterými se někdo prohlašuje za rovného Bohu (J 10,33; Mt 26,63–65) a nárokuje si jeho autoritu (Mk 2,7). Šelma z moře se rouhá Bohu, jeho jménu, jeho příbytku a také všem, kdo přebývají v nebi (Zj 13,6). Božím příbytkem je nebeská svatyně, v níž Kristus koná v náš prospěch a pro naši záchranu. Šelma z moře se snaží zničit a popřít Ježíšovu službu tím, že se ji pokouší nahradit lidským kněžským systémem. Ten je postaven na tvrzení, že dokáže zprostředkovat odpuštění hříchů a spasení. Tuto moc však má jen Bůh, a proto jde o rouhání.

Zj 13 ukazuje na období největšího odpadnutí v křesťanství, které se uskutečnilo, když si římský katolicizmus s papežem v čele začal nárokovat postavení a moc, které náleží jen Bohu. Ti, co se Římu odmítli podřídit, zakoušeli pronásledování. Ačkoliv se dnes takové výroky mohou jevit jako nepříjemné, nebo dokonce fanatické, současnost nemůže vymazat historii, ať už by si to někteří lidé jakkoli přáli.

**Aplikace**

`Jak můžeme zůstat věrni proroctvím, která hovoří o nesprávném jednání církve, a zároveň zůstat vlídnými a citlivými, když o těchto pravdách říkáme druhým?`