---
title:  Podněty k zamyšlení
date:  01/03/2019
---

Zjevení ukazuje, že sobota bude na konci dějin znamením poslušnosti a věrnosti Bohu. Musíme však mít na paměti, že pokud dnes někdo Boha uctívá v neděli, neznamená to, že takový člověk má automaticky cejch šelmy. Uctívání neděle se stane znamením šelmy až tehdy, když se lidé vědomě rozhodnou stát na Boží straně nebo proti němu. Lidé se rozhodnou pro Boha nebo proti němu. Tato doba je však stále budoucností.

„Nikdo dnes ještě nepřijal znamení šelmy. Čas zkoušky ještě nenastal. Dnes jsou praví a věrní křesťané ve všech církvích – a římskokatolické společenství není žádnou výjimkou. Nikdo není nucen k rozhodnutí dříve, než může přijmout světlo pravdy a pochopit požadavky čtvrtého přikázání. Když však bude vydán dekret vyžadující uctívání nepravé soboty a hlasité volání třetího anděla bude lidi varovat před uctíváním šelmy a její obrazu, velmi jasně bude dána hranice mezi pravdou a lží. Tehdy ti, kteří budou pokračovat ve vzpouře a hříchu, přijmou znamení šelmy.“ (Ev 234.235)

Pamatujme na to, že zachovávání neděle dnes nikoho nevede k zatracení, stejně jako svěcení soboty neznamená, že člověk bude spasen. Přichází však čas, kdy se znamení šelmy stane důležitým problémem a rozhodnutí se pro správný den uctívání se stane zkouškou věrnosti. Zjevení vyzývá Boží lid, aby se s hledajícím a otevřeným srdcem věnoval studiu Bible a jejích proroctví. Zároveň by měl každý věrný následovník Krista usilovat přinést evangelium těm, kteří se ještě pro Krista nerozhodli.

**Otázky k rozhovoru**

`1.	Když pozorujete situaci, která je dnes ve světě, jaké trendy vnímáte v oblasti náboženství a politiky? Které z nich mohou v konečném důsledku vést k naplnění proroctví ze Zj 13?`

`2.	Jaký postoj bychom měli při čekání na druhý příchod Krista zaujmout vůči jiným křesťanům? Uvažujte o následující radě: „Naši kazatelé by se měli přiblížit ke kazatelům jiných denominací. Modlete se za tyto lidi, za které se přimlouvá i Kristus. Spočívá na nich velká zodpovědnost. Jako Kristovi poslové bychom měli projevit hluboký, opravdový zájem o tyto pastýře stáda.“ (6T 78)`

`3.	Jak bychom se v našem postoji vůči křesťanům jiných denominací měli vyhýbat nadřazenosti a nekřesťanskému duchu? Jak bychom měli prokazovat respekt k nim a k jejich osobní víře, aniž bychom sami dělali kompromisy?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.