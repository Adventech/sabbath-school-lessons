---
title:  Šelma ze země
date:  26/02/2019
---

> <p></p>
> Vtom jsem viděl jinou šelmu, jak vyvstala ze země: měla dva rohy jako beránek, ale mluvila jako drak. (Zj 13,11)

**Osobní studium**

První polovina Zj 13. kapitoly popisuje mocnost, která byla aktivní během 1 260 dnů/let. Události během Velké francouzské revoluce zasadily tomuto nábožensko-politickému systému smrtelnou ránu. Tato rána však bude nakonec uzdravena a celý systém znovu ožije. Druhá polovina kapitoly popisuje, jak se toto uzdravení vlastně uskuteční.

`Uvažuj o textu Zj 13,11. Jak je charakterizována druhá šelma? Přemýšlej o této šelmě v kontextu veršů Zj 12,14–16. Jaký význam má podle tebe skutečnost, že tato druhá šelma vychází ze země?`

Jan sleduje, jak ze země vystupuje další šelma. Tato šelma je opět světovou mocností a má podobný vliv jako první šelma. Na rozdíl od šelmy z moře, jejíž vzhled nahání hrůzu, se šelma ze země alespoň na první pohled může zdát neškodná. Dozvídáme se o ní, že má „dva rohy jako beránek“ (Zj 13,11). Beránek je ve Zjevení symbolem Krista. Na základě tohoto popisu se tedy zdá, že šelma je podobná Ježíši.

Šelma ze země přichází z oblasti, která ochránila ženu (symbol pravé Boží církve) před pronásledováním draka na konci prorockého období 1 260 dnů/let (Zj 12,14–16). Šelma ze země je na scéně novým hráčem. Povstává jako světová mocnost právě v době, kdy šelma z moře utrpí smrtelnou ránu. Znamená to, že šelma ze země bude působit během doby konce.

„Který národ Nového světa nabýval v roce 1798 na moci, začal růst k síle a velikosti a obracet na sebe pozornost světa? Výklad symbolu neponechává žádné otazníky; údaje proroctví odkazují na jediný národ – na Spojené státy americké.“ (GC 440; VDV 289)

Zjevení 13,11 ukazuje, že Spojené státy – byť převážně protestantské – začnou nakonec mluvit jako drak, jako samotný satan. Zároveň budou mít celosvětový vliv, podobně jako ho měla Římská říše. Tato mocnost z konce času bude sloužit jako nástroj, který povede celý svět k uctívání první šelmy, jež utrpěla smrtelnou ránu. Spojené státy, které svého času poskytovaly pronásledované církvi ochranu a útočiště, se nakonec při událostech na konci času změní v pronásledovatele.

**Aplikace**

`Když věřící poprvé ztotožnili Spojené státy s druhou šelmou ze Zjevení 13, neměly ani zdaleka takovou moc a vliv, jako mají dnes. Jak ti tato skutečnost pomáhá identifikovat právě Spojené státy jako mocnost popsanou v uvedeném proroctví?`