---
title:  Uprostřed svícnů
date:  05/01/2019
---

### Texty na tento týden
Zj 1,9–18; Sk 7,54–60; Mt 12,8; Ex 20,11; Da 10,5.6; Zj 1,20; Zj 2,1–7

> <p>Základní verš</p>
> „Kdo má uši, slyš, co Duch praví církvím: Tomu, kdo zvítězí, dám jíst ze stromu života v Božím ráji.“ (Zj 2,7)

Žalm 73 popisuje autorův úžas nad vychloubačnou pýchou svévolníků, kteří si užívají dostatku a pohodlí, na rozdíl od utrpení spravedlivých. Žalmista vyjadřuje nad touto nespravedlností hluboké znepokojení (Ž 73,2–16). Nakonec však přichází se svými pochybnostmi a se svým zmatkem do svatyně (Ž 73,16.17). Tam, v Boží přítomnosti, pochopí skutečnou podstatu celého napětí.

O mnoho století později se pro své věrné svědectví ocitl zestárlý apoštol ve vyhnanství na skalnatém ostrově. Ve své tísni se navíc dozvěděl, že církevní sbory, o které se staral, se dostávají do potíží. Právě v této těžké situaci dostal vidění o vzkříšeném Kristu v jeho nebeské svatyni. Podobně jako v případě žalmisty, i Janovi Hospodin odhalil některá tajemství tohoto života a podstatu problémů, které prožíváme. Tato svatyňová scéna mu přinesla jistotu Kristovy přítomnosti a péče. Toto ujištění pak Jan předává prostřednictvím poselství knihy Zjevení nejen svým sborům, ale i následujícím generacím křesťanů v dalších staletích – a to až do konce dějin tohoto světa.

Kromě úvodu ke studiu Kristovy služby v nebeské svatyni se tento týden soustředíme i na první ze sedmi osobitých poselství adresovaných sedmi křesťanským sborům v Malé Asii. Tato poselství mají svůj význam i pro nás dnes. Příští týden se budeme věnovat poselstvím do zbývajících šesti sborů.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`