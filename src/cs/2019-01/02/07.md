---
title:  Podněty k zamyšlení
date:  11/01/2019
---

Přečti si 56. kapitolu „Na ostrově Patmos“ z knihy Poslové naděje a lásky (AA 568–577; PNL 327–332).

„Pronásledování Jana se stalo prostředkem milosti. Patmos zazářil slávou vzkříšeného Spasitele. Jan už viděl Krista v jeho lidské podobě se známkami po hřebech na rukou a nohou, které budou navždy součástí jeho slávy. Nyní však mohl opět spatřit vzkříšeného Pána oděného do takové slávy, kterou hříšný člověk nemůže naplno spatřit, aby nezemřel.

Kristovo zjevení se Janovi by mělo být pro všechny věřící i nevěřící důkazem, že Kristus opravdu žije. Toto poznání je pro církev oživující mocí. Nad Božím lidem se občas rozprostřou tmavé mraky útlaku a pronásledování. Pro takové období však věřící dostali poučení. Kristus často vchází do věznic a zjevuje se svým vyvoleným. Stojí s nimi v ohni na hranici. Tak jako tmavou noc osvětlují hvězdy, zářivé světlo Boží slávy ozařuje hlubokou beznaděj. Čím tmavší je obloha, tím jasněji a impozantněji září Slunce spravedlnosti, vzkříšený Zachránce.“ (YI, 5. dubna 1900)

**Otázky k rozhovoru**

`1. 	Jan čtenářům knihy Zjevení ukazuje, co viděl a slyšel na ostrově Patmos. Co poznáváte vy, když čtete verše Zj 1,12–20. Jaké povzbuzení můžete z tohoto textu získat pro sebe?`

`2. 	První ze tří andělů (Zj 14,7) vyzývá obyvatele země: „…poklekněte před tím, kdo učinil nebe, zemi, moře i prameny vod.“ Je to jazyk, který vychází z textu Ex 20,11. Co nám poselství prvního anděla ve Zjevení říká o významu soboty na konci věků?`

`3. 	Mnozí křesťané čelí nezvyklé ironii. Čím déle chodí do sboru, tím snadněji se může stát, že jejich víra ochladne nebo se úplně vytratí. Mělo by to však být přesně naopak. Vždyť nakonec, čím déle chodíme s Ježíšem, tím více bychom měli znát a prožívat jeho lásku. Co můžeme udělat pro to, aby v nás oheň víry nejen hořel, ale byl stále větší?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.