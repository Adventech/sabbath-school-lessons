---
title:  Den Páně
date:  07/01/2019
---

> <p></p>
> Ocitl jsem se ve vytržení ducha v den Páně, a uslyšel jsem za sebou mocný hlas jako zvuk polnice… (Zj 1,10a)

**Osobní studium**

`Soustřeď se na úvodní text a přečti si i verše Ex 31,13; Iz 58,13 a Mt 12,8. Jaký den je podle těchto veršů pojmenovaný jako „den Páně“ (nebo také „den Hospodinův“)? V čem mohl být tento den pro Jana důležitý uprostřed těžkostí, ve kterých se ocitl?`

„Pán slávy se apoštolovi ve vyhnanství zjevil v sobotní den. Jan světil sobotu na Patmosu stejně jako v době, kdy kázal lidu v judských městech a vesnicích. Vztahoval na sebe vzácná zaslíbení týkající se tohoto dne.“ (AA 581; PNL 335)

Samotný text Zj 1,10 používá termín „den Páně“, který může naznačovat, že apoštol Jan dostal své vidění v sobotu, sedmý den týdne (teprve později začali křesťané takto označovat neděli). Přestože ve svých viděních upíral zrak k budoucím událostem a k druhému příchodu Ježíše Krista (Zj 1,7), který je také nazvaný jako „den Páně“ (Iz 13,6–13; 2Pt 3,10), Jan ve verši Zj 1,10 mluvil o době, kdy měl vidění o budoucnosti – a v tomto případě šlo o sobotu, „den Páně“.

Není pochyb, že pro Jana, zkroušeného potížemi a utrpením, byla tato mimořádná sobota naplněná viděním jakousi „ochutnávkou“ života bez utrpení, jaký budou po Kristově příchodu prožívat všichni spasení. Samozřejmě, v židovském chápání je každá sobota považována za předchuť olam haba, „přicházejícího světa“.

„Sobota, kterou Bůh představil v Edenu byla … pro Jana na opuštěném ostrově vzácná… Pro opuštěného psance musela mít tato sobota obrovský význam. Vždy vnímal, že ho Kristus miluje. Nyní to však skutečně prožil. Nikdy předtím se toho o Kristu nedozvěděl tolik. Nikdy předtím neslyšel tak důležité a pozoruhodné pravdy.“ (7BC 955)

**Aplikace**

`Porovnej dvě verze čtvrtého přikázání, zaznamenané v Desateru v Ex 20,8–11 a v Dt 5,12–15 (soustřeď se především na poslední verš v každém textu). V čem se tyto dvě verze liší a co mají společné? Co se z nich můžeme dozvědět o Bohu? Jak jsou tyto dvě charakteristiky Boha navzájem propojeny? Jak nám naše prožívání soboty může pomoci uvědomit si realitu toho, kým je (a chce být) pro nás Bůh?`