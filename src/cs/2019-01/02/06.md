---
title:  Poselství sboru v Efezu
date:  10/01/2019
---

> <p></p>
> 5Rozpomeň se, odkud jsi klesl, navrať se a jednej jako dřív. Ne-li, přijdu na tebe a pohnu tvým svícnem z jeho místa, jestliže se neobrátíš. 6To však máš k dobru, že nenávidíš skutky nikolaitů stejně jako já. 7Kdo má uši, slyš, co Duch praví církvím: Tomu, kdo zvítězí, dám jíst ze stromu života v Božím ráji. (Zj 2,5–7)

**Osobní studium**

Efez byl hlavním a největším městem římské provincie Malá Asie. Nacházel se na křižovatce největších obchodních cest a zahrnoval i hlavní přístav Malé Asie. Šlo o důležité obchodní a náboženské centrum. Ve městě se nacházelo množství významných veřejných institucí a budov – chrámy, stadiony, lázně, divadla a nevěstince. Efez byl známý svou láskou k umění, ale také pověrčivostí, rozšířením čarodějnictví a nemravností. Přesto se nejvýznamnější křesťanský sbor provincie nacházel právě v Efezu.

`Jak se Ježíš podle veršů Zj 2,1–4 představuje sboru v Efezu? Za které vlastnosti Ježíš chválí tento sbor? Jaké obavy a znepokojení vyslovuje Ježíš v souvislosti se sborem v Efezu?`

V raném období byli věřící v Efezu známi svou vírou a láskou (Ef 1,15). Navzdory tlakům, kterým byli vystaveni, zůstávali křesťané v Efezu ve své víře pevní a oddaní. Byli pilní, poslušní pravdy a zůstávali věrní až do konce. Bylo jen samozřejmé, že ve svém středu netolerovali falešné učitele. Postupně však jejich láska ke Kristu začala slábnout. A přestože členové sboru zůstávali věrní učení apoštolů, bez vřelé Kristovy lásky hrozilo nebezpečí, že jejich světlo úplně vyhasne.

`Jaké tři výzvy adresuje Ježíš věřícím v Efezu? Jak jim měly pomoci obnovit lásku ke Kristu i k sobě navzájem? Jak spolu tyto tři výzvy souvisejí?`

Situace v Efezu se z prorockého pohledu překrývá s obecnou situací a duchovním stavem církve od jejího vzniku do konce prvního století. Apoštolskou církev charakterizovala láska a věrnost evangeliu. Ale koncem prvního století začal v církvi postupně chladnout oheň první lásky. Postupně se odkláněla od jednoduchosti a čistoty evangelia.

**Aplikace**

`Představ si, že se nacházíš ve společenství věřících, jejichž láska se postupně vytrácí. Jednotliví členové nepodléhají žádnému viditelnému hříchu ani ho nepraktikují. Dokonce se ze všech sil snaží dělat to, co je správné. Trpí však formalizmem, lhostejností a neosobnosti. Jaké rady by Kristus dal takovému společenství, aby mu pomohl z této situace­?`