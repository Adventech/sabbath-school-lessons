---
title:  Kristovo poselství tehdy a nyní
date:  09/01/2019
---

> <p></p>
> 10V den Páně jsem se ocitl v Duchu a uslyšel jsem za sebou mocný hlas jako zvuk polnice, 11který říkal: „Co vidíš, napiš do svitku a pošli sedmi sborům: Do Efesu, do Smyrny, do Pergama, do Thyatir, do Sard, do Filadelfie a do Laodiceje.“ (Zj 1,10.11; ČSP)

> <p></p>
> 19Napiš tedy, co jsi viděl – to, co jest, i to, co se má stát potom. 20Tajemství těch sedmi hvězd, které jsi viděl v mé pravici, i těch sedmi zlatých svícnů: Sedm hvězd jsou andělé sedmi církví, a sedm svícnů je sedm církví. (Zj 1,19.20)

**Osobní studium**

`Ježíš adresuje svá slova sedmi různým sborům v Malé Asii (Zj 1,19.20). Jde samozřejmě o konkrétní poselství do jednotlivých křesťanských společenství existujících v době vzniku knihy Zjevení. Podle čeho můžeme podle tebe usuzovat, že tyto „dopisy“ jsou i všeobecným (a symbolickým) poselstvím pro všechny křesťany?`

Ježíšova poselství, která měl Jan zpro­­střed­­kovat sedmi sborům, jsou zaznamenána ve Zjevení 2 a 3. Jejich poselství je možné vnímat v různých rovinách:

Historická aplikace. Poselství byla původně určena sedmi konkrétním sborům, které se nacházely v bohatých městech Malé Asie. Křesťané byli v těchto městech vystaveni různým výzvám. V některých městech bylo v místních chrámech zavedeno uctívání císaře jako znamení loajality obyvatel města Římu. Uctívání císaře se místy nejen vyžadovalo, ale i vynucovalo pod hrozbou různých trestů. Od obyvatel se očekávalo, že se budou účastnit různých veřejných akcí a pohanských náboženských slavností. Protože mnozí křesťané se odmítali takových praktik účastnit, byli vystaveni různým trestům a nejednou byli potrestáni i smrtí. Kristus zmocnil Jana, aby zaznamenal sedm poselství, která měla věřícím v daných městech pomoci v jejich těžké situaci.

Prorocká aplikace. Skutečnost, že Zjevení je prorockou knihou a jen sedm sborů ze všech bylo vybráno, aby obdrželo zaznamenané poselství, nám naznačuje, že i těchto sedm poselství má prorocký charakter. Duchovní situace v tehdejších sedmi sborech se překrývá s duchovní situací Boží církve v různých dějinných obdobích. Z nebeského pohledu je cílem sedmi poselství přinést panoramatický pohled na duchovní stav křesťanství od prvního století až po závěrečné události světa.

Univerzální aplikace. Poselství jednotlivým sborům nebyla posílána odděleně, ale společně jako jeden list (Zj 1,11; 22,16). Celý dopis si tak přečetly všechny sbory. Jednotlivá poselství sedmi sborům obsahují naučení, ze kterých mohou mít užitek křesťané v nejrůznějších obdobích dějin na odlišných místech světa. Tímto způsobem jsou osloveny různé typy křesťanů ve všech dobách a oblastech. Zatímco například obecná charakteristika křesťanství dnes vychází z poselství sboru v Laodikeji, někteří křesťané mohou vnímat, že je pro ně nebo pro jejich společenství aktuální poselství určené jinému sboru. Dobrou zprávou je, že ať už je náš duchovní stav jakýkoliv, Bůh „se sklání k padlým bytostem tam, kde se nacházejí“ (1SM 22).

**Aplikace**

`Představ si, že by měl Bůh adresovat dopis tvému sboru podobně, jako jsou napsány listy sedmi sborům. Tento list by obsahoval charakteristiku vašeho duchovního stavu a pojmenování problémů, s nimiž zápasíte. Jak by takový dopis vypadal?`