---
title:  Na ostrově Patmos
date:  06/01/2019
---

> <p></p>
> Já, Jan, váš bratr, který má s vámi účast na Ježíšově soužení i kralování a vytrvalosti, dostal jsem se pro slovo Boží a svědectví Ježíšovo na ostrov jménem Patmos. (Zj 1,9)

**Osobní studium**

`Co se můžete z úvodního verše dozvědět o okolnostech, za kterých Jan obdržel vidění zaznamenané v knize Zjevení?`

Patmos je vyprahlý, skalnatý ostrov v Egejském moři. Je dlouhý přibližně šestnáct kilometrů a v nejširším místě měří téměř deset kilometrů. Římané ho spolu s okolními ostrovy využívali jako místa na izolování vyhoštěných politických vězňů. Křesťanští autoři, kteří žili v prvních stoletích po Kristu, se jednoznačně shodují na tom, že římské orgány poslaly Jana do vyhnanství na ostrov Patmos pro jeho věrnost evangeliu. Zestárlý apoštol určitě zažíval na Patmosu všechny obtíže spojené s římským uvězněním. Je pravděpodobné, že byl v okovech, trpěl hladem a musel namáhavě pracovat pod dozorem nemilosrdných římských dozorců.

„Patmos, pustý, skalnatý ostrov v Egejském moři, byl místem, které si římská vláda zvolila za vyhnanství pro zločince. Pro Božího služebníka se však toto ponuré místo stalo bránou do nebe. Odloučen od shonu každodenního života a od pilné práce předchozích let, žil ve společenství s Bohem, Kristem a nebeskými anděly. Od nich přijímal pokyny pro církev všech budoucích časů. Zde se před jeho očima odehrály události, které nastanou na konci dějin tohoto světa; tady zaznamenal vidění, která dostal od Boha.“ (AA 570.571; PNL 328)

Jaké potíže prožívaly různé biblické postavy navzdory své věrnosti Bohu (nebo právě pro ni)? Viz například Da 3,16–23 a Sk 7,54–60.

Kristovi následovníci by nikdy neměli zapomenout, že kdykoli se ocitnou v podobné situaci jako Jan, nejsou ponecháni jen sami sobě. Tentýž Ježíš, který přišel za Janem se slovy naděje a povzbuzení uprostřed těžkostí na ostrově Patmos, je i dnes uprostřed svého lidu, aby ho posiloval, pomáhal a povzbuzoval v jeho starostech.

**Aplikace**

`Jak bys odlišil utrpení, které prožíváš pro Kristovo jméno, od obtíží způsobených jinými důvody, včetně tvých špatných rozhodnutí? Dají se vždy určit příčiny našeho utrpení? Co když svému utrpení nerozumíš? Jak se můžeš naučit důvěřovat Hospodinu v každé si­tuaci?`