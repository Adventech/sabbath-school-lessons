---
title:  Janovo vidění Krista
date:  08/01/2019
---

> <p></p>
> 12Obrátil jsem se, abych viděl, kdo se mnou mluví. A když jsem se obrátil, spatřil jsem sedm zlatých svícnů; 13uprostřed těch svícnů někdo jako Syn člověka, oděný řízou až na zem, a na prsou zlatý pás. 14Jeho hlava a vlasy bělostné jako sněhobílá vlna, jeho oči jako plamen ohně; 15jeho nohy podobné kovu přetavenému ve výhni a jeho hlas jako hukot příboje. 16V pravici držel sedm hvězd a z jeho úst vycházel ostrý dvousečný meč; jeho vzhled jako když slunce září v plné své síle. 17Když jsem ho spatřil, padl jsem k jeho nohám jako mrtvý; ale on vložil na mne svou pravici a řekl: „Neboj se. Já jsem první i poslední, 18ten živý; byl jsem mrtev – a hle, živ jsem na věky věků. Mám klíče od smrti i hrobu.“ (Zj 1,12–18)

**Osobní studium**

`Soustřeď se na způsob, jakým Jan v úvodních verších zobrazuje Krista. Porovnej tento popis s textem Da 10,5.6. V čem jsou tyto popisy stejné a v čem různé? Jak se Ježíš zjevuje v Janově vidění? Jakou činnost koná? Jak tomuto popisu rozumíš?`

Jan vidí Ježíše oblečeného jako velekněze procházejícího se mezi svícny. Tento obraz poukazuje na Hospodinovo zaslíbení starověkému Izraeli: „Budu procházet mezi vámi a budu vám Bohem a vy budete mým lidem“ (Lv 26,12). Ve Zjevení představují svícny sedm křesťanských sborů v Malé Asii, kterým byl Janův spis původně určen (Zj 1,20). Jak si ukážeme v části na středu, svícny symbolizují i Boží církev během dějin. Prostřednictvím Ducha svatého Ježíš pečuje o církev a chrání ji. Je neustále se svým lidem, dokud ho nepřivede do věčného domova.

Kromě toho vychází obraz Ježíše jako velekněze uprostřed svícnů z obřadní praxe v Jeruzalémském chrámu. Mezi každodenní povinnosti určeného kněze patřila i péče o to, aby svícen ve svatyni jasně svítil. Měl ho čistit, udržovat a doplňovat olejem. Kněz proto velmi dobře znal stav každé části svícnu. Podobně i Ježíš důvěrně zná potřeby a situaci svého lidu, o který se osobně stará.

`Přečti si texty Zj 2,2.9.13.19; 3,1.8.15. Každý z těchto veršů začíná Ježíšovým konstatováním „Vím o …“ (ČEP) nebo také „Znám…“ (ČSP) (v řečtině oida). Co ti tato slova říkají o tom, jak Ježíš zná situaci a potřeby svého lidu?`

Ježíš se představuje Božími tituly, jako například „první a poslední“ (Zj 2,8; porovnej s Iz 44,6; 48,12). Řecké slovo pro „poslední“ je eschatos, ze kterého pochází slovo „eschatologie“ (učení o posledních věcech). To naznačuje, že cílem eschatologie by mělo být poznávání Ježíše Krista, který bude mít v závěrečných událostech poslední slovo. On je ten „živý“ a vlastní „klíče od smrti i hrobu“ (Zj 1,18). Svou smrtí a svým vzkříšením dostal Ježíš moc otevřít brány smrti (Jb 17,16 a Ž 9,14). Všichni, kteří mu důvěřují, vstanou z hrobů k věčnému životu (1K 15,21–23). Věrní Ježíšovi následovníci se nemusejí bát smrti, protože i mrtví jsou v jeho péči. A pokud nezapomíná ani na mrtvé, o co více se stará o živé! (1Te 4,16.17)

**Aplikace**

`Co pro tebe znamená, že Ježíš o tobě ví, zná tě, rozumí tvé situaci a má moc zachránit tě pro věčnost? Čím tě toto vědomí naplňuje? Jak to ovlivňuje tvůj každodenní život, tvé rozhodování a vztah k druhým lidem?`