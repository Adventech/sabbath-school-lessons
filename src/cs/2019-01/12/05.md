---
title:  Sedm hlav šelmy
date:  20/03/2019
---

> <p></p>
> 9Ať pochopí ten, komu je dána moudrost. Sedm hlav je sedm pahorků, na nichž ta žena sedí, a také sedm králů: 10pět jich padlo, jeden kraluje, jeden ještě nepřišel. Až přijde, bude smět zůstat jen nakrátko. 11A ta dravá šelma, která byla a není, je osmý král, a přece jeden z těch sedmi; jde však do záhuby. (Zj 17,9–11)

**Osobní studium**

Uvažuj o úvodním textu v kontextu verše Zj 13,18. Na pochopení podstaty sedmi hlav je podle uvedených veršů potřebná moudrost. O jaké moudrosti se zde hovoří? Jak se dá taková moudrost získat? (Jk 1,5)

Anděl vysvětluje, že „sedm hlav je sedm hor“ (Zj 17,9; ČSP). Některé překlady předpokládají, že těchto sedm vrchů připomíná sedm pahorků, na kterých leží město Řím, a proto překládají řecké slovo oré, „vrchy, hory“, jako „pahorky“ (např. ČEP). Sedm hor symbolizuje i sedm králů. Zároveň je třeba poznamenat, že tyto „hory“ přicházejí po sobě (Zj 17,10), nepůsobí všechny současně.

Sedm vrchů nepředstavuje sedm jednotlivých králů, protože Zjevení se nezabývá konkrétními osobami, ale spíše celkovým uspořádáním, systémem. Hory jsou v Bibli často symbolem světových mocností nebo říší (Jr 51,25; Ez 35,2.3). V biblických proroctvích „král“ představuje celé království (Da 2,37–39; 7,17). Sedm hor proto symbolizuje sedm po sobě jdoucích říší, které vládly světu v průběhu dějin a jejichž prostřednictvím satan ubližoval Božímu lidu.

Jan ze své časové perspektivy píše, že pět království už padlo, jedno právě existuje a další má následovat po něm. Přestože se bibličtí vykladači (ani adventističtí) neshodují na jediném a jednoznačném výkladu, mnozí se domnívají, že pět království, která už padla, jsou říše ze Starého zákona, které světu vládly a (příležitostně) pronásledovaly Boží lid: Egypt, Asýrie, Babylon, Persie a Řecko. Králem, který „kraluje“, je z Janova pohledu Římská říše.

Sedmým králem (mocností), který „ještě nepřišel“, je šelma z moře ze Zj 13 – papežství, které vládlo a pronásledovalo Boží lid. Tato mocnost měla přijít nejen po napsání Zjevení, ale dokonce až po pádu pohanské Římské říše. Dějiny vydávají mocné svědectví o pravdivosti tohoto proroctví, které bylo zaznamenáno mnohem dříve, než se tyto události začaly uskutečňovat.

Jan dále slyší, že nachová šelma je osmou světovou mocností, ačkoli zároveň pochází ze zmíněných sedmi králů (světových mocností). Jelikož hlavy jsou uspořádány postupně v časovém sledu, osmá hlava musí souviset se sedmou hlavou, která dostala smrtelnou ránu. Právě v době osmé světové mocnosti se zjevuje nachová šelma, která prosazuje a podporuje cíle nevěstky – Babylonu. Dnes žijeme v době uzdravování smrtelné rány. Osmá světová mocnost se na scéně objeví těsně před koncem – a půjde do záhuby.

**Aplikace**

`Různé mocnosti a šelmy, o kterých se ve Zjevení hovoří, mohou při nesprávném pochopení (nebo důrazu) vyvolávat zmatek. Co je pro tebe hlavním poselstvím části, kterou jsme dnes studovali? Co ses z ní dozvěděl o Bohu?`