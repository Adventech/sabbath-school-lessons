---
title:  Kdo je dravá nachová šelma?
date:  19/03/2019
---

> <p></p>
> 7Ale anděl mi řekl: „Čemu se divíš? Já ti odhalím tajemství té ženy i té sedmihlavé a desetirohé šelmy, která ji nese. 8Ta dravá šelma, kterou jsi viděl, byla a není; vystoupí ještě z propasti, ale půjde do záhuby. A užasnou ti obyvatelé země, jejichž jméno není od založení světa zapsáno v knize života, až uvidí, že ta dravá šelma byla a není, a zase bude.“ (Zj 17,7.8)

**Osobní studium**

Ve Zjevení 17,3 se hovoří o nachové šelmě podobným způsobem jako o šelmě z moře ze Zj 13, která bojuje proti Božímu lidu a vítězí nad ním (Zj 13,5–7). Právě toto pronásledování způsobilo, že čistá žena během prorockého období 1 260 let (od 538 do 1798) utekla na poušť (Zj 12,13.14). V době rostoucího nekritického ekumenizmu by si měli protestanté uvědomit, jakému hroznému pronásledování byli v minulosti vystaveni, protože podle proroctví se něco podobného – a ještě mnohem intenzivněji – odehraje na konci času znovu.

`Porovnej verše Zj 17,8 a 13,8. Co je v nich podobného? Jakým způsobem text Zj 17,8 objasňuje tři fáze existence a aktivit této šelmy?`

Nachová (šarlatová) šelma je charakterizována jako ta, která byla (minulost), není (přítomnost), vystoupí z propasti a půjde do záhuby (budoucnost). Toto trojité vyjádření je jakousi parodií Božího jména Jahve – ten, „který byl a který jest a který přichází“ (Zj 4,8; a také Zj 1,4.8). Charakteristika šelmy ukazuje i na tři fáze existence, kterými prochází:

1.	O šelmě se nejprve říká, že „byla“, tedy existovala v minulosti. Její předchozí akti­vity se odehrávaly během prorockého období 42 měsíců (známých také jako 1 260 dní/let; Zj 13,5 a nedělní část 9. lekce).

2.	„Není.“ Pro svou smrtelnou ránu (Zj 13,3) se šelma dostala do fáze, během níž od roku 1798 neexistuje – minimálně ne jako pronásledovatel. Jednoduše na nějaký čas zcela zmizela ze světové scény, přestože se nakonec ukázalo, že zůstala naživu.

3.	A konečně, díky uzdravení smrtelné rány tato šelma znovu ožije a „bude“ se projevovat svým satanským běsněním.

Zjevení 17 popisuje šelmu ze Zjevení ­13,1–8­ po uzdravení její smrtelné rány. A právě na této vzkříšené šelmě sedí nevěstka jménem Babylon doby konce. Na krátký čas se tedy znovu objeví sjednocení náboženské a politické moci – přesně jak to bylo během středověku. Takové spojení s sebou opět přinese i období pronásledování.

**Aplikace**

`„Jen co se projeví nepřátelství, jen co zavládne fanatizmus a nesnášenlivost a začne pronásledování, malověrní a pokrytci zakolísají a vzdají se své víry. Praví křesťané však odolají a zůstanou pevní, jejich víra bude silnější a naděje jasnější než v době pohody.“ (GC 602; VDV 390) Jaké varování vyplývá z těchto slov a jaký by mělo mít vliv na tvé prožívání křesťanství? Dokonce již předtím, než se začnou odehrávat závěrečné události země?`