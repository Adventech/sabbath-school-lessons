---
title:  Soud nad Babylonem
date:  16/03/2019
---

### Texty na tento týden
Zj 17; Jr 51,13; Zj 13,1–8.18; Zj 16,2–12

> <p>Základní verš</p>
> „A slyšel jsem jiný hlas z nebe: ‚Vyjdi, lide můj, z toho města, nemějte účast na jeho hříších, aby vás nestihly jeho pohromy. Neboť jeho hříchy se navršily až k nebi a Bůh nezapomněl na jeho viny.‘“ (Zj 18,4.5)

Šestá rána způsobí symbolické vyschnutí řeky Eufrat, symbolizující konec masivní podpory Babylonu, protože zklamaní lidé se v hněvu obrátí proti němu. Jak jsme poznali minulý týden, ztrátě jeho moci předchází působení démonů, kteří se budou snažit co nejvíce napodobit Boží jednání (Zj 16,13.14). Jejich činnost je úspěšná ve snaze sjednotit bezbožníky při přípravě na boj proti Božímu věrnému ostatku na místě nazvaném Harmagedon.

Na začátku závěrečného boje se jako součást sedmé rány odehraje obrovské hromobití spojené se zemětřesením. Tyto otřesy rozbijí jednotu Babylonu a rozdělí ho na tři části (Zj 16,18.19). Babylon je na konci času zobrazen jako město spojující politické a náboženské síly světa v boji proti Božímu lidu. Toto spojení však postihne náhlý otřes a způsobí jeho rozpad.

Při těchto úvahách si potřebujeme uvědomit, že Zj 16,19 předpovídá jen politický pád Babylonu. Kapitoly 17 a 18 pak ukazují, jak se tento pád odehraje. Než se dozvíme o zániku Babylonu (Zj 17,12–18,24), Zj 17 přináší popis odpadlého náboženského systému, který je tentokrát zobrazen jako nevěstka jedoucí na šarlatové šelmě, která spolu se svými dcerami svádí svět proti Bohu (Zj 17,1–11).

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`