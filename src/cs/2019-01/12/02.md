---
title:  Nevěstka Babylon
date:  17/03/2019
---

> <p></p>
> 1Tu přišel jeden z těch sedmi andělů, kteří měli sedm nádob, a promluvil ke mně: „Pojď se mnou, ukážu ti soud nad velikou nevěstkou, usazenou nad vodami, 2se kterou se spustili králové světa a vínem jejího smilství se opíjeli obyvatelé země.“ (Zj 17,1.2)

**Osobní studium**

Žena je v Bibli symbolem Božího lidu. Ve Zje­ve­ní je Boží církev zobrazena jako čistá žena, nevěsta (Zj 12,1; 22,17). Nevěstka (prostitutka) naproti tomu představuje falešné, odpadlé křesťanství. Ve Zjevení 17,5 je tato nevěstka pojmenovaná jako „Babylon veliký“ (jelikož řečtina používá jméno Babylon v ženském rodu, vynikne v textu souvislost se ženou a její symbolické jméno doslova zní „Babylon veliká“). Tak jako byla existence starověkého Babylonu závislá na řece Eufrat, bude se symbolický Babylon na konci času spoléhat na množství lidí podporujících jeho plány.

`Uvažuj o textu Zj 17,2 v souvislosti s verši Zj 14,8 a Zj 18,2.3. Jaké dvě skupiny lidí bude Babylon svádět během závěrečné krize a jakým způsobem?`

První skupinu tvoří králové země, tedy vládnoucí politické mocnosti. Jsou zobrazeni jako ti, kteří smilní s nevěstkou Babylonem. Ve Starém zákoně se prostřednictvím cizoložství často popisovalo spojení Izraele s pohanskými národy (Iz 1,21; Jr 3,1–10). Cizoložný vztah mezi králi země a nevěstkou je symbolem nepřípustného spojenectví mezi Babylonem a politickými silami během doby konce – spojení církve a státu.

Druhou skupinu sváděnou nevěstkou Babylonem tvoří obyvatelé země – ovládané masy. Tito lidé jsou duchovně opilí vínem smilstva Babylonu. Na rozdíl od vládnoucích politických mocností jsou běžní lidé opojeni falešným učením a podvodnými praktikami Babylonu. Mají falešný pocit, že Babylon je může ochránit. Když jsou lidé opilí, jejich myšlení není jasné a velmi snadno se nechají ovládat (Iz 28,7). S výjimkou věrného ostatku bude celý svět sveden ze správné cesty.

**Aplikace**

`Na konci času bude situace velmi podobná té dnešní – obrovské masy lidí nebudou rozumět skutečnému stavu věcí. Co by ses z toho měl naučit o nebezpečí následování obecně rozšířených názorů, bez ohledu na to, jak jsou oblíbené?`