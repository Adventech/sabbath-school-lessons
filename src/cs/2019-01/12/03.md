---
title:  Nevěstka na nachové šelmě
date:  18/03/2019
---

> <p></p>
> 3Anděl mě odvedl ve vytržení ducha na poušť. Tu jsem spatřil ženu sedící na dravé šelmě nachové barvy, plné rouhavých jmen, o sedmi hlavách a deseti rozích. 4Ta žena byla oděna purpurem a šarlatem a ozdobena zlatem, drahokamy a perlami; v ruce držela zlatý pohár, plný ohavností a nečistoty svého smilství 5a na čele měla napsáno jméno – je v něm tajemství: „Babylon veliký, Matka všeho smilstva a všech ohavností na zemi.“ 6Viděl jsem tu ženu, zpitou krví svatých a krví Ježíšových svědků. Velice jsem užasl, když jsem ji viděl. (Zj 17,3–6)

**Osobní studium**

Jeden ze sedmi andělů, kteří měli číše naplněné sedmi posledními ranami, ukázal Janovi soud nad nevěstkou, která je usazená nad vodami (Zj 17,1). Když ji Jan uviděl, zjistil, že tato žena sedí na dravé šelmě nachové barvy (Zj 17,3). Jakou souvislost vidíš mezi symboly vod a šelmy? Pokus se vysvětlit, proč tyto symboly výstižně popisují podporovatele šelmy.

Když se Jan ocitl ve vidění na poušti, viděl ženu sedící na nachové (šarlatové; ČSP) šelmě. Zatímco nevěstka představuje náboženské síly, šelma symbolizuje celosvětové spojení politických mocností. Obraz náboženského systému ovládajícího politické síly ukazuje, že v době konce působí tyto dvě skupiny odděleně. Objevuje se něco nového, odlišného od minulosti, kdy byly náboženské a politické síly sjednoceny. Proroctví naznačuje, že tyto dvě síly mají stejný cíl a na jeho splnění budou spolupracovat. Situace, kdy nevěstka sedí na šelmě, ukazuje na její nadřazenost. Náboženský systém je zde představen smilnicí, která si „osedlala“ světské a politické mocnosti.

`Které charakteristiky nevěstky poukazují na draka, na šelmu z moře a na šelmu ze země, o nichž se hovoří ve Zjevení 12 a 13?`

Nevěstka je podle Janova popisu výstředně oblečená v oděvu z purpuru a šarlatu, který je ozdoben zlatými ornamenty, drahými kameny a perlami. V minulosti takovými barvami a ozdobami vyjadřovaly prostitutky svou svůdnost a moc (Jr 4,30). Šarlat, barva krve a útlaku, odpovídá represivnímu charakteru tohoto náboženského systému.

Oblečení nevěstky je jakousi snahou napodobit oděv velekněze ve Starém zákoně. Tento oděv zahrnoval stejné barvy – purpurovou, nachovou a zlatou (Ex 28,5.6). Rouhavé nápisy na čele nevěstky nahrazují nápis, který měl velekněz připevněn na čele: „Svatý Hospodinu“ (Ex 28,36–38). Zlatý pohár v její ruce nám připomíná nádoby ze svatyně, z nichž pili víno Belšasar, jeho hodnostáři a manželky (Da 5,2–4). Pohár se také snaží zakrýt pravou podstatu v něm obsaženého „vína“, kterými jsou „ohavnosti a nečistoty jejího smilstva“. Jde o symbol falešného, satanského náboženského systému poslední doby, který se snaží celý svět odvést od Boha.

Jan vidí, že nevěstka je zcela opilá krví svatých a krví mučedníků, kteří zemřeli pro své svědectví o Kristu (Zj 17,6). Tato skutečnost spojuje Babylon poslední doby se středověkým odpadlickým křesťanstvím, v jehož čele stálo papežství a jež bylo zodpovědné za smrt milionů křesťanů věrných evangeliu.

**Aplikace**

`Popis babylonské nevěstky koresponduje s obrazem Jezábel v listu do sboru v Thyatirech (Zj 2,20–23). Co se z této paralely můžeme naučit o charakteru Babylonu na konci času?`