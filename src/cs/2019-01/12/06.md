---
title:  Soud nad Babylonem
date:  21/03/2019
---

> <p></p>
> 12„Deset rohů, které jsi viděl, je deset králů, kteří se ještě vlády neujali, ale v jedinou hodinu přijmou královskou moc spolu se šelmou. 13Budou zajedno ve svých úmyslech a svou sílu i moc dají té šelmě. 14Ti budou bojovat s Beránkem, ale Beránek je přemůže, protože je Pán pánů a Král králů; ti, kdo jsou s ním, jsou povolaní a vyvolení a věrní.“ 15A řekl mi: „Vody, které jsi viděl, nad nimiž ta nevěstka sedí, to jsou národy, davy, rasy a jazyky.“ (Zj 17,12–15)

**Osobní studium**

`Co se můžeš z úvodních veršů a z textu Zj 16,14–16 dozvědět o „deseti králích“?`

Na identitu deseti králů ze Zj 17 existují různé pohledy. Zjevení nám neříká, kdo přesně tito králové (království) jsou. Z textu můžeme odvodit jen to, že jde o krátkodobé politické seskupení, které se objeví těsně před koncem a jehož cílem je podpořit nevěstku. Jejich počet naznačuje, že světové mocnosti poskytnou nevěstce úplnou a neochvějnou loajalitu.

Zj 17,13.14 se velmi stručně vrací k boji v Harmagedonu, který je představen ve Zj 16,12–16. Celosvětová politická unie, kterou podporují zázraky působící démonské mocnosti ve spojení s drakem, šelmou z moře a s falešným prorokem, bude bojovat proti Beránkovi. Jinými slovy, boj v místě Harmagedonu není vojenskou bitvou na Středním východě, ale závěrečným konfliktem duchovní povahy, který předchází Kristovu příchodu a ve kterém satan a jeho věrní bojují proti Kristu a jeho andělským zástupům.

`Přečti si text Zj 17,16–18. Co stojí v pozadí změny postoje králů vůči Babylonu (viz také verše Zj 16,2–12)? Kdo stojí v pozadí toho, co se děje s Babylonem?`

Deset rohů naplněných nenávistí představuje politické mocnosti navazující na rozdělené národy Evropy. Tyto rohy jsou naplněné nenávistí a náhle se obracejí proti nevěstce – Babylonu (což je projev papežství na samém konci času). Způsobí, že nevěstka je zpustošená a obnažená. Symbolicky dokonce jedí její tělo a pálí ji v ohni. Když Jan píše, co se děje s nevěstkou, používá jazyk velmi podobný tomu, jakým Bůh mluví o osudu cizoložného Jeruzaléma (Jr 4,30). Spálení ohněm bylo také trestem pro dceru kněze, která se účastnila prostituce (Lv 21,9). Politické mocnosti prožívají rozčarování, protože Babylon nebyl schopen ochránit je před posledními ranami. Cítí se podvedeny a s obrovským odporem zaútočí na nevěstku. Tento odpadlý náboženský systém spolu se všemi, kteří se staví na jeho stranu, prožívá plnost Božího soudu.

**Aplikace**

`Na mnohé otázky o posledních událostech nemáme úplné odpovědi. Může se dokonce stát, že hledání odpovědí způsobí zmatek. Jaké konkrétní zaslíbení zaznívá v Zj 17,14? Co by mělo toto zaslíbení pro nás znamenat?`