---
title:  Satanův poslední velký svod
date:  13/03/2019
---

> <p></p>
> 13A hle, z úst draka i z úst dravé šelmy a z úst lživého proroka vystoupili tři nečistí duchové, podobní ropuchám. 14Jsou to duchové ďábelští, kteří činí zázračná znamení. Vyšli ke králům celého světa, aby je shromáždili k boji v rozhodující den všemohoucího Boha. … 16Shromáždili ty krále na místo zvané hebrejsky Harmagedon. (Zj 16,13.14.16)

**Osobní studium**

Zjevení 16,12 říká, že důvodem k vyschnutí Eufratu je příprava cesty „králům od východu slunce“. Ve Starém zákoně byli „králi od východu“ Kýros Veliký a jeho síly, které sice přicházely ze severu, ale nakonec zaútočily na Babylon od východu (Iz 41,25). Dobytí Babylonu nakonec umožnilo, aby se Boží lid vrátil ze zajetí do své vlasti (Iz 44,27.28). Stejným způsobem je symbolické vyschnutí Eufratu v době konce přípravou na příchod králů z východu, kteří v konečném důsledku přinesou vysvobození Božího lidu.

Králové z východu ve Zj 16,12 jsou Kristus a jeho armáda nebeských andělů. Při svém druhém příchodu se Ježíš zjeví se svými nebeskými vojsky, která ho doprovázejí „na bílých koních, oblečená do bělostného čistého kmentu“ (Zj 19,14). Tato charakteristika naznačuje, že jde o bezhříšné anděly (Zj 15,6). Jak ukazuje Zj 17,14, Kristus přijde se svou nebeskou armádou, aby přemohl satanské mocnosti, které utlačují Boží lid (Mt 24,30.31). Závěrečný boj proti Božímu lidu před druhým příchodem je známý jako boj na místě Harmagedon (Zj 16,14.16).

Jakou roli hrají podle úvodních veršů tři nečistí duchové v přípravě na boj známý jako bitva na místě Harmagedon? V čem vidíš podobu s poselstvím tří andělů ze Zjevení 14? (Srov. také 1Tm 4,1.)

Závěrečné události vedou ke konečnému rozhodnutí, které musí udělat každý člo­věk – na kterou ze dvou stran se v rozhodu­jícím boji postaví. Dříve než Jan obdrží podrobnosti o tomto duchovním zápase, vidí tři nečisté duchy podobné ropuchám. Satanův poslední pokus svést národy světa využívá i démonské duchy.

Drak (satan prostřednictvím pohanství a spiritizmu), šelma z moře (římskokatolické papežství) a šelma ze země, jinak také falešný prorok (odpadlý protestantizmus), se sjednotí pod satanovým vedením (Zj 13,11.12). Satan jim dá moc, aby dělali zázračná znamení, která mají upoutat pozornost všech lidí k tomu, co dělá šelma ze země (Zj 13,13–17). Zázračná znamení jsou součástí satanovy strategie; snaží se lží, různými podvody a svo­dy přesvědčit lidi, aby následovali jeho, a ne skutečného Boha.

Zaslepeni svou nenávistí vůči Bohu a jeho pravdě uvěří světoví vůdci ochotně satanovým lžím, které budou mít nasazeny atraktivní náboženské masky (2Te 2,9–12). Nakonec se sjednotí v závěrečném boji, který povede ke konci tohoto světa.

**Aplikace**

`Jaké pocity v tobě vyvolává uvažování o budoucích událostech, bojích, lžích a svodech? Proč je důležité postavit se už dnes na správnou stranu – na stranu vítěze? Co ti může pomoci v tom, abys prožíval klid i uprostřed předpovídaných událostí?`