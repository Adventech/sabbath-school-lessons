---
title:  Sedm posledních ran
date:  09/03/2019
---

### Texty na tento týden
Zj 15,1; 7,1–3; 14,9.10; 16,1–12; 17,1; Da 5; Zj 16,16; 2Te 2,9–12

> <p>Základní verš</p>
> „Kdo by se nebál tebe, Pane, a nevzdal slávu tvému jménu, neboť ty jediný jsi Svatý; všechny národy přijdou a skloní se před tebou, neboť tvé spravedlivé soudy vyšly najevo.“ (Zj 15,4)

Verš Zj 11,18 je jakýmsi velmi stručným shrnutím událostí na zemi těsně před závěrečným bojem na místě Harmagedon: „Rozzuřily se národy.“ Taková charakteristika celkové situace na zemi souhlasí i s Ježíšovým popisem posledních dnů (L 21,25). Následují projevy Božího hněvu, jeho soudy vyjádřené prostřednictvím sedmi posledních ran (pohrom) nad těmi, kteří se odmítli kát (Zj 15,1).

Zjevení 15. kapitola začíná obrazem sedmi andělů, kteří mají připravených sedm ran Božího hněvu. Než Jan začne mluvit o detailech, uvidí ještě něco zcela jiného – věrný Boží lid (Zj 15,2–4). Ti, kteří k tomuto lidu patří, „zvítězili nad dravou šelmou, nesklonili se před jejím obrazem a nenechali se označit číslicí jejího jména“ (Zj 15,2). Nyní stáli na něčem, co připomínalo moře ze skla, a zpívali píseň Mojžíše a Beránka. Tento obraz připomíná Izraelce na břehu Rudého moře, kde oslavovali Boží vítězství nad Egypťany (Ex 15).

Tito vítězní svatí jsou stejná skupina jako 144 000 ze Zj 14,1–5. Jelikož odmítli přijmout znamení šelmy, jsou chráněni před sedmi posledními pohromami. Při druhém příchodu Ježíše budou proměněni, když místo smrtelného těla oblečou nesmrtelnost (1K 15,51–54) a přidají se ke vzkříšeným svatým (1Te 4,17).

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`