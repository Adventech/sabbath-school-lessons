---
title:  Příprava na závěrečný boj
date:  14/03/2019
---

> <p></p>
> Shromáždili ty krále na místo zvané hebrejsky Harmagedon. (Zj 16,16)

**Osobní studium**

`Jak se bude podle textu Zj 16,13–16 dařit satanovi v jeho úsilí shromáždit lidi k závěrečnému boji?`

Podvodné a svůdné démonské zázraky a celosvětová aktivita budou nakonec slavit úspěch. Lidé, kteří zamítli biblické učení, uvěří lžím, které budou doprovázet zázraky (2Te 2,9–12). Sjednotí se, aby dosáhli svého cíle, který je symbolicky vyjádřen jejich shromážděním se na „místě“, které se v hebrejštině nazývá Harmagedon, což by se dalo přeložit jako „Hora Megiddo“ . Megiddo byla pevnost, která se nacházela v jizreelském údolí na úpatí hřebene Karmel a byla považována za důležité strategické místo.

Megiddo bylo v dějinách Izraele známé mnoha důležitými bitvami (Sd 5,19; Sd 6,33; 2Kr 9,27 a 2Kr 23,29.30). Zjevení Jana používá motiv z historie Izraele k zobrazení velkého závěrečného konfliktu na místě Harmagedon. Jde o konflikt mezi Kristem a silami zla. Lidé jsou v těchto verších popsáni jako spojená armáda pod vedením satanského svazku.

Hora Megiddo je v tomto kontextu vlastně hora Karmel, která se tyčí nad údolím, v němž se nacházelo starověké Megiddo. Hora Karmel byla místem jednoho z nejdůležitějších střetů v dějinách Izraele mezi pravým Božím prorokem Elijášem a falešnými proroky bohů Baala a Ašéry (1Kr 18). Tento důležitý zápas odpověděl na otázku: „Kdo je pravým Bohem?“ Oheň, který sestoupil z nebe, všem zúčastněným velmi jasně ukázal, že jen a jen Hospodin je skutečným Bohem a jen jeho máme uctívat a klanět se mu. Ačkoli duchovní rozměr konečného boje (koho budeme poslouchat – Boha, nebo člověka?) byl rozhodnut již před příchodem posledních ran, ti, co stojí na straně draka, šelmy a falešného proroka (Zj 16,13), budou v té době zcela ovládnuti ďáblem, podobně jako Jidáš, když byl připraven zradit Ježíše (L 22,3). Jelikož se tato skupina lidí rozhodla pro satana, který celou válku nakonec prohraje, budou právě oni v zoufalství volat, aby je přikryly hory a skály (Zj 6,16; 2Te 1,7.8).

Dříve než na zemi dopadnou poslední rány, ukazuje Zj 13,13.14 šelmu, jak sesílá z nebe na zemi oheň. Jejím cílem je svést celý svět k přesvědčení, že satanovy napodobeniny a podvrhy – včetně falešného duchovního probuzení – jsou Božím dílem.

Harmagedon není vojenská bitva, která se odehraje kdesi na Středním východě. Jde o celosvětový duchovní konflikt, ve kterém se Kristus velmi rázně postaví proti mocnostem zla (2K 10,4). Výsledek bude podobný jako na hoře Karmel, jen se to celé odehraje v celosvětovém měřítku. Bůh nakonec nad mocnostmi zla a temnoty zvítězí.

**Aplikace**

`Lidé mnoho let sledovali politické a vojenské nepokoje na Středním východě jako znamení přicházejícího Harmagedonu. Navzdory mnohým předpovědím, stanoveným datům a očekávaným událostem boj, jak si ho představovali, nenastal. Co můžeš udělat, aby ses uchránil před podobnými chybami v souvislosti s interpretací událostí, dat a míst, které by měly naplňovat biblická proroctví?`