---
title:  Podněty k zamyšlení
date:  15/03/2019
---

„Pouze ti, kdo opevní svou mysl biblickým učením, obstojí v posledním velkém boji. Kaž­dý bude vyzkoušen, zda poslouchá Boha více než lidi. … Apoštol Pavel o posledních dnech napsal: ‚Přijde doba, kdy lidé nesnesou zdravé učení.‘ (2Tm 4,3) Tato doba už nastala. Většina lidí nestojí o biblickou pravdu, protože tato pravda odporuje přáním hříšného srdce a lásce ke světu. Satan jim proto předkládá klamy, které se jim líbí.

Bůh však bude mít na zemi lid, který Bibli přijal jako jediné měřítko každého učení a jako základ všech reforem. Názory vzdělanců, vědecké teorie, vyznání víry a rozhodnutí církevních sněmů, která jsou tak početná a rozmanitá, jak početné a odlišné jsou církve, hlas většiny – nic z toho, a ani všechno dohromady nemůžeme pokládat za důkaz pro nebo proti kterémukoli článku víry. Dříve než přijmeme nějaké učení nebo zásadu, musíme jako důkaz požadovat jasný výrok: ‚Toto praví Panovník Hospodin‘.

Vrcholným činem tohoto podvodného dramatu bude satanovo napodobení Ježíše Krista. Církev již dlouho tvrdí, že očekává příchod Spasitele jako splnění svých nadějí. Boží nepřítel zdánlivě napodobí Kristův příchod. V různých částech světa se satan lidem ukáže jako vznešená bytost oslňující krásy, podobající se Božímu Synu, jak ho popisuje Jan ve Zjevení (Zj 1,13–15). Slávu, která ho bude obklopovat, nepřekoná nic, co dosud spatřilo lidské oko. Zazní vítězoslavné volání: ‚Kristus přichází! Kristus přichází!‘ Lidé před ním budou padat v úctě na zem… Jeho hlas bude měkký, podmanivý a melodický. Zopakuje některé z pravd, které kdysi vyslovil Spasitel, bude uzdravovat lidské nemoci a pak bude lidem tvrdit, že změnil sobotu na neděli, a všem bude přikazovat, aby světili den, kterému on požehnal. Bude prohlašovat, že lidé, kteří stále zachovávají sedmý den, se rouhají jeho jménu tím, že neposlouchají jeho anděly, které k nim poslal se světlem a pravdou. To bude klam, kterému takřka nebude možné odolat.“ (GC 593–595.624; VDV 386.403)

**Otázky k rozhovoru**

`1. 	Přečtěte si Ježíšovo varování ve Zj 16,15, které je vsunuto do popisu přípravy na zápas na místě zvaném Harmagedon. Všimněte si podobného vyjádření, jaké zaznělo v Kristově výzvě adresované sboru v Laodikeji (Zj 3,18). V čem vidíte hlavní důležitost poselství Laodikeji pro Boží lid žijící v době přípravy na závěrečný boj? V čem je toto poselství důležité pro vás osobně?`

`2. 	Bílé roucho symbolizuje ve Zjevení Kristovu spravedlnost (Zj 3,4.5; 19,7–9). Jen ti, co se zahalí pláštěm Kristovy spravedlnosti (respektive dovolili, aby je Kristus zahalil), obstojí v závěrečné krizi. Jak byste vysvětlili svému příteli, co znamenají slova „vyprali svá roucha a vybílili je v krvi Beránkově“ (Zj 7,14)? Jak se roucha perou a bělí v Beránkově krvi?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí, kterým byste rádi představili Boží lásku.