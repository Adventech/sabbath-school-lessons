---
title:  Vyschnutí řeky Eufrat
date:  12/03/2019
---

> <p></p>
> Šestý anděl vylil svou nádobu na velikou řeku Eufrat: a její voda vyschla, aby byla připravena cesta králům od východu slunce. (Zj 16,12)

**Osobní studium**

`Uvažuj o úvodním textu v souvislosti s verši Zj 17,1.15. Co symbolizuje řeka Eufrat? Jakou roli hraje vyschnutí Eufratu v kontextu sedmi posledních pohrom?`

Ve Starém zákoně byla řeka Eufrat hranicí, která oddělovala Izrael od jeho nepřátel: Asýrie a Babylonu. Řeka také protékala Babylonem a byla pro město nesmírně důležitá – sloužila nejen k zavlažování, ale také jako pitná voda pro obyvatele. Bez řeky Eufrat by Babylon nemohl existovat.

Zjevení 17,1 popisuje Babylon na konci času jako nevěstku „usazenou nad vodami“ – pravděpodobně je to odkaz na Eufrat (srov. Jr 51,13). Zjevení 17,15 vysvětluje, že vody, na kterých „sedí“ Babylon v době konce, představují ty, kteří Babylon podporují. Jedná se o celosvětové občanské, sekulární a politické síly, které stojí v pozadí celého systému. Tyto síly se však nakonec své podpory zřeknou, symbolické vody vyschnou.

Scéna šesté rány připomíná dobytí starověkého Babylona perským králem Kýrem (Da 5). Starověký historik Hérodotos zaznamenává, že během noční slavnosti krále Belšasara a jeho hodnostářů se Peršanům podařilo odklonit tok Eufratu, vstoupit do města korytem řeky, a takto se překvapivě zmocnit města.

Symbolické vyschnutí Eufratu ve Zjevení 16,12 má za následek pád Babylona na konci času. Eufrat je ve Zjevení symbolem světových sekulárních a politických sil podporujících Babylon. Vyschnutí Eufratu můžeme proto rozumět tak, že spojenci Babylona se od této mocnosti nejen odvrátí a přestanou ji podporovat, ale v konečném důsledku na Babylon zaútočí a způsobí jeho pád.

Když lidé uvidí katastrofy, které se odehrávají v přírodě (Zj 16,3–9), obrátí se na Babylon s žádostí o ochranu. Pátá rána však dopadne přímo na sídlo moci Babylona (Zj 16,10.11) a lidé pochopí marnost nadějí, které do něj vkládali. Budou se cítit podvedeni, a proto na něj zaútočí a způsobí jeho pád (Zj 17,16). Jak jsme však již viděli, jejich srdce zůstanou zatvrzelá vůči Bohu i vůči jeho lidu. To paradoxně způsobí, že se stanou živnou půdou pro závěrečný podvod, kterým satan sjednotí svět a svede ho k velkému boji proti Božímu lidu ve snaze zcela ho zničit a vymazat ze zemského povrchu.

**Aplikace**

`Proč je riskantní vložit svou plnou důvěru do lidí a lidských institucí? Jaké s tím máš osobní zkušenosti?`