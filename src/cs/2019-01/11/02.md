---
title:  Smysl sedmi posledních ran
date:  10/03/2019
---

> <p></p>
> 5Potom jsem viděl, jak se otevřela svatyně stánku svědectví v nebi 6a vyšlo sedm andělů, přinášejících sedm pohrom; byli oděni kněžským rouchem, čistým a zářícím, a kolem prsou měli zlaté pásy. 7Jedna ze čtyř bytostí před Božím trůnem podala těm sedmi andělům sedm zlatých nádob naplněných hněvem Boha, živého na věky věků. 8Svatyně byla naplněna oblakem slávy a moci Boží, takže nikdo nemohl vstoupit do svatyně, dokud se nedokoná sedmero pohrom, které přináší těch sedm andělů. (Zj 15,5–8)

**Osobní studium**

Když mluvíme o sedmi posledních ranách, je důležité si uvědomit, že v době, kdy začnou dopadat na svět, jsou už lidé s konečnou platností rozhodnuti buď pro Boha, nebo pro Babylon. Ale ještě než přijde Kristus, dosud zadržované větry (Zj 7,1–3) jsou uvolněny a na zemi je vylito sedm posledních ran.

`Přečti si text Zj 15,1 a uvažuj o něm v kontextu Ex 7–11. Jaký byl smysl deseti egyptských ran, které tvoří jakési historické pozadí sedmi posledních ran? Na koho doléhaly? Proč? Co se z nich Egypťané mohli naučit?`

O sedmi ranách se hovoří jako o „posledních“, protože přicházejí v úplném závěru pozemských dějin. Na rozdíl od toho se soudy sedmi polnic vztahují na časové období působení křesťanství a jejich zaměření je poměrně omezené. Troubení polnic přichází ještě během kázání evangelia (Zj 10,8–11,14). Je to období, kdy se za nás Ježíš stále přimlouvá (Zj 8,2–5). Polnice jsou protkány milostí a jejich cílem je přivést nepřátele Božího lidu k pokání.

Na rozdíl od polnic přichází sedm posledních ran na zemi těsně před Kristovým druhým příchodem. Dopadnou na ty, kteří – podobně jako faraon – zatvrdili svá srdce vůči Boží zachraňující lásce a nečinili pokání (Zj 16,11). Projeví se spravedlivý Boží hněv a jeho konečný soud nad rozhodnutím, které lidé udělali (Ř 1,26–32). Zatracení v této chvíli jen sklízejí následky svých vlastních rozhodnutí.

`Uvažuj o úvodním textu Zj 15,5–8 v kontextu veršů 1Kr 8,10.11. Jak rozumíš konstatování, že „nikdo nemohl vstoupit do svatyně“ (Zj 15,8). Co to říká o načasování sedmi posledních ran?`

Výraz „nikdo nemohl vstoupit do svatyně“ (Zj 15,8) ukazuje na konec možnosti se rozhodnout (Zj 22,11). Když skončí Kristova přímluvná služba v nebesích, navždy se zavřou dveře příležitosti učinit pokání. Poslední rány tedy nepřivedou nikoho k pokání, ale jen odhalí tvrdost srdce těch, kteří se rozhodli postavit na stranu Babylona. Výsledkem posledních ran bude, že se ještě více zatvrdí vůči Bohu (Zj 16,9.11).

**Aplikace**

`Situace ve světě se neustále zhoršuje. Uvažuj o tom, že Pán Bůh příchod posledních ran ještě odkládá. Co ti to říká o Boží milosti a trpělivosti?`