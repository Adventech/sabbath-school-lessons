---
title:  Vylití posledních ran
date:  11/03/2019
---

> <p></p>
> 1A slyšel jsem mocný hlas ze svatyně, jak praví sedmi andělům: „Jděte a vylejte těch sedm nádob Božího hněvu na zem!“ … 10Pátý anděl vylil svou nádobu na trůn šelmy: a v jejím království nastala tma, 11lidé se bolestí hryzali do rtů a trýzněni vředy rouhali se nebeskému Bohu, ale neodvrátili se od svých činů. (Zj 16,1.10.11)

**Osobní studium**

Spolu s ukončením Ježíšovy přímluvné služby v nebeské svatyni je navždy rozhodnuto o osudu každého člověka. Nastal čas, aby se ti, kteří odmítli Kristovu nabídku milosti, setkali tváří v tvář s plným Božím hněvem.

Poslední rány ze Zj 16 zrcadlí rány, které dopadly na Egypt. Zatímco Egypťané trpěli, Izraelci byli před následky těchto ran ochráněni (Ex 7–11). Podobně bude Boží lid ochráněn i před tímto časem trápení (Ž 91,3–10; viz také GC 629.630; VDV 406.407). Egyptské rány odhalily zatvrzelost a ne­ústupnost faraona. Rány zároveň ukázaly neschopnost egyptských „bohů“ ochránit svůj lid. Podobně tomu bude i s posledními ranami, které ještě více zatvrdí uctívače šelmy z moře a ukážou neschopnost a bezmoc Babylona ochránit kohokoli před Božím soudem.

`Přečti si text Zj 16,1–11. Pokus se vlastními slovy shrnout, o čem se v těchto verších píše. Jaký je tvůj celkový dojem z toho, co se bude během posledních pohrom odehrávat?`

První čtyři pohromy „nepostihnou celou zemi, protože by tak zahynulo obyvatelstvo celého světa“ (GC 628; VDV 406). Během první rány dopadly na uctívače šelmy „zlé, zhoubné vředy“. Druhá a třetí rána ovlivnily moře, řeky a prameny vod. Bez pitné vody nemůže vzbouřené lidstvo přežít. Čtvrtá rána ovlivnila slunce, které spalovalo lidi nesnesitelným žárem.

Bolest, kterou způsobily dopadající pohromy, nezměnila tvrdá srdce hříšníků ani jejich postoj vzpoury ani je nepřivedla k pokání. Místo toho lidé Boha proklínali.

Ve Zjevení 16,10.11 (porovnej s Ex 10,21–23) můžeme sledovat, jak na trůn šelmy dopadla pátá rána. Podle Zj 13,2 víme, že to byl satan, kdo zajistil šelmě trůn a moc. Nyní však vidíme, že ani trůn, místo satanovy moci, nemůže odolat síle těchto ran. Když lidé v bolestech trpí, poznávají, že Babylon není schopen je ochránit. Oni se však tak zatvrdili vůči Bohu, že ani hrůzy posledních ran nedokážou změnit jejich srdce.

**Aplikace**

`Jak se můžeš naučit chodit s Bohem a mít s ním tak blízký vztah, abys uměl důvěřovat Boží lásce i uprostřed bolesti a utrpení? Jaké s tím máš zkušenosti ve svém dosavadním životě?`