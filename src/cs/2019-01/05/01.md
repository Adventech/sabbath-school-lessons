---
title:  Sedm pečetí
date:  26/01/2019
---

### Texty na tento týden
Zj 6,1–17; Lv 26,21–26; Ez 4,16; Dt 32,43; 2Te 1,7–10

> <p>Základní verš</p>
> „A zpívali novou píseň: ‚Jsi hoden přijmout tu knihu a rozlomit její pečetě, protože jsi byl obětován, svou krví jsi Bohu vykoupil lidi ze všech kmenů, jazyků, národů a ras a učinil je královským kněžstvem našeho Boha; a ujmou se vlády nad zemí.‘“ (Zj 5,9.10)

Ve Zjevení 6 pokračuje scéna z kapitol 4 a 5, ve kterých byl Kristus představen jako ten, kdo je hoden otevřít zapečetěnou knihu. Díky svému vítěznému životu a vítězné smrti získal zpět to, co lidstvo prostřednictvím Adama ztratilo. Nyní je tedy Kristus připraven rozlomit pečetě knihy, a tak posouvat kupředu plán spasení až k jeho dokončení.

Letnice znamenají začátek masivního šíření evangelia, jehož prostřednictvím Kristus rozšiřuje své království. Lámání pečetí odkazuje na kázání evangelia a na důsledky, které přináší odmítnutí jeho poselství. Rozlomení poslední, sedmé pečetě nás přivádí k závěru pozemských dějin.

Zjevení 3,21 přináší klíč k pochopení sedmi pečetí: „Kdo zvítězí, tomu dám usednout se mnou na trůn, tak jako já jsem zvítězil a usedl s Otcem na jeho trůn.“ Kapitoly 4 a 5 hovoří o Kristově vítězství a jeho vyvýšení – díky své oběti na kříži je Ježíš „hoden“ být naším nebeským Veleknězem a otevřít knihu. Poslední verše sedmé kapitoly popisují vítěze před Kristovým trůnem. Šestá kapitola pojednává o vítězném zápase Božího lidu, který nakonec usedne s Kristem na jeho trůn.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`