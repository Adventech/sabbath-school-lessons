---
title:  Otevření šesté pečetě
date:  31/01/2019
---

> <p></p>
> 12A hle, když rozlomil šestou pečeť, nastalo veliké zemětřesení, slunce zčernalo jako smuteční šat, měsíc úplně zkrvavěl 13a nebeské hvězdy začaly padat na zem, jako když fík zmítaný vichrem shazuje své pozdní plody, 14nebesa zmizela, jako když se zavře kniha, a žádná hora a žádný ostrov nezůstaly na svém místě. (Zj 6,12–14)

**Osobní studium**

Při páté pečeti vidíme Boží lid, který trpí nespravedlností v nepřátelském světě a volá k Bohu, aby se ho zastal a jednal v jeho prospěch. Nyní přichází čas, aby Bůh odpověděl na modlitby svatých a zasáhl v jejich prospěch.

`Uvažuj nad úvodními verši a nad texty Mt 24,29.30 a 2Te 1,7–10. Co tyto verše objasňují? Jak jim rozumíš?`

Poslední tři znamení šesté pečeti Ježíš předpověděl v Mt 24,29.30. Měla se uskutečnit na konci období „velkého soužení“ (Zj 7,14) jako předzvěst druhého příchodu. (Konec tohoto období spojujeme s rokem 1798.) Podobně jako v proroctví u Matouše 24, i ve Zjevení 6,12–14 by bylo možné chápat slunce, měsíc, „hvězdy“ (meteority) a oblohu jak symbolicky, tak doslovně. Několikanásobné použití spojky jako pomáhá vykreslit obraz skutečných jevů a událostí – slunce zčernalo jako smuteční šat, měsíc byl jako krev a hvězdy padaly na zem, jako když fíkovník shazuje své nezralé zimní plody. Křesťané v západním světě usoudili, že se proroctví o znameních Kristova příchodu naplnila v těchto událostech: Lisabonské zemětřesení v roce 1755; temný den 19. května 1780 (pozorovaný v celé severní části východního pobřeží USA) a nakonec velkolepé padání meteoritů nad Atlantickým oceánem 13. listopadu 1833. Naplnění proroctví ve Zj 6,12–14 vedlo k celé řadě duchovních probuzení a oživení v mnoha křesťanských denominacích a k poznání, že Kristův příchod je blízko.

`Přečti si text Zj 6,15–17 a verše Iz 2,19; Oz 10,8 a L 23,30. Jak na tebe působí atmosféra událostí, které jsou zde vykresleny?`

Uvedené scény zobrazují zděšené lidi a jejich snahu skrýt se před událostmi, které doprovázejí Kristův příchod. Lidé v panice hledají hory a jeskyně, aby je zakryly a ochránily „před tváří toho, který sedí na trůnu a před hněvem Beránkovým!“ (Zj 6,16). Přišel čas, aby se projevila spravedlnost a aby byl Kristus v den svého příchodu „oslaven svým lidem a veleben těmi, kdo uvěřili“ (2Te 1,10). Konec bezbožníků je popsán ve Zj 19,17–21.

Celá scéna otevírání šesté pečetě končí řečnickou otázkou, kterou kladou roztřesení lidé bez víry v Boha: „Neboť přišel veliký den jeho [sedícího na trůnu a Beránka] hněvu; kdo bude moci obstát?“ (Zj 6,17; viz také Na 1,6 a Mal 3,2). Odpověď na tuto otázku najdeme ve Zjevení 7,4 – v ten den budou moci obstát jen ti, kteří jsou součástí zapečetěného Božího lidu.

**Aplikace**

`Pavel nás varuje před tím, abychom nezarmucovali Ducha svatého, jehož pečeť je pro nás důležitá pro „den vykoupení“ (Ef 4,30). Co to znamená? Jak můžeme „zarmoutit“ Ducha svatého? Jaká rozhodnutí potřebuješ udělat a čeho se potřebuješ vyvarovat, abys nezarmucoval Ducha svatého?`