---
title:  Druhá a třetí pečeť
date:  28/01/2019
---

> <p></p>
> 3Když Beránek rozlomil druhou pečeť, slyšel jsem, jak druhá z těch bytostí řekla: „Pojď!“ 4A vyjel druhý kůň, ohnivý, a jeho jezdec obdržel moc odejmout zemi pokoj, aby se všichni navzájem vraždili; byl mu dán veliký meč. 5Když Beránek rozlomil třetí pečeť, slyšel jsem, jak třetí z těch bytostí řekla: „Pojď!“ A hle, kůň černý, a jezdec měl v ruce váhy. 6A z kruhu těch čtyř bytostí jsem slyšel hlas: „Za denní mzdu jen mírka pšenice, za denní mzdu tři mírky ječmene. Olej a víno však nech!“ (Zj 6,3–6)

**Osobní studium**

Uvažuj o verších Zj 6,3.4. Na základě popisu ohnivého (ČSP překládá přesněji ohnivě rudého) koně a jeho jezdce se pokus vyjádřit, co tyto verše říkají o evangeliu.

Červená je barva krve. Jezdec měl velký meč a dostal moc vzít lidem klid. To otevřelo cestu pro vzájemné zabíjení (Mt 24,6).

Druhá pečeť popisuje důsledky odmítnutí evangelia. Historicky jde o období, které začalo druhým stoletím. Zatímco Kristus vede duchovní zápas prostřednictvím kázání evangelia, mocnosti zla se staví na silný odpor. V takové situaci nevyhnutelně dochází k pronásledování. Jezdec nemusí nikoho zabíjet. Když však vezme ze země klid, výsledkem je kruté pronásledování (Mt 10,34).

Uvažuj o textu Zj 6,5.6 v souvislosti s verši Lv 26,26 a Ez 4,16. Na základě popisu černého koně a jeho jezdce se pokus charakterizovat, co tento symbolický text hovoří o šíření evangelia.

Jezdec na černém koni drží váhy a váží obilí. Hlas z kruhu čtyř bytostí oznamuje: „Za denní mzdu jen mírka pšenice, za denní mzdu tři mírky ječmene…“ (Zj 6,6). V této oblasti světa byly obilí, olej a víno nezbytné pro život (Dt 11,14). Jíst chléb z velmi opatrně odváženého obilí vyjadřuje velký nedostatek a hladomor (viz Lv 26,26; Ez 4,16). V Janových dnech byl denár denní mzdou dělníka, za kterou bylo možno nakoupit vše nezbytné pro život celé rodiny na jeden den. Ale hladomor vyhnal ceny do závratných výšek. V popisované scéně je možné za celodenní mzdu koupit jídlo sotva pro jednoho člověka. Na to, aby se mohla nasytit malá rodina, by celá mzda šla na koupi tří mírek méně výživného ječmene, což bylo jídlo těch nejchudších.

Scéna třetí pečetě ukazuje na další následky odmítání evangelia. Historicky toto období začíná čtvrtým stoletím, kdy církev postupně začíná získávat politickou moc. Pokud bílý kůň představuje šíření evangelia, pak černý kůň ukazuje na nepřítomnost evangelia a spoléhání se na lidské tradice. Zrno v Bibli představuje Boží slovo (L 8,11). Odmítnutí evangelia má za následek hlad po Božím slově. To nám připomíná proroctví z knihy proroka Ámose (Am 8,11–13).

**Aplikace**

`Ve Zj 6,6 se říká, že „olej a víno“ nebudou pohromami třetí pečetě ovlivněny. Olej je symbolem Ducha (1S 16,13; Sk 10,38) a nové víno je symbolem spasení v Ježíši Kristu (Mk 2,22). Co můžeš na základě těchto symbolů říci o skutečnosti, že ačkoli lidem chybí Boží slovo, Duch svatý stále koná své dílo a spasení je stále dostupné pro všechny, kteří hledají pravdu?`