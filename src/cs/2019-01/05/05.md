---
title:  Otevření páté pečetě
date:  30/01/2019
---

> <p></p>
> 9Když Beránek rozlomil pátou pečeť, spatřil jsem pod oltářem ty, kdo byli zabiti pro slovo Boží a pro svědectví, které vydali. 10A křičeli velikým hlasem: „Kdy už, Pane svatý a věrný, vykonáš soud a za naši krev potrestáš ty, kdo bydlí na zemi?“ 11Tu jim všem bylo dáno bílé roucho a bylo jim řečeno, aby měli strpení ještě krátký čas, dokud jejich počet nedoplní spoluslužebníci a bratří, kteří budou zabiti jako oni. (Zj 6,9–11)

**Osobní studium**

Pojem „duše“ v Bibli označuje celého člověka (Gn 2,7; ČSP). V této scéně se mučedníci nacházejí „pod oltářem“. To je narážka na krev oběti, která se v pozemské svatyni vylévala ke spodní části oltáře (Ex 29,12; Lv 4,7). Boží lid trpěl pro svou věrnost evangeliu pod tíhou nespravedlnosti a hrozeb smrti. Utrpení a smrt těchto lidí je skutečně „do nebe volající“ a dožadují se, aby Bůh začal jednat a zjednal spravedlnost. Je důležité si uvědomit, že tyto texty se týkají nespravedlnosti, která se odehrává na zemi – neříkají tedy nic o stavu mrtvých po smrti. Je ostatně zřejmé, že tyto „duše“ nemají žádný podíl na radosti a blaženosti nebes.

`Přečti si text Zj 6,11 spolu s verši Dt 32,43 a Ž 79,10. Jak Bůh na modlitby mučedníků odpovídá?`

Umučení svatí dostali bílé roucho, které představuje Kristovu spravedlnost – je to Kristův dar těm, kteří přijali jeho nabídku milosti (Zj 3,5; 19,8). Text říká, že mučedníci budou muset počkat na své spoluvěřící, kteří procházejí podobnou zkušeností – „dokud jejich počet nedoplní spoluslužebníci a bratří“ (Zj 6,11). ). Novější překlady uvádějí slovo „počet“ kurzívou, protože se v řeckém textu neobjevuje; jeho použití je překladatelskou snahou o lepší srozumitelnost. Jan zde použil sloveso pléróthósin, které by šlo přeložit: „dokud nebudou úplní“. Zjevení nemluví o přesném počtu mučedníků, kterého by bylo třeba dosáhnout před Kristovým návratem (jakoby přesný počet mučedníků byl podmínkou Kristova návratu). O úplnosti se zde hovoří v souvislosti s jejich charakterem. Boží lid se stává úplný přijetím roucha Kristovy spravedlnosti, ne vlastním úsilím a dosahováním nějakých zásluh (Zj 7,9.10). Mučedníci budou vzkříšeni a rehabilitováni až při Kristově druhém příchodu – na začátku tisíciletí (Zj 20,4).

Scéna páté pečetě se historicky vztahuje na období vedoucí k refomaci. Během ní zemřely pro svou věrnost mučednickou smrtí miliony lidí (porovnej Mt 24,21). Lidé věrní Bohu trpí během celé historie lidstva – od dob Ábela (Gn 4,10) až do doby, kdy Bůh nakonec potrestá velikou nevěstku „za krev svých služebníků“ (Zj 19,2).

**Aplikace**

`„Kdo však snese den jeho příchodu? Kdo obstojí, až se on ukáže?“ (Mal 3,2) Jak bys odpověděl na tyto otázky? Jak bys své tvrzení podepřel biblickými texty? Poděl se o své odpovědi ve vaší třídě sobotní školy.`