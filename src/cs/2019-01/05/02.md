---
title:  Otevření první pečetě
date:  27/01/2019
---

> <p></p>
> 1I uviděl jsem, když Beránek otevřel jednu ze sedmi pečetí, a uslyšel jsem, jak jedna z těch čtyř živých bytostí řekla hromovým hlasem: „Pojď!“ 2A uviděl jsem, a hle, bílý kůň; a ten, který na něm seděl, měl luk a byl mu dán věnec; a vyšel vítězící, a aby zvítězil. (Zj 6,1.2; ČSP)

**Osobní studium**

`Přečti si text Zj 6,1–8 a porovnej ho s verši Lv 26,21–26 a Mt 24,1–14. Která klíčová slova mají tyto texty společná? Co se můžeme dozvědět z veršů v Lv a Mt o smyslu prvních čtyř pečetí?`

Události popsané v sedmi pečetích musíme chápat v kontextu trestů ve Starém zákoně. Ty byly popisovány obrazy meče, hladu, moru a divoké (dravé) zvěře (Lv 26,21–26). Ezechiel je nazývá „přísné soudy“ (Ez 14,21). Šlo o „nápravné“ soudy, jejichž prostřednictvím chtěl Bůh zatřást se svým lidem, aby se probudil ze své duchovní letargie a nevěrnosti smlouvě. Podobným způsobem jsou i čtyři jezdci prostředkem, kterým chce Bůh udržet v bdělosti svůj lid, očekávající Ježíšův návrat.

Úzkou spojitost můžeme najít i mezi prvními čtyřmi pečetěmi ve Zjevení a textem Mt 24,4–14, ve kterém Ježíš vyjadřuje, co se bude na světě dít. Prostřednictvím čtyř jezdců chce Bůh udržet svůj lid na správné cestě. Bůh nám připomíná, že tento svět – ve stavu, v jakém se nachází – není naším domovem.

Ačkoli jde jen o symbolický jazyk, i Zjevení 6,1.2 hovoří o vítězství. Připomíná nám text Zj 19,11–16, který zobrazuje Krista jako jezdce na bílém koni. Kristus zde vede svá nebeská vojska, anděly, aby při druhém příchodu přivedli všechny zachráněné. Bílé roucho je jako symbol čistoty velmi často spojené s Kristem a jeho následovníky. Jezdec na koni drží luk, vítězí a dostává věnec (Zj 6,2; ČSP). Tento popis připomíná obraz Boha, který je ve Starém zákoně připodobněn k jezdci na koni s lukem v ruce, jak si vítězně podmaňuje nepřátele svého lidu (Abk 3,8–13 a Ž 45,5.6). Řecké slovo pro „věnec“ z verše Zj 6,2 je opět stefanos a jde vlastně o vavřínový věnec vítěze (Zj 2,10; 3,11). Tento jezdec  tedy zvítězil.

Scéna první pečetě popisuje šíření evangelia, které se s velkou mocí začalo o Letnicích a jehož prostřednictvím Kristus začal rozšiřovat své království. Tehdy bylo velmi mnoho oblastí, které bylo třeba zasáhnout evangeliem, a mnoho lidí se teprve mělo stát Ježíšovými následovníky. Stejný úkol stojí před Ježíšovými učedníky i dnes – a bude tomu tak až do závěrečného vítězství, kdy se Ježíš vrátí ve své slávě.

V prorockém smyslu můžeme říci, že první pečeť souvisí s poselstvím církve v Efezu. Popisuje apoštolské období prvního století, během kterého se evangelium šířilo obrovskou rychlostí po celém světě (Ko 1,23).

**Aplikace**

`Dnes žijeme ve světě, ve kterém lidé většinou nemají nebo neprojevují o Boží slovo zájem. Jak bys vysvětlil proroctví, které hovoří o tom, že lidé budou mít hlad po Božím slově? Jak bys tuto situaci aplikoval na dnešní dobu?`