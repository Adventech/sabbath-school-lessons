---
title:  Podněty k zamyšlení
date:  29/03/2019
---

Přečti si 24. kapitolu „Bez svatebního šatu“ z knihy Perly moudrosti (COL 307–319; ­PM 157–163)­ a 42. kapitolu „Vítězství lásky“ z knihy Velké drama věků (GC 662–678; VDV 427–436).

Zjevení Janovo končí tím, o čem se mluví na jeho začátku – druhým příchodem Krista v moci a slávě a ustanovením věčného Božího království. Vyvrcholením knihy je spojení Krista a jeho nevěsty.

Kniha nemluví o těchto událostech jako o něčem neskutečném a nereálném. První skutečností je, že Kristus přijde brzy. Druhou skutečností je, že stále čekáme na jeho návrat. Během našeho čekání bychom měli jasně chápat poselství knihy Zjevení. Toto porozumění můžeme získat opakovaným čtením knihy Zjevení – a to, dokud nenastane konec. Poselství knihy Zjevení nám neustále připomíná, abychom se nedívali jen na svět okolo nás, ale abychom měli svůj pohled upřený vzhůru – na nebesa – a na toho, který je naší jedinou nadějí. Kristus ze Zjevení je odpovědí na všechny lidské naděje a touhy uprostřed nejistoty a problémů, které přináší život. Kristus má v rukou budoucnost tohoto světa a budoucnost každého z nás.

Kniha Zjevení nám také připomíná, že před příchodem konce nám byla svěřena úloha kázat poselství o Kristově brzkém návratu. Naše čekání na jeho návrat nemá být pasivní, ale aktivní. Vždyť Duch i nevěsta volají: „Přijď!“ (Zj 22,17). Každý z nás by se měl k tomuto volání připojit. Je to dobrá zpráva, kterou bychom měli hlásat lidem na celém světě.

**Otázky k rozhovoru**

`1. Uvažujte o tisíciletí a o soudu nad nevzkříšenými mrtvými, který se uskuteční až po skončení tisíciletí. Spasení budou mít dostatek času, aby našli odpovědi na všechny své otázky. Teprve potom Bůh sešle trest na všechny, kteří nebudou spaseni. Co vám tato pravda říká o Bohu?`

`2. Zj 1,3 zaslibuje požehnání všem, kteří poslouchají, čtou a zachovávají slova tohoto proroctví. Když jsme se dostali až na konec našeho studia knihy Zjevení, uvažujte společně, co nového jste při studiu objevili a jaká poselství této knihy byste měli zachovávat a dbát na ně.`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.