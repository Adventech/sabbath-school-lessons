---
title:  Nový Jeruzalém
date:  28/03/2019
---

> <p></p>
> 9A přistoupil jeden ze sedmi andělů, kteří měli těch sedm nádob a v nich připraveno sedm posledních pohrom, a řekl mi: „Pojď, ukážu ti nevěstu, choť Beránkovu.“ 10Ve vytržení ducha mě vyvedl na velikou a vysokou horu a ukázal mi svaté město Jeruzalém, jak sestupuje z nebe od Boha, 11zářící Boží slávou; jeho jas jako nejdražší drahokam a jako průzračný křišťál. (Zj 21,9–11)

**Osobní studium**

Jan popisuje hlavní město nové země – nový Jeruzalém. Přestože jde o reálné místo obývané skutečnými lidmi, nový Jeruzalém a život na něm přesahuje naše pozemské představy (1K 2,9)

`Přečti si text Zj 21,9–21. Jak bys popsal nový Jeruzalém vlastními slovy? Co tě na něm nejvíce upoutalo?`

O novém Jeruzalémě se mluví jako o nevěstě, Beránkově manželce. Nový Jeruzalém je místem, které Kristus připravuje pro svůj lid (J 14,1).

Město obklopují vysoké zdi, ve kterých je dvanáct bran – tři brány na každé ze stran, takže umožňují vstup ze všech směrů. Tato skutečnost poukazuje na univerzální povahu města. V novém Jeruzalémě má kaž­dý člověk neomezený přístup do Boží přítomnosti.

Město je zobrazeno jako dokonalá krychle, jejíž výška, šířka i délka je 12 000 měr (2 232 km pozn. redakce). Krychle má 12 hran, takže celková délka hran je 144 000 měr, což odkazuje na 144 000 vykoupených, kteří byli proměněni, aniž by před druhým příchodem Ježíše Krista okusili smrt. Také v chrámu postaveném Šalomounem byla svatyně svatých dokonalou krychlí (1Kr 6,20). Nový Jeruzalém se tak stává centrem uctívání Boha.

`Přečti si text Zj 21,21–22,5. Které charakteristiky nového Jeruzaléma ti připomínají zahradu Eden? Co to o tomto městě vypovídá? Jak rozumíš skutečnosti, že ve městě nebude „nic proklatého“ (Zj 22,3)?`

Důležitým prvkem nového Jeruzaléma je řeka s vodou života, která vytéká od Božího a Beránkova trůnu (také Gn 2,10). V protikladu k řece v Babylonu, při které Boží lid v zajetí sedával a toužebně naříkal po Jeruzalému (Ž 137), na březích řeky života v novém Jeruzalémě nacházejí svůj domov lidé ze všech dob.

Na obou březích řeky se nachází strom života, jehož listy mají „léčivou moc pro všechny národy“ (Zj 22,2). Není již třeba uzdravovat nemoci, protože na nové zemi žádné nemoci nebudou. Jde spíše o symbol uzdravení všech zranění, která jsou následky hříchu, a také odstranění všech bariér, které lidi navzájem v průběhu dějin oddělovaly. Vykoupení všech věků a všech národů patří nyní do jedné Boží rodiny.

**Aplikace**

`Které ze zaslíbení týkajících se nové země a nového Jeruzaléma je pro tebe nejkrásnější a nejdůležitější? Proč?`