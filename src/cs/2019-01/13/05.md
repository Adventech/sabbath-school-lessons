---
title:  Nové nebe a nová země
date:  27/03/2019
---

> <p></p>
> 1A viděl jsem nové nebe a novou zemi, neboť první nebe a první země pominuly a moře již vůbec nebylo. 2A viděl jsem od Boha z nebe sestupovat svaté město, nový Jeruzalém, krásný jako nevěsta ozdobená pro svého ženicha. 3A slyšel jsem veliký hlas od trůnu: „Hle, příbytek Boží uprostřed lidí, Bůh bude přebývat mezi nimi a oni budou jeho lid; on sám, jejich Bůh, bude s nimi, 4a setře jim každou slzu z očí. A smrti již nebude, ani žalu ani nářku ani bolesti už nebude – neboť co bylo, pominulo.“ 5Ten, který seděl na trůnu, řekl: „Hle, všecko tvořím nové.“ A řekl: „Napiš: Tato slova jsou věrná a pravá.“ (Zj 21,1–5)

**Osobní studium**

`Po odstranění hříchu a jeho příčin bude země přeměněna na domov vykoupených. Jak bude vypadat?`

Ve Zj 21,1 Jan uvádí, že viděl „nové nebe a novou zemi“. Bible mluví o třech významech slova „nebe“ – obloze, nebi s hvězdami a místě, kde přebývá Bůh (2K 12,2). Ve Zj 21,1 se pravděpodobně mluví o pozemské obloze (atmosféře). Zkažená a znetvořená země, včetně oblohy, nesnesou Boží přítomnost (Zj 20,11). Řecký výraz pro „nový“ (kainos) označuje nejen něco, co předtím neexistovalo, ale často poukazuje na něco, co má novou, lepší kvalitu. Naše planeta bude očištěna ohněm a znovustvořena do původního stavu (2Pt 3,10–13).

Pozoruhodné je, že první věc, kterou Jan pozoruje na nové zemi, je skutečnost, že tam není moře. Jan doslova říká, že tam nebylo „to moře“. Tato zmínka pravděpodobně naznačuje, že Jan měl na mysli moře, které ho obklopovalo na ostrově Patmos a které bylo pro něj symbolem osamocení a utrpení. Nepřítomnost „tohoto moře“ na nové zemi znamenala pro Jana nepřítomnost bolesti způsobené odloučením od těch, které miloval.

`Přečti si Zjevení 21,2–8 a 7,15–17. Jakou podobnost můžeme pozorovat mezi popisem nové země a zahrady Eden (Gn 2)?`

Vykoupeným Bůh zaručuje svou přítomností život na obnovené zemi bez utrpení a smrti. Jeho přítomnost je představena prostřednictvím popisu nového Jeruzaléma (Zj 21,3), kde Bůh bude přebývat uprostřed svého lidu. Díky Boží přítomnosti bude život na nové zemi skutečným rájem.

Boží přítomnost je zárukou svobody od utrpení: nebude již ani smrt, ani zármutek, ani pláč, ani žádná bolest. Díky odstranění hříchu „co bylo, pominulo“ (Zj 21,4).

Tuto myšlenku pravdivě vyjádřily Lazarovy sestry Marta a Marie, když řekly Ježíši: „Pane, kdybys byl zde, nebyl by můj bratr umřel“ (J 11,21.32). Smrt nemůže v Kristově přítomnosti existovat. Trvalá Boží přítomnost na nové zemi zaručí, že už nikdy nebudeme prožívat bolest a utrpení, které jsou zatím tak trpkou součástí naší existence. Osvobození od všeho zlého je velkou nadějí, kterou nám Kristus zaslíbil – je to naděje, kterou zpečetil svou krví.

**Aplikace**

`Proč je zaslíbení o novém životě v novém světě nedílnou součástí toho, čemu věříme? Jak by vypadalo naplnění naší víry bez naplnění tohoto zaslíbení?`