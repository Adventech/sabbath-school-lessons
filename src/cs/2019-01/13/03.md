---
title:  VÍTĚZ PŘICHÁZÍ
date:  25/03/2019
---

> <p></p>
> 11A viděl jsem nebesa otevřená, a hle, bílý kůň, a na něm seděl ten, který má jméno Věrný a Pravý, neboť soudí a bojuje spravedlivě. 12Jeho oči plamen ohně a na hlavě množství královských korun; jeho jméno je napsáno a nezná je nikdo než on sám. 13Má na sobě plášť zbrocený krví a jeho jméno je Slovo Boží. 14Za ním nebeská vojska na bílých koních, oblečená do bělostného čistého kmentu. 15Z jeho úst vychází ostrý meč, aby jím pobíjel národy; bude je pást železnou berlou. On bude tlačit lis plný vína trestajícího hněvu Boha všemohoucího. 16Na plášti a na boku má napsáno jméno: Král králů a Pán pánů. (Zj 19,11–16)

**Osobní studium**

`Jaké je podle tebe hlavní poselství úvodních veršů? Kdo je jezdec na bílém koni a čím je charakterizován?`

Druhý příchod Ježíše Krista je naplněním zaslíbení, po jehož splnění toužili věřící všech věků. Podobně jako pro Ježíše, bylo i pro jeho následovníky základem víry Boží slovo. Zj 19,11–16 popisuje vyvrcholení Ježíšova zápasu a jeho vítězství: Ježíš porazil satana nejprve v nebi, pak ho porazil na poušti, porazil ho na kříži a nakonec završí své vítězství nad satanem při svém druhém příchodu.

„Krátce nato se na východě objeví malý černý obláček velikosti asi poloviny mužské dlaně. Bude to oblak, který obklopuje Spasitele a z dálky vypadá, jako by byl zahalený ve tmě. Boží lid bude vědět, že je to znamení Syna člověka. V uctivém tichu budou lidé sledovat, jak se přibližuje k zemi, jak je stále světlejší a nádhernější, až z něj bude velký bílý oblak, jehož základem je sláva podobná stravujícímu ohni, nad nímž se klene duha úmluvy. Ježíš přijde jako mocný dobyvatel. Už ne jako ‚Muž bolesti‘, aby pil trpký pohár hanby a utrpení, ale jako vítěz na nebi i na zemi, aby soudil živé a mrtvé. ‚Ten, který má jméno Věrný a Pravý … soudí a bojuje spravedlivě.‘ A ‚nebeská vojska‘ (Zj 19,11.14) ho následují. S nádhernými, nebesky znějícími chvalozpěvy ho na jeho cestě bude doprovázet nespočetný zástup andělů. Bude se zdát, že celá obloha je plná zářících postav – že jich je „desetitisíce desetitisíců a tisíce tisíců“. Lidský jazyk nedokáže tento obraz popsat, mysl smrtelníka není schopna vnímat takovou nádheru.“ (GC 640.641; VDV 413)

V 2Te 1,8–10 apoštol Pavel podává další popis Kristova konečného vítězství při druhém příchodu, kdy budou zničeny všechny světské a náboženské mocnosti, které se proti němu spikly, a jeho lid bude zachráněn pro věčnost.Úterý

**Aplikace**

`Zjevení 19 popisuje dvě hostiny – o jedné se mluví ve verši 9, o druhé ve verších 17 a 18. Na jedné hostině se lidé najedí, na druhé hostině jsou snědeni. Je těžké představit si drsnější kontrast, který by ilustroval, jak moc se velký spor dotýká každé lidské bytosti. Co se na základě tohoto obrazu můžeš ty sám naučit o důležitosti víry a o poslání, ke kterému tě vede?`