---
title:  Tisíciletí
date:  26/03/2019
---

> <p></p>
> 4Viděl jsem trůny a na nich usedli ti, jimž byl svěřen soud. Spatřil jsem také ty, kdo byli sťati pro svědectví Ježíšovo a pro slovo Boží, protože nepoklekli před dravou šelmou ani jejím obrazem a nepřijali její znamení na čelo ani na ruku. Nyní povstali k životu a ujali se vlády s Kristem na tisíc let. – 5Ostatní mrtví však nepovstanou k životu, dokud se těch tisíc let nedovrší. – 6To je první vzkříšení. Blahoslavený a svatý, kdo má podíl na prvním vzkříšení! Nad těmi druhá smrt nemá moci, nýbrž Bůh a Kristus je učiní svými kněžími a budou s ním kralovat po tisíc let. (Zj 20,4–6)

**Osobní studium**

`Přečti si text Zj 20,1–3 v souvislosti s verši Jr 4,23–26. V jakém stavu se nachází země během tisíciletí? Jako rozumíš skutečnosti, že satan je spoután řetězem?`

Tisíciletí (nebo také milénium) začíná druhým příchodem Ježíše Krista. Právě tehdy jsou satan a jeho padlí andělé spoutáni. Spoutání satana je symbolické, protože duchovní bytosti nelze tělesně (fyzicky) spoutat. Spoutání satana proto rozumíme v symbolické rovině – je spoután okolnostmi. Poslední rány naprosto zničily zemi a všichni hříšníci byli zabiti. Země se nachází ve stavu chaosu, který připomíná zemi před stvořením (Gn 1,2). V takovém stavu je pro satana vězením, které trvá celé tisíciletí. Na zemi se nenachází nikdo, koho by mohl satan pokoušet nebo komu by mohl ubližovat. Satan a jeho démonští přisluhovači mohou jen přemýšlet o následcích jejich vzpoury vůči Bohu.

`Kde se podle úvodních veršů nacházejí vykoupení během tisíciletí a koho soudí? Jak rozumíš pojmu „první vzkříšení“?`

Kniha Zjevení ukazuje, že Boží lid stráví tisíciletí v nebesích – na místě, které pro ně Kristus připravil (J 14,1–3). Jan je vidí, jak sedí na trůnech jako králové a kněží a soudí svět. Ježíš zaslíbil učedníkům: „usednete na dvanáct trůnů a budete soudit dvanáct pokolení Izraele“ (Mt 19,28). Pavel ukazuje, že svatí budou soudit svět (1K 6,2.3).

V tomto soudu jde především o prokázání toho, že Bůh jednal spravedlivě. Během celé historie lidstva satan vznášel námitky, jejichž cílem bylo zpochybnit Boží charakter a způsob, jakým se stará o své stvoření. Během tisíciletí Bůh zpřístupní vykoupeným záznamy celých dějin, aby mohli najít odpovědi na všechny otázky, které se týkají spravedlnosti Božích rozhodnutí o těch, kteří byli zatraceni. Najdou i odpovědi na to, jak Bůh jednal v jejich vlastních životech. Na závěr tisíciletí budou vyřešeny všechny otázky týkající se Boží spravedlnosti. Boží lid uvidí jasně a bez nejmenších pochybností, že satanova obvinění byla neopodstatněná a vymyšlená. Vykoupení jsou tak připraveni přinést svědectví o Boží spravedlnosti na posledním soudu nad zatracenými.

**Aplikace**

`Každý z nás má mnohé těžké otázky, které prozatím zůstávají bez odpovědi. Které otázky trápí tebe? Jak vnímáš Boží jednání a Boží charakter, když víš, že jednoho dne dostaneš odpovědi i na to, co tě nyní trápí nejvíce?`