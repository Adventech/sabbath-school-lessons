---
title:  Svatba Beránkova
date:  24/03/2019
---

> <p></p>
> 6A slyšel jsem zpěv jakoby ohromného zástupu, jako hukot množství vod a jako dunění hromu: „Haleluja, ujal se vlády Pán Bůh náš všemohoucí. 7Radujme se a jásejme a vzdejme mu chválu; přišel den svatby Beránkovy, jeho choť se připravila 8a byl jí dán zářivě čistý kment, aby se jím oděla.“ Tím kmentem jsou spravedlivé skutky svatých. 9Tehdy mi řekl: „Piš: Blaze těm, kdo jsou pozváni na svatbu Beránkovu.“ A řekl mi: „Toto jsou pravá slova Boží.“ (Zj 19,6–9)

**Osobní studium**

`Co mají společného úvodní text a verše J 14,1–3? V čem podle tebe obraz svatební hostiny vystihuje dlouho očekávané spojení Krista a jeho lidu?`

Před dvěma tisíci lety Kristus opustil svůj nebeský domov, aby pozval své následovníky na svatební hostinu (Mt 22,1–14), která se má uskutečnit po uzavření manželství s jeho nevěstou. „Svatba pak znázorňuje, jak se Kristus ujímá svého království. Svaté město, nový Jeruzalém … se nazývá nevěstou, chotí Beránkovou… V knize Zjevení se o Božím lidu říká, že jsou hosty na Beránkově svatbě (Zj 19,9). Jsou-li hosty, nemohou být současně nevěstou. … Podobenství z 22. kapitoly Matoušova evangelia používá také obraz svatby a zřetelně ukazuje, že vyšetřující soud probíhá před svatební hostinou. Před svatbou vchází král, aby si prohlédl stolovníky, zda si všichni oblékli svatební roucho – neposkvrněné roucho povahy omyté a očištěné krví Beránka (Mt 22,11; Zj 7,14).“ (GC 426–428; VDV 281.282) Ženich se po své smrti a po svém vzkříšení vrátil do Otcova domu, aby „připravil místo“ pro svůj lid, pro své svatební hosty (J 14,1–3). Ti však zůstávají na zemi a připravují se na jeho návrat. Kristus se na konci dějin světa vrátí a vezme je do domu svého Otce.

Zjevení 19,8 uvádí, že nevěsta si oblékla zářivě čisté roucho. Tento oděv naznačuje, že svatební hosté, kteří vstoupili do města, si nepřisvojují žádné zásluhy za své skutky. „Zářivě čistý kment“ představuje „spravedlivé skutky svatých“. Jsou to skutky, jež jsou výsledkem jejich spojení s Kristem, který v nich přebývá. Jejich roucha jsou tedy symbolem Kristovy spravedlnosti a skutečnosti, že jeho lid „zachovává Boží přikázání a věrnost Ježíši“ (Zj 14,12). Při svém pobytu na zemi vyprávěl Ježíš podobenství o svatbě. Dozvídáme se z něj, že jeden z hostů se rozhodl přijít ve svém vlastním oděvu, místo toho, aby si oblékl svatební roucho, které mu připravil král. To byl důvod, proč ho ze svatby vyvedli (Mt 22,1–14).

Zj 3,18 ukazuje, že roucho Kristovy spravedlnosti, zlato přepálené ohněm (víra a láska) a oční mast Ducha svatého jsou tím, co Boží lid žijící na konci času potřebuje ze všeho nejvíc. Ježíšova výzva, aby si od něj Laodikejští tyto dary „koupili“, naznačuje, že Kristus za to, co nám nabízí, také od nás něco chce. Čeho se tedy můžeme vzdát? Potřebujeme se zbavit vlastní soběstačnosti a spolehnutí se na sebe. Jen tak budeme žít životem naplněným věrností a poslušností Kristu. Jen tak mu budeme důvěřovat jako naší jediné naději na záchranu.

**Aplikace**

`Naše skutky nás nezachrání. Jak rozumíš pojmu „skutky spravedlnosti“ nebo „spravedlivé skutky“? Jakým způsobem ovlivní tyto skutky život člověka?`