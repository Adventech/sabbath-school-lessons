---
title:  Velký zástup
date:  05/02/2019
---

> <p></p>
> 9Potom jsem viděl, hle, tak veliký zástup, že by ho nikdo nedokázal sečíst, ze všech ras, kmenů, národů a jazyků, jak stojí před trůnem a před tváří Beránkovou, oblečeni v bílé roucho, palmové ratolesti v rukou. 10A volali velikým hlasem: „Díky Spasiteli, Bohu našemu, sedícímu na trůnu, a Beránkovi.“ (Zj 7,9.10)

**Osobní studium**

`Přemýšlej o textu Zj 7,9–14. Koho vidí Jan v tomto vidění? Jak jsou tito lidé popsáni? Odkud přicházejí? Jaký je jejich vztah k Bohu a ke Kristu?`

Jan viděl „veliký zástup“, který nikdo nedokáže spočítat (Zj 7,9). Dozvídáme se, že tito lidé „přišli z velikého soužení a vyprali svá roucha a vybílili je v krvi Beránkově“ (Zj 7,14). Jde tedy o neobyčejnou, mimořádnou skupinu lidí, kteří – ať už prošli jakýmkoliv soužením – zůstali věrní Ježíši. Symbolem jejich věrnosti jsou bílá roucha, do kterých jsou oblečeni. Slovo „soužení“ v Bibli velmi často odkazuje na utrpení, které věřící pro svou víru prožívají (viz například Ex 4,31 – ČSP; Ž 9,10.11; Mt 24,9; J 16,33 a Ř 5,3 – ČSP). A tak ačkoli někteří adventisté vnímají tuto skupinu jen jako jiný pohled na již zmíněných 144 000, „velký zástup“ můžeme také chápat i jako odkaz na všechny vykoupené, kteří během dějin trpěli pro svou víru.

Stejně jako v celé Bibli, i v popisu „velikého zástupu“ můžeme pozorovat důraz na velké téma spasení z milosti. Jediné, na co mohou spoléhat ti, kteří touží po vykoupení, po spasení, věčném životě, novém nebi a nové zemi, je Kristova spravedlnost. Jejich spasení je především výsledkem toho, co pro ně Kristus udělal, ne výsledkem jejich vlastní svatosti a činů.

„Nejblíže trůnu budou stát lidé, kteří kdysi horlili pro satanovu věc, byli však ‚vychváceni jako oharek z ohně‘ a následovali svého Spasitele s hlubokou vnitřní oddaností. Vedle nich budou stát ti, kdo si vypěstovali dokonalou křesťanskou povahu v prostředí klamu a nevěry; lidé, kteří dodržovali Boží zákon i tehdy, když jej křesťanský svět prohlašoval za neplatný, a dále miliony těch, kdo byli mučeni pro svou víru. Za nimi bude stát ‚tak veliký zástup, že by ho nikdo nedokázal sečíst, ze všech ras, kmenů, národů a jazyků … před trůnem a před tváří Beránkovou, oblečeni v bílé roucho, palmové ratolesti v rukou‘ (Zj 7,9). Jejich boj skončil, zvítězili. Běželi závod a získali cenu. Palmová ratolest v jejich rukou je symbolem vítězství, bílé roucho znakem neposkvrněné Kristovy spravedlnosti.“ (GC 665; VDV 429)

**Aplikace**

`Co všechno nás ohrožuje tak, že se můžeme – dokonce i nevědomě – dopustit duchovního smilstva? Proč klameme sami sebe, pokud si namlouváme, že nám nic takového nehrozí?`