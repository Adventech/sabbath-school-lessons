---
title:  Neškoďte zemi
date:  03/02/2019
---

> <p></p>
> 1Potom jsem viděl, jak se čtyři andělé postavili do čtyř úhlů země a bránili všem čtyřem větrům, aby žádný z nich nevál na zemi ani na moře ani na jakékoli stromoví. 2A hle, jiný anděl vystupoval od východu slunce; v ruce držel pečetidlo živého Boha a mocným hlasem volal na ty čtyři anděly, jimž bylo dáno škodit zemi i moři: 3„Neškoďte zemi, moři ani stromoví, dokud neoznačíme služebníky našeho Boha na jejich čelech!“ (Zj 7,1–3)

**Osobní studium**

`Přemýšlej o úvodním textu v souvislosti s verši 2Pt 3,9–14. Co spatřil Jan ve svém vidění? Jak dlouho a také proč mají andělé zadržovat to, co přichází? Co se stane po zapečetění Božího lidu?`

Větry představují ve Starém zákoně ničivé síly (a mocnosti), jejichž prostřednictvím Bůh vykonává své soudy nad hříšníky (Jr 23,19.20; Da 7,2). „Boží andělé přestanou bránit průchodu lidských vášní – uvolní se všechno zadržované napětí. Celý svět bude zatažen do zkázy, jež bude děsivější, než byla zkáza starého Jeruzaléma.“ (GC 614; VDV 397) Tyto ničící síly budou tedy na Boží pokyn zadržovány až do doby, dokud nebude dokončeno zapečetění Božího lidu.

Ve starověku bylo hlavním významem zapečetění vyjádření vlastnictví. V Novém zákoně má zapečetění symbolický význam: „Avšak pevný základ Boží stojí, maje tuto pečeť: ‚Pán zná ty, kdo jsou jeho…‘“ (2Tm 2,19; ČSP). Bůh se hlásí k těm, kteří jsou součástí jeho lidu, a vtiskne jim pečeť Ducha svatého (Ef 1,13.14; 4,30). V době konce dostávají symbolickou pečeť na čelo Boží věrní, kteří zachovávají jeho přikázání (Zj 14,1.12). Nejde o nějakou viditelnou značku na čele člověka. Zapečetění věrných znamená „upevnění v pravdě – rozumově i duchovně – aby se nepohnuli“. (LDE 220) V protikladu k tomu přijmou cejch šelmy ti, co se postavili na její stranu (Zj 13,16.17).

Bůh v každé generaci křesťanů přiměřeným způsobem zkoušel věrnost těch, kdo mají být zapečetěni. Zkouška věrnosti při poslední krizi spočívá v zachovávání Božích přikázání (Zj 12,17; 14,12). Především čtvrté přikázání se stane zkouškou poslušnosti Bohu (Zj 14,7). Během dějin byla vždy sobota znamením Božího lidu (Ez 20,12.20; Žd 4,9.10). Podobně bude sobota znamením věrnosti Bohu i během závěrečné krize.

V době konce má pečeť i funkci ochrany před ničivými silami sedmé rány (viz Ez 9,1–11 jako pozadí obrazu ze Zj 7,1–3). Na otázku ze Zj 6,17 proto dostáváme jasnou odpověď: v den Božího hněvu bude moci obstát jen zapečetěný Boží lid.

**Aplikace**

`Jaké Boží ujištění se v Bibli nachází pro ty, kteří budou žít v těžkých dobách konce času?`