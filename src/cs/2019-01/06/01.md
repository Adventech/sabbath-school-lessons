---
title:  Zapečetění Božího lidu
date:  02/02/2019
---

### Texty na tento týden
Zj 7; 2Pt 3,9–14; Dt 8,11–17; Zj 14,4.5.12; Zj 17,5; Ř 3,19–24

> <p>Základní verš</p>
> „Řekl jsem: ‚Pane můj, ty to víš!‘ A on mi řekl: ‚To jsou ti, kteří přišli z velikého soužení a vyprali svá roucha a vybílili je v krvi Beránkově.‘“ (Zj 7,14)

Poselství o otevírání sedmi pečetí ukazuje, že i každý člověk pokládající se za křesťana bude nakonec vystaven jedné ze dvou možností: (1) požehnání za věrnost, nebo (2) zatracení za nevěrnost. První čtyři pečeti popisují, jakými způsoby se Bůh snaží vyburcovat svůj lid, který upadl do duchovní lhostejnosti, a vést ho tak k vítězství. Ve světě nepřátelsky naladěném vůči evangeliu však Boží lid prožívá nespravedlnost a zároveň také nepřátelství. Při otevření šesté pečeti je Bůh připraven postavit se proti těm, kteří jeho lid utlačují.

Sedmá kapitola je jakousi vsuvkou mezi otevřením šesté a sedmé pečeti. Šestá pečeť nás přivádí k druhému příchodu Ježíše Krista. Zatímco bezbožní musí čelit následkům soudu, Zj 7 odpovídá na jejich zoufalou otázku: „Kdo bude moci obstát?“ (Zj 6,17). Odpověď zní: Ti, co mají Boží pečeť. Bližší charakteristika skupiny 144 000 se nachází ve Zj 14,1–5.

Další vsuvka se nachází mezi šestým a sedmým troubením (Zj 10,1–11.14) a souvisí s obdobím druhého velkého probuzení a začátkem adventního hnutí. Tento text se týká stejného časového období jako úvodní scéna sedmé kapitoly a zaměřuje se na zkušenost a poslání Božího lidu v poslední době.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`