---
title:  Spasení našemu Bohu a Beránkovi
date:  07/02/2019
---

> <p></p>
> 19Víme, že co zákon říká, říká těm, kdo jsou pod zákonem, aby byla umlčena každá ústa a aby celý svět byl před Bohem usvědčen z viny. 20Vždyť ze skutků zákona ‚nebude před ním nikdo ospravedlněn‘, neboť ze zákona pochází poznání hříchu. 21Nyní však je zjevena Boží spravedlnost bez zákona, dosvědčovaná zákonem i proroky, 22Boží spravedlnost skrze víru v Ježíše Krista pro všecky, kdo věří. Není totiž rozdílu. (Ř 3,19–22)

**Osobní studium**

`Přečti si text Zj 14,5 a také verše 2Pt 3,14 a Ju 1,24.25. Zjevení popisuje, že Boží lid na konci věků je „bez úhony“. Jak lze dosáhnout takového stavu?`

Závěrečná charakteristika skupiny 144 000 je: „Z jejich úst nikdo neuslyšel lež; jsou bez úhony“ (Zj 14,5). Zatímco ti, kdo patří světu, se rozhodli věřit jeho svodům a lžím, lidé patřící na konci času Bohu, přijali lásku k pravdě, aby byli spaseni (2Te 2,10.11).

Vyjádření „bez úhony“ neoznačuje morální, bezhříšný stav, ale odkazuje na věrnost této skupiny Kristu. V Písmu se o Božím lidu mluví jako o „svatých“ (Lv 19,2; 1Pt 2,9). Abraham (Gn 17,1) a Jób (Jb 1,1) byli bezúhonní, podobně i křesťané jsou povoláni, aby před Bohem žili svatý a bezúhonný život (Ef 5,27; Fp 2,15).

`Přečti si znovu text Ř 3,19–24. Jak bys shrnul hlavní myšlenku těchto veršů? Proč je tato pravda pro život křesťana tak důležitá?`

V závěrečných dnech světových dějin bude skupina 144 000 odrážet Kristův charakter. Jejich vykoupení ukáže, co vše pro ně udělal Kristus, nebyla to jejich svatost ani zásluhy (viz Ef 2,8–10). Ti, kdo patří mezi 144 000, si „vyprali svá roucha a vybílili je v krvi Beránkově“ (Zj 7,14). Jako takoví jsou před Bohem „čistí a bez poskvrny“ (2Pt 3,14).

**Aplikace**

`Jak můžeš žít posvěcený život v aktivní přípravě na věčnost – a přesto se nechytit do pasti perfekcionizmu a fanatické svatosti?`