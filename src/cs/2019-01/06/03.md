---
title:  Zapečetění Božího lidu.
date:  04/02/2019
---

> <p></p>
> 4Pak jsem slyšel počet označených: sto čtyřiačtyřicet tisíc označených ze všech pokolení Izraele: 5z pokolení Juda dvanáct tisíc, z pokolení Rúben dvanáct tisíc, z pokolení Gád dvanáct tisíc, 6z pokolení Ašer dvanáct tisíc, z pokolení Neftalím dvanáct tisíc, z pokolení Manase dvanáct tisíc, 7z pokolení Šimeón dvanáct tisíc, z pokolení Levi dvanáct tisíc, z pokolení Isachar dvanáct tisíc, 8z pokolení Zabulón dvanáct tisíc, z pokolení Josef dvanáct tisíc, z pokolení Benjamín dvanáct tisíc označených. (Zj 7,4–8)

**Osobní studium**

`Uvažuj o úvodních verších. Jak rozumíš významu čísla, které označuje počet zapečetěných Božích věrných?`

Oznámení počtu těch, kteří jsou zapečetěni, označuje završení, skončení zapečeťování. Jan slyší, že jejich počet je 144 000 ze všech pokolení Izraele. Zjevení je symbolickou knihou, 144 000 nelze považovat za doslovné číslo. Číslo 144 000 je dvanáct krát dvanáct krát tisíc. Dvanáctka je v Bibli symbolem Božího lidu a církve – je to počet kmenů Izraele i počet apoštolů, kteří tvoří základ církve (Ef 2,20). Číslo 144 000 tedy představuje plnost Božího lidu poslední doby. Jde o „Boží Izrael“ (Ga 6,16). Tvoří ho věrní ze Židů i z pohanů, kteří jsou připraveni na Kristův návrat a kteří budou proměněni, aniž poznali smrt (Ř 11,26; 1K 15,51–53).

Výčet dvanácti kmenů Izraele uvedených ve Zjevení 7 není klasickým vyjmenováním izraelských kmenů a nelze jej chápat doslovně. Deset kmenů severního království bylo vzato do zajetí během asyrské nadvlády (2Kr 17,6–23), kde postupně splynuly s ostatními národy. Již v Ježíšově době z národa žily jako společenství jen dva kmeny (Juda a Benjamín). Proto judaizmus v dnešní době není tvořen dvanácti kmeny.

Kromě toho se seznam dvanácti kmenů zmíněných ve Zj 7 nikde jinde v této podobě v Písmu nenachází (porovnej Nu 1,5–15 a Ez 48,1–29). Juda je zde zmiňován jako první kmen (Zj 7,5) namísto Rúbena (Nu 1,5). Kmeny Dan a Efrajim, které jsou zahrnuty v seznamech v Nu 1 a v Ez 48, jsou ze seznamu ve Zj 7 vynechány. Namísto nich jsou v seznamu zmiňováni Jozef a Lévi (Zj 7,7.8). Zřejmým důvodem pro vynechání Efrajima a pravděpodobně i Dana ze seznamu ve Zj 7 může být skutečnost, že tyto dva kmeny jsou ve Starém zákoně spojené s odpadlictvím a modlářstvím (1Kr 12,29.30 a Oz 4,17).

Jak tedy máme chápat seznam ze Zj 7? Nejedná se o historický záznam, seznam má teologický význam. Skutečnost, že v seznamu chybějí kmeny Dan a Efrajim, naznačuje, že typ nevěrnosti, jakého se tyto dva kmeny dopustily, nemá uprostřed zapečetěného Božího lidu žádné místo. Kromě toho je církev v Novém zákoně přirovnávána k dvanácti kmenům Izraele (Jk 1,1). Dvanáct kmenů ze Zj 7 tedy symbolizuje celý Boží lid, který vytrvá až do konce – Židy i pohany.

**Aplikace**

`Ano, můžeme obléci Kristovu spravedlnost, kterou přijímáme vírou jako dar. Jak si však můžeme udržet víru a zůstat věrní i uprostřed problémů a soužení? A co je možná ještě důležitější – jak si uchovat víru a věrnost v dobách klidu a dostatku? (Dt 8,11–17; Př 30,8.9)`