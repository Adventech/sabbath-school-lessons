---
title:  Podněty k zamyšlení
date:  08/02/2019
---

O totožnosti skupiny 144 000 se velmi vášnivě diskutuje. Z knihy Zjevení se zdá zřejmé, že skupina 144 000 tvoří poslední generaci Božího lidu v závěrečných dnech pozemských dějin. Víme, že prožijí soužení, budou uchráněni od sedmi posledních ran (Ž 91,7–16) a že jejich věrnost a oddanost bude zkoušena více než věrnost jakékoliv generace v minulosti.

Nebylo nám zjeveno, kdo přesně bude do této skupiny patřit. Jejich totožnost je jedním z tajemství, která si Bůh uchoval pro sebe (Dt 29,28). Jen budoucnost ukáže, kdo bude do této skupiny zachráněných svatých patřit. V souvislosti s tímto tajemstvím zaznívá následující varování:

„Kristus říká, že i v církvi budou takoví, kteří budou namísto pravd předkládat své výmysly a dohady, ačkoli Bůh dal velkolepé a povznášející pravdy, které by se měly stát trvalou součástí našeho uvažování. Když si lidé budou náhodně vybírat různé teorie a bude je hnát zvědavost poznávat věci, které pro ně nejsou nijak užitečné, Bůh je nepovede. Není totiž Božím záměrem, aby jeho církev předkládala a učila to, co není v Božím slově. Není Boží vůlí, aby se vedly spory o otázkách, které lidem duchovně nepomáhají. Jako například: kdo je součástí 144 000? Ti, kteří jsou Bohem vyvoleni, to zakrátko budou s jistotou vědět.“ (1SM 174)

**Otázky k rozhovoru**

`1. 	Uvažuj o výzvě, abychom: „usilovali ze vší síly, kterou nám Bůh dal, abychom byli mezi těmi 144 000…“ (7BC 970). Jak můžeme tato slova uposlechnout? Jak by měla ovlivňovat tvé každodenní rozhodování?`

`2. 	Důležitou charakteristikou skupiny 144 000 je zpěv nové písně. Je to píseň, kterou kromě 144 000 nemůže zpívat nikdo jiný, protože jde o píseň zkušenosti – zkušenosti, kterou neprožila žádná jiná skupina věřících v dějinách (Zj 14,3.4; 15,2.3). Když uvažuješ o svém vlastním životě, jak tvůj současný duchovní život odráží píseň tvé dnešní zkušenosti s Bohem? Nebo tvůj život odráží jen příběhy o Božím jednání ve tvém životě kdysi v minulosti a postrádá důkazy o odevzdání se v současnosti? Co vám může pomoci znovu se odevzdat Bohu?`

`3. 	Jaký je rozdíl v tom, když „máme informace“ o Kristu, a když ho opravdu známe? Kdyby se vás někdo zeptal: „Jaký je Kristus?“, co byste mu odpověděli?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.