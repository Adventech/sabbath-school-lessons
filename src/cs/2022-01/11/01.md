---
title:  'Ježíš – původce a dokonavatel naší víry'
date:  05/03/2022
---

### Texty na tento týden
Žd 10,35–39; 11,1–29.31; 12,1–3

> <p>Základní verš</p>
> „S pohledem upřeným na Ježíše, který vede naši víru od počátku až do cíle. Místo radosti, která se mu nabízela, podstoupil kříž, nedbaje na potupu; proto usedl po pravici Božího trůnu.“ (Žd 12,2)

Nejoblíbenějšími kapitolami listu Židům jsou pravděpodobně kapitoly 11 a 12. Křesťanský život popisují jako zápas, jehož se účastníme. Vítězství dosáhnou všichni, kteří zůstanou věrní. V dopise je také popsáno drama vykoupení jako běh, ve kterém věřící z minulosti navzdory utrpení vytrvali, ale zatím nedostali odměnu.

Je to proto, že příběh ještě neskončil, ale pokračuje i dnes. My jsme součástí závěrečného dějství. Drama vrcholí, vstoupili jsme do poslední části závodu, přičemž Ježíš čeká na cílové čáře po Boží pravici. Poskytuje inspiraci a dokonalý příklad toho, jak běžet vítězně. Je svědkem a zárukou toho, že odměna je skutečná. Je předchůdcem, který nám otevírá cestu (Žd 6,19.20; 10,19–23).

Autor listu Židům v 11. kapitole vysvětluje, že víra je důvěrou v Boží zaslíbení, i když jejich uskutečnění ještě nemůžeme vidět. Tato lekce se bude zabývat otázkou, co je víra a jak ji získat. Ukáže nám příklady z minulosti, ale zejména se znovu podíváme na Ježíše, který „vede naši víru od počátku až do cíle“ (Žd 12,2).

**Osnova lekce**

Výrazným tématem 11. a 12. kapitoly listu Židům je povzbuzení k víře, důvěře, věrnosti, a to i navzdory nepříznivým okolnostem, kterými mohou křesťané procházet. Jsou zde představeny nejen inspirativní postavy dějin, které Hospodinu důvěřovaly, ale především Ježíš, který nám na naší cestě víry chce pomoci úspěšně dojít až do konce.

•	Žd 10,35–39: Povzbuzení, abychom neztráceli víru/důvěru (neděle)

•	Žd 11,17–19: Příklad víry – Abraham (pondělí)

•	Žd 11,20–28: Příklad víry – Mojžíš (úterý)

•	Žd 11,31: Příklad víry – Rachab (středa)

•	Žd 12,1–3: Průvodce na cestě víry – Ježíš (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Sportuješ rád? Proč?`

`Už jsi někdy prohrál těsně před cílem? Jak ses s tím vyrovnával?`

`Proč Pavel přirovnává náš život k zápasu nebo k běhu? Na co nás tím chce upozornit?`

`Dokázal bys nějak popsat, co je to ta „naše víra“?`

`Proč je při budování víry potřeba mít stále upřený pohled na Ježíše?`

`Jak ti Ježíš pomáhal na začátku tvé cesty do Božího království?`

`Máš nějaký životní cíl? Co to je?`