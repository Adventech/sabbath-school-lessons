---
title:  'Abrahamova víra'
date:  07/03/2022
---

> <p></p>
> 17Abraham věřil, a proto šel obětovat Izáka, když byl podroben zkoušce. Svého jediného syna byl hotov obětovat, ačkoli se mu dostalo zaslíbení a bylo mu řečeno: 18„Z Izáka bude pocházet tvé potomstvo.“ 19Počítal s tím, že Bůh je mocen vzkřísit i mrtvé. Proto dostal Izáka zpět jako předobraz budoucího vzkříšení. (Žd 11,17–19)

**Osobní studium**

List Židům říká: „Věřit Bohu znamená spolehnout se na to, v co doufáme, a být si jist tím, co nevidíme“ (Žd 11,1). Potom následuje seznam věrných lidí z historie Izraele, kteří jsou příkladem víry. Vidíme, jak projevovali víru svými skutky.

`Přečti si text Žd 11,1–19. Jakým způsobem projevili tito „hrdinové víry“ svou důvěru v Boha? Jak souvisí jejich činy s nadějí na to, co je neviditelné?`

Abraham je pravděpodobně nejdůležitější postavou této kapitoly. Jeho poslední čin víry je obzvláště poučný, pokud jde o skutečnou povahu víry.

List Židům si pohrává s myšlenkou, že pokyn, který dal Bůh Abrahamovi v souvislosti s obětováním Izáka, vypadal z Boží strany jako omyl (Žd 11,17.18). Izák nebyl jediným synem Abrahama. Abrahamovým prvorozeným byl Izmael, ale Bůh řekl, že je v pořádku, že poslechl Sáru a Izmaela a jeho matku vyhnal, protože Bůh se o ně postará. Abrahamovo potomstvo totiž vzejde z Izáka (Gn 21,12.13). V následující kapitole však Bůh žádá Abrahama, aby obětoval Izáka jako zápalnou oběť. Zdá se, že Boží slova z Gn 22 jsou v přímém rozporu s Božími sliby, které zazněly v předchozích kapitolách (Gn 12–21).

List Židům přichází k závěru, že Abraham si pro sebe vyřešil tento rozpor tím, že věřil, že Bůh Izáka vzkřísí (Žd 11,19). Je to úžasné, protože do té doby ještě nebyl nikdo vzkříšen. Zdá se, že k tomuto závěru vedla Abrahama jeho předchozí zkušenost s Bohem. List Židům připomíná, že Izák byl počat z Boží moci, pro kterou nebylo překážkou, že už je stařec (Žd 11,12). Pavel poznamenává, že přesto, že Abrahamova síla odumřela a Sára byla neplodná, Abraham „uvěřil a měl naději, kde už naděje nebylo; tím se stal ‚otcem mnohých národů‘ podle slova: ‚tak četné bude tvé potomstvo‘“. Věřil, že Bůh „dává život mrtvým a povolává v bytí to, co není“ (Ř 4,17–20). Abraham tedy věřil, že pokud Bůh v určitém smyslu už jednou Izáka „vzkřísil z mrtvých“, může to udělat znovu. Abraham v Božím vedení v minulosti viděl náznak toho, co může udělat v budoucnosti.

**Aplikace**

`Proč je přemýšlení o tom, jak Bůh vedl náš život v minulosti, důležité pro zachování naší víry a důvěry v něj v současnosti?`

---

#### Dodatečné otázky k diskuzi

`Kdy musel Abraham poprvé projevit opravdu silnou víru?`

`Představ si, že tě Bůh vyzval, abys opustil rodinu a šel neznámo kam. Jak bys reagoval a co bys cítil?`

`Co prožívali Abraham se Sárou, když jim Bůh sliboval syna tak dlouho, až už to z lidského pohledu nebylo možné?`

`Když bylo Abrahamovi 99 let a Sáře o 10 let méně, Bůh jim oznámil, že se jim do roka narodí syn. Co museli udělat, aby Bůh svůj slib uskutečnil?`

`Představ si, že jsi Abraham a Stvořitel ti právě přikázal, abys obětoval svého syna. Co by se ti asi v té chvíli honilo hlavou a jak bys vnímal Boha?`

`Které dřívější zkušenosti Abrahamovi pomohly uposlechnout Boží příkaz?`

`Myslíš, že Abraham řekl Sáře kam jde a co tam udělá? Proč?`

`Co by ses chtěl naučit od Abraháma? Proč?`