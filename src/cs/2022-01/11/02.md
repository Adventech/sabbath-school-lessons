---
title:  'Spravedliví budou žít z víry'
date:  06/03/2022
---

> <p></p>
> 35Neztrácejte proto odvahu, neboť bude bohatě odměněna. 36Potřebujete však vytrvalost, abyste splnili Boží vůli a dosáhli toho, co bylo zaslíbeno. 37Vždyť už jen „docela krátký čas, a přijde ten, který má přijít, a neopozdí se. 38Avšak můj spravedlivý – říká Bůh – bude žít, protože uvěřil. Kdo by však odpadl, v tom nenajdu zalíbení.“ 39Ale my přece nepatříme k těm, kdo odpadají a zahynou, nýbrž k těm, kdo věří a dosáhnou života. (Žd 10,35–39)

**Osobní studium**

`Co je obsahem poselství úvodních veršů (Žd 10,35–39)?`

Pro Boží lid poslední doby je charakteristická vytrvalost. Bez ní nebude schopen přijmout zaslíbení (Zj 13,10; 14,12). Aby věřící vydrželi, musí se „držet“ své víry a naděje (Žd 10,23; 4,14). Pavel ukázal, že generace Izraelců na poušti nebyla schopna přijmout zaslíbení, protože neměla dost víry (Žd 3,19). Židům zobrazuje věřící jako ty, kteří stojí na prahu splnění zaslíbení (Žd 9,28; 10,25.36–38). Pokud je chtějí přijmout, musí projevit víru (Žd 10,39).

Pavel uvádí svou úvahu o víře citací z Abk 2,2–4. Prorok Abakuk se ptá Boha, proč toleruje zrádné lidi, kteří utlačují spravedlivé (Abk 1,12–17). Prorok a jeho lid trpěli a chtěli, aby Bůh jednal. Bůh však odpověděl, že pro splnění jeho slibu je určený čas, na který je třeba vyčkat (Abk 2,2–4). Abakuk a lid jeho doby žili, podobně jako my, mezi časem slibu a časem jeho splnění. Boží poselství pokračovalo v listu Židům tvrzením, že „už jen docela krátký čas, a přijde ten, který má přijít, a neopozdí se“ (Žd 10,37; viz též Abk 2,3).

Poselství se týká Ježíše. On je ten spravedlivý, on je ztělesněním víry, která se líbí Bohu a přináší život (Žd 10,5–10).

Proč by se tedy měl opozdit? Nestane se to. Zemřel za nás (Žd 9,15–26) a určitě přijde znovu, v určený čas (Žd 9,27.28; Žd 10,25).

Boží poselství pokračuje: „Můj spravedlivý [...] bude žít, protože uvěřil“ (Žd 10,38). Totéž říká Pavel v Ř 1,17 a Ga 3,11. Verše Ř 1,16.17 jsou mimořádně poučné, protože vysvětlují, že „se v něm [v Ježíši] zjevuje Boží spravedlnost, která je přijímána vírou a vede k víře“. Pavel má na mysli to, že nejdůležitější je Boží věrnost jeho zaslíbením a ta je základem naší víry.

Protože Bůh zůstává věrný svým zaslíbením (2Tm 2,13), spravedlivý v reakci na Boží věrnost zůstane také věrný.

**Aplikace**

`Proč je důležité uznat, že naše víra je důsledkem Boží věrnosti? Jak se můžeme naučit více důvěřovat Bohu a zaslíbením, která nám dal?`

---

#### Dodatečné otázky k diskuzi

`Proč je v našem životě víra tak důležitá?`

`Jakou roli hraje v naší víře vytrvalost?`

`Co se můžeme učit od úspěšných sportovců? V čem nám jsou příkladem?`

`Co má Pavel na mysli, když hovoří o odpadnutí?`

`Na jaký život dosáhneme, pokud vytrváme?`

`Proč na poušti zemřela celá generace Židů? Co jim chybělo?`

`Jak se můžeme chránit před tím, abychom nedopadli jako ti na poušti?`