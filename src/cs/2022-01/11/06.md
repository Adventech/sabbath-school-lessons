---
title:  'Ježíš – původce a dokonavatel naší víry'
date:  10/03/2022
---

> <p></p>
> 1Proto i my, obklopeni takovým zástupem svědků, odhoďme všecku přítěž i hřích, který se nás tak snadno přichytí, a vytrvejme v běhu, jak je nám uloženo, 2s pohledem upřeným na Ježíše, který vede naši víru od počátku až do cíle. Místo radosti, která se mu nabízela, podstoupil kříž, nedbaje na potupu; proto usedl po pravici Božího trůnu. 3Myslete na to, co všecko on musel snést od hříšníků, abyste neochabovali a neklesali na duchu. (Žd 12,1–3)

**Osobní studium**

`Jaká konkrétní výzva zaznívá v úvodních ver­ších (Žd 12,1–3)?`

Skutečné vyvrcholení výkladu o víře, které přichází spolu s Ježíšem, nacházíme v Žd 12. kapitole. Pavel začal Ježíšem, který „přijde “ a „neopozdí se“ (Žd 10,37), a končí Ježíšem, „který vede naši víru od počátku až do cíle“ (Žd 12,2). Jinak přeloženo je Ježíš „původce a dokonavatel víry“ (Žd 12,2; ČSP). To znamená, že Ježíš je tím, kdo nám umožňuje věřit. Je příkladem, který dokonale ztělesňuje to, v čem spočívá život víry. V Ježíši víra dosáhla svého dokonalého vyjádření.

Ježíš je „původce“ („autor“ nebo „průkopník“) naší víry nejméně ve třech oblastech.

Za prvé, on jediný dokončil „běh života“ v plném smyslu. Ostatní, o kterých se mluvilo v předchozí kapitole, ještě nedosáhli svého cíle (Žd 11,39.40). Ježíš však vešel do Božího odpočinku v nebi a sedí po Otcově pravici. Spolu s ostatními věřícími budeme jednou i my vládnout s Ježíšem v nebesích (Zj 20,4).

Za druhé, Ježíšův dokonalý život umožnil ostatním běžet svůj běh (Žd 10,5–14). Kdyby Ježíš nepřišel, běh všech ostatních lidí by byl zbytečný.

Za třetí, Ježíš je důvod, proč věříme. Je jedno s Bohem a jako takový projevil Boží věrnost k nám. Bůh se nikdy nevzdal svého úsilí nás zachránit. Pokud se nevzdáme ani my, nakonec dostaneme odměnu. Ježíš běžel trpělivě a zůstal věrný, i když jsme my byli nevěrní (2Tm 2,13). Naše víra je odpovědí na jeho věrnost.

Ježíš je „dokonavatel“ naší víry, protože dokonale ukazuje, jak probíhá běh víry. Jak Ježíš běžel? Odložil všechno, co by ho mohlo zatěžovat (svou rovnost Bohu), všeho se kvůli nám vzdal a stal se služebníkem (Fp 2,5–8). Nikdy nezhřešil, ani jednou. Ježíš pevně upíral svůj zrak na odměnu, kterou byla radost z toho, že lidstvo bude vykoupeno jeho milostí. Snášel nepochopení a zneužívání, nesl na sobě hanbu kříže (Žd 12,2.3).

Teď jsme na řadě my, abychom běželi. I když nikdy nemůžeme vlastní silou dosáhnout toho, co udělal Ježíš, máme před sebou jeho dokonalý příklad. Pokud v něj budeme věřit a mít svůj pohled upřený na jeho tvář, můžeme dobojovat dobrý boj víry a dostat slíbenou odměnu.

**Aplikace**

`Co tě inspiruje dívat se na Ježíše? V čem ti pohled na něj pomáhá?`