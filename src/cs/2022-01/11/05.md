---
title:  'Víra Rachaby v záchranu'
date:  09/03/2022
---

> <p></p>
> Nevěstka Rachab věřila, a proto přátelsky přijala vyzvědače a nezahynula s nevěřícími. (Žd 11,31)

> <p></p>
> 8Zvědové se ještě neuložili k spánku, když k nim vstoupila na střechu. 9Řekla těm mužům: „Vím, že Hospodin dal zemi vám. Padla na nás hrůza před vámi a všichni obyvatelé země propadli před vámi zmatku. 10Slyšeli jsme, jak Hospodin před vámi vysušil vody Rákosového moře, když jste vycházeli z Egypta, a jak jste v Zajordání naložili se dvěma emorejskými králi, se Síchonem a Ógem, které jste zahubili jako klaté. 11Jakmile jsme to uslyšeli, ztratili jsme odvahu a pozbyli jsme ducha, poněvadž Hospodin, váš Bůh, je Bohem nahoře na nebi i dole na zemi.“ (Joz 2,8–11)

**Osobní studium**

`Porovnej texty Žd 11,31 a Joz 2,9–11. Proč byla do výčtu biblických postav zahrnuta i pohanská nevěstka Rachab?`

Rachab je pravděpodobně nejneočekávanější postavou, kterou najdeme v 11. kapitole listu Židům. Je jednou ze dvou žen, které jsou zde zmíněny. Je desátá v seznamu, přičemž první byli předkové a patriarchové Izraele a každý z nich byl považován za spravedlivého. Když se podíváme podrobněji na její život, zjistíme, že je to nejen žena, ale je to dokonce pohanská prostitutka.

Nejpřekvapivější ale je, že příklad Rachaby je zároveň tematickým centrem a vyvrcholením kapitoly. Seznam je uspořádán jedinečným způsobem. Každý záznam začíná opakovaným používáním fráze „věřil“. Základní vzorec je „ten a ten věřil, a proto udělal to a to“. Tento opakující se vzor zvyšuje v čtenáři očekávání vrcholného tvrzení, že „Jozue věřil, a proto dovedl lidi do zaslíbené země“.

Ale to text neříká. Jozue je vynechán a na jeho místě je jmenována prostitutka. Po zmínce o Rachabě vzorec náhle končí slovy: „Mám ještě pokračovat?“ (Žd 11,32). Pak jsou ještě stručně vyjmenována některá jména a události, již bez podrobného vysvětlení.

Rachabin skutek víry byl, že slyšela, uvěřila a poslechla, i když neviděla. Neviděla egyptské rány ani vysvobození u Rudého moře, ani proud vody ze skály, ani chléb sestupující z nebe. Přesto uvěřila. Byla dobrým příkladem pro ty čtenáře listu Židům, kteří neslyšeli Ježíše kázat ani ho neviděli dělat zázraky, a také pro nás, kteří jsme nic z těchto věcí neviděli.

„Rachab byla nevěstka a bydlela na hrad­bách Jericha. Skryla dva izraelské špiony, kteří byli vysláni, aby zkontrolovali obranu města. Díky její laskavosti k nim a vyznání víry v Boha jí špióni slíbili, že při útoku na Jericho budou životy Rachaby a její rodiny ušetřeny.“ (DG 35)

List Židům pak pokračuje (Žd 11,35–38) v seznamu potíží, se kterými se mnozí setkávají. Výrok „odmítli se zachránit“ (Žd 11,35) naznačuje, že měli možnost uniknout, ale rozhodli se, že to neudělají, protože jejich zrak byl upřený na Boží odměnu.

**Aplikace**

`I když jsme nebyli osobně svědky důležitých událostí (stvoření, vysvobození z Egypta, ukřižování), máme dobré důvody věřit v Ježíše. Proč?`

---

#### Dodatečné otázky k diskuzi

`Kdo to byly v době Jozua nevěstky a jakou funkci plnily v Ninive?`

`Jaké postavení měla Rachaba ve svém národu?`

`Odkud měla Rachaba tolik informací o Izraeli?`

`Co přivedlo Rachabu k tomu, že se rozhodla změnit „svou víru“?`

`Co vše Rachaba riskovala, když ukryla Izraelské vyzvědače?`

`Rachaba slyšela, uvěřila a poslechla, i když neviděla. O čem to svědčí?`

`Jméno Rachaby můžeme číst v Ježíšově rodokmenu. Co nám to vypovídá o našem Bohu?`

`V čem si chceš vzít příklad z Rachaby?`