---
title:  'Podněty k zamyšlení'
date:  11/03/2022
---

„Vírou ses připojil ke Kristu a vírou se tvůj duchovní život může také rozvíjet. Víra vyžaduje, abys Bohu něco dal a něco od něj přijal. Odevzdej mu všechno – své srdce, svůj rozum, svou práci. Odevzdej se mu úplně, abys mohl poslušně splnit všechno, oč tě požádá.

Musíš také všechno přijmout. Přijmi Ježíše Krista jako Boží dar a dovol mu, aby žil ve tvém srdci. Přijmi jej jako svou sílu, spravedlnost a jako svého trvalého pomocníka. On ti dá sílu, abys žil tak, jak si to Bůh přeje.“ (SC 70; CVP 71.72)

„Bůh nám vždy nejdříve poskytne fakta a důvody a pak po nás žádá, abychom věřili. Víme, že existuje, protože všechno stvořil. Tím, co pro nás koná, nám představuje svůj charakter. Víme, že Bible je pravdivá, protože se přesně splnilo, co předpověděla.

Možnost pochybovat nám Bůh nevzal. Naše víra stojí na dobrých důvodech, nikoli však na nezvratných důkazech. Kdo chce pochybovat, má pro to prostor. Naopak lidé, kteří chtějí skutečně poznat pravdu, najdou dostatek dobrých důvodů, aby mohli věřit. Svou víru mohou postavit na Bibli.

Náš rozum nedokáže plně pochopit Boží charakter ani Boží činy. Ani nejchytřejší a nejvzdělanější lidé nedokážou plně porozumět bytosti, jakou je Bůh. Bůh pro nás vždy zůstane zahalen tajemstvím. Biblická kniha Jób se ptá: ‚Dokážeš prozkoumat Boží úmysly, obsáhnout velikost Všemohoucího? Jeho dokonalost převyšuje nebesa – co jsi ty proti němu? Jeho vědění je bez hranic – čím se mu chceš rovnat?‘ (Jb 11,7.8).“ (SC 105; CVP 107)

**Otázky k rozhovoru**

`1. Jistý křesťanský učenec kdysi napsal: Credo ut intelligam, což v překladu z latiny znamená „Věřím, abych pochopil“. List Židům 11,3 říká, že „ve víře chápeme“. Jaký je vztah mezi vírou a pochopením? Proč víra často předchází porozumění? Proč musíme jít někdy vpřed ve víře v to, čemu zpočátku nerozumíme?`

`2. Řecké slovo pistis znamená „víra“ i „věrnost“. Proč jsou oba významy důležité při snaze porozumět tomu, co to znamená žít „ve víře“? Jak lidé z Žd 11 svou věrností prokázali svou víru? Jak můžeme udělat totéž?`

`3. Ačkoli chápeme, že víra je Boží dar (Ř 12,3), jakou roli (pokud vůbec) hrajeme při přijímání a rozvíjení tohoto daru?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

---

#### Dodatečné otázky k diskuzi

`Objevil jsi během studia Bible v týdnu nějaký zajímavý text? Čím tě zaujal?`

`Vzpomeneš si ještě na začátky své víry? Jaké to bylo?`

`Co z těch začátků ti dnes schází a v čem je to naopak lepší?`

`Těšíš se na chvíli, kdy Ježíš dokoná „tvé spasení“? Proč?`

`Co a proč ti dnes během naší diskuze udělalo radost?`