---
title:  'Mojžíšova víra v neviditelné'
date:  08/03/2022
---

> <p></p>
> 20Izák věřil, a proto Jákobovi a Ezauovi dal požehnání v pohledu do budoucna. 21Jákob věřil, a když umíral, požehnal oběma Josefovým synům a poklonil se přitom k vrcholu své berly. 22Josef věřil, a na sklonku svého života řekl, že synové izraelští vyjdou z Egypta, a nařídil, co se má stát s jeho kostmi. 23Mojžíšovi rodiče věřili, a proto svého syna tři měsíce po narození ukrývali; viděli, že je to vyvolené dítě, a nezalekli se královského rozkazu. 24Mojžíš věřil, a proto, když dospěl, odepřel nazývat se synem faraónovy dcery. 25Raději chtěl snášet příkoří s Božím lidem než na čas žít příjemně v hříchu; 26a Kristovo pohanění pokládal za větší bohatství než všechny poklady Egypta, neboť upíral svou mysl k budoucí odplatě. 27Věřil, a proto vyšel z Egypta a nedal se zastrašit královým hněvem; zůstal pevný, jako by Neviditelného viděl. 28Věřil, a proto ustanovil hod beránka a dal pokropit dveře jeho krví, aby se zhoubce nemohl dotknout prvorozených. (Žd 11,20–28)

**Osobní studium**

`Uvažuj o úvodním textu (Žd 11,20–28). Co udělali tito muži víry? Jak souvisí jejich činy s nadějí a s tím, co není vidět?`

Mojžíš je druhým velkým příkladem v této kapitole víry. Mojžíšův život začíná a po­kračuje skutky vzdoru vůči králi. Jeho rodiče skryli Mojžíše, když se narodil, protože se „nezalekli královského rozkazu“ (Žd 11,23). Mojžíš opustil Egypt, „nedal se zastrašit královým hněvem“ (Žd 11,27). Nejvýznamnějším Mojžíšovým činem však bylo, že „odepřel nazývat se synem faraónovy dcery“ (Žd 11,24). To, že je Mojžíšova adoptivní matka označena za faraónovu dceru, naznačuje, že se mohl stát budoucím faraónem. Mojžíš však byl ochoten opustit vyhlídku stát se vládcem nejmocnějšího národa té doby a místo toho se stal vůdcem nově osvobozených otroků – vlastně uprchlíků.

`Porovnej texty Žd 11,24–27 a Žd 10,32–35. Jaké byly podobnosti mezi situací adresátů listu Židům a zkušeností Mojžíše?`

Mojžíš je pokládán za muže víry, neboť dokázal dohlédnout dál než na sliby egyptského krále a vidět splnění Božích zaslíbení. List Źidům považuje za nejdůležitější to, že se Mojžíš zaměřil na „odměnu“, ne na egyptské bohatství. Tato odměna je stále stejná a je tu i pro nás. Bůh ji přislíbil všem, kteří v něho věří (Žd 10,35).

Slova o Mojžíšově rozhodnutí musela silně rezonovat v srdcích čtenářů. Pro víru v Krista snášeli výčitky a urážky. Byli pronásledováni a mnozí přišli o majetek (Žd 10,32–34). Někteří byli ve vězení (Žd 13,3). Podobně se i Mojžíš rozhodl snášet utrpení spolu s Božím lidem. Vyměnil egyptské bohatství za urážky spojené s Hospodinem, protože věřil, že Hospodinova odměna je větší než vše, co může nabídnout Egypt.

**Aplikace**

`Jaké zápasy jsi musel kvůli své víře vybojovat? Čeho ses musel vzdát? Proč se nakonec odměna vyplatí, i když ji teď nemůžete vidět?`

---

#### Dodatečné otázky k diskuzi

`Kdy se v životě Mojžíšových rodičů projevila velká víra?`

`Proč se Mojžíš v určité chvíli svého života rozhodl, že se dál už nebude „nazývat synem faraónovy dcery“?`

`Mojžíš „Kristovo pohanění pokládal za větší bohatství než všechny poklady Egypta“. Jak je to možné, když o Ježíši nic nevěděl?`

`Mojžíš věřil, „jako by Neviditelného viděl“. Co je tím myšleno?`

`Jak se projevila Mojžíšova víra během „desíti ran“, které postihly Egypt?`

`Co dodávalo Mojžíšovi odvahu, když „ustanovil hod beránka“?`

`Které další „milníky“ v životě Mojžíše vnímáš při čtení jeho příběhu?`

`Co by ses chtěl od Mojžíše naučit? Proč?`