---
title:  'Slavný začátek'
date:  26/12/2021
---

> <p></p>
> 2Jestliže už slovo zákona, které vyslovili andělé, bylo pevné a každý přestupek i každá neposlušnost došla spravedlivé odplaty, 3jak bychom mohli uniknout my, pohrdneme-li tak slavným spasením? První je zvěstoval sám Pán, a ti, kdo uslyšeli, dosvědčili toto spasení i nám; 4Bůh potvrzoval jejich svědectví znameními, divy i rozličnými projevy své moci a rozdílením Ducha svatého podle své vůle. (Žd 2,2–4)

**Osobní studium**

Abychom pochopili kázání obsažené v listu Židům a mohli ho aplikovat do svého života, potřebujeme porozumět situaci, v jaké se nacházelo křesťanské společenství v době, kdy byl tento list napsán.

`Uvažuj o úvodních verších Žd 2,2–4. Co prožívali čtenáři listu po svém obrácení a přijetí Krista?`

Tyto verše naznačují, že čtenáři listu neslyšeli kázat samotného Ježíše, ale že přijali dobrou zprávu od evangelistů, kteří jim přinesli poselství o slavném spasení.

Pisatel zároveň připomíná, že jim evangelisté „dosvědčili“ zprávu o tom, že samotný Bůh potvrzoval „svědectví znameními, divy i rozličnými projevy své moci a rozdí­le­ním Ducha svatého podle své vůle“ (Žd 2,2–4). Bůh potvrzoval evangelium projevením své moci a Duchem svatým. Nový zákon na mnoha místech ukazuje, že znamení, mezi které patřilo zázračné uzdravování, vyhánění démonů a udělování duchovních darů, byla velmi častým průvodním jevem kázání evangelia na nových místech.

Při vzniku křesťanské církve Bůh vylil svého Ducha na apoštoly v Jeruzalémě, takže mohli zvěstovat evangelium v jazycích, které dosud neovládali, a zároveň mohli konat zázraky (Sk 2 a 3). Filip provedl podobné zázraky v Samaří (Sk 8), Petr v Joppe a Cesareji (Sk 9 a 10) a Pavel během své služby v Malé Asii a v Evropě (Sk 13–28). Tyto mocné činy byly důkazem pravdivosti poselství o spasení, o nastolení Božího království, o záchraně před odsouzením a o vysvobození z moci zla (Žd 12,25–29).

Duch svatý první křesťany ujistil, že jim byly odpuštěny hříchy, a proto neměli strach ze soudu, modlili se se smělou důvěrou a jejich náboženská zkušenost byla naplněna radostí (Sk 2,37–47). Duch svatý osvobozoval ty, kteří byli v zajetí zlých mocností. Šlo o přesvědčivý důkaz převahy Boží moci nad silami zla a také toho, že Boží království je mezi nimi a v jejich životech.

**Aplikace**

`Jaký je příběh tvého obrácení? Co ti pomohlo utvrdit víru v Ježíše Krista jako tvého Zachránce a Pána? Proč je důležité připomínat si, jak tě Bůh na začátku přivedl ke Kristu?`