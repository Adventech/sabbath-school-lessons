---
title:  'Poslední dny'
date:  30/12/2021
---

> <p></p>
> 35Neztrácejte proto odvahu, neboť bude bohatě odměněna. 36Potřebujete však vytrvalost, abyste splnili Boží vůli a dosáhli toho, co bylo zaslíbeno. 37Vždyť už jen „docela krátký čas, a přijde ten, který má přijít, a neopozdí se. 38Avšak můj spravedlivý – říká Bůh – bude žít, protože uvěřil. Kdo by však odpadl, v tom nenajdu zalíbení.“ (Žd 10,35–38)

**Osobní studium**

**Uvažuj o následujících textech. Které skutečnosti zde Pavel zdůrazňuje a jak souvisejí s časem?**

`Žd 1,2`

`Žd 9,26–28`

`Žd 10,25.35–38`

`Žd 12,25–28`

Apoštol zdůrazňuje velmi důležitý prvek, který jeho výzvě dodává na naléhavosti: čtenáři žijí v „posledních dnech“ (Žd 1,2; B21) a mají se naplnit důležitá zaslíbení (Žd 10,36–38). Později si během našeho studia všimneme, že v celém listu Pavel přirovnává své posluchače ke generaci těch, kteří po putování po poušti stáli na hranicích Kanaánu a byli připraveni vejít do zaslíbené země. Svým čtenářům připomíná: „Vždyť už jen ‚docela krátký čas, a přijde ten, který má přijít, a neopozdí se‘“ (Žd 10,37). A potom je povzbuzuje: „Ale my přece nepatříme k těm, kdo odpadají a zahynou, nýbrž k těm, kdo věří a dosáhnou života“ (Žd 10,39). Tato výzva upozorňuje adresáty – a také nás – na nebezpečí, se kterými měl Boží lid historickou zkušenost těsně předtím, než se měla naplnit Boží zaslíbení.

Právě tyto souvislosti připomíná kniha Numeri. Biblický záznam říká, že těsně před vstupem do zaslíbené země Izraelité utrpěli dvě důležité porážky. Numeri ve 13. a 14. kapitole hovoří o pochybnostech, které zachvátily společenství a způsobily pád Izraele. Výsledkem bylo, že Izraelité zatoužili po novém vůdci, který by je přivedl zpět do Egypta. A to přesně ve chvíli, kdy už měli Kanaán na dosah.

Druhé selhání souviselo s jejich zapletením se do falešné bohoslužby a touze po smyslnosti ve spojení s Baal-peorem (Nu 24 a 25). Zatímco Bileám nedokázal přivolat na Izraelce prokletí, satan využil sexuál­ní pokušení, aby svedl Izraelce k falešné bohoslužbě a k hříchu, což na ně přivolalo Boží nelibost.

Pavel varuje své čtenáře před oběma nebezpečími. Nejprve adresáty vyzývá, aby se pevně drželi svého vyznání a měli svůj pohled upřený na Ježíše (Žd 4,14; 10,23 a 12,1–4). Pak je varuje před nemravností a chamtivostí (Žd 13,4–6). A nakonec jim připomíná, aby se nechali vést těmi, které k tomu Bůh ustanovil, a zároveň zkoumali jejich život a následovali je ve víře (Žd 13,7.17).

**Aplikace**

`V souvislosti s tím, čemu věříme o stavu mrtvých, všichni v určitém smyslu žijeme v „posledních dnech“. Jak by tato skutečnost měla ovlivňovat náš život a naše jednání?`
---

#### Dodatečné otázky k diskuzi

`Pavel často připomíná vytrvalost. Jakou roli hraje v našem životě víry?`
`Jaký vliv má na tvůj život poznání, že se „blíží den Kristův“?`
`S jakými problémy se musel vypořádat Izrael krátce před tím, než vstoupil do zaslíbené země?`
`V čem se naše situace podobá té, v níž byl Izrael před překročením Jordánu?`
`V čem spočívá nebezpečí chamtivosti a nemravnosti?`
`Proč bychom měli mít jasno v tom, čemu a proč věříme?`
`Autor listu Židům radí čtenářům, ať mají stále upřený pohled na Ježíše. Jak tomu rozumíš? Co to znamená v naší každodenní praxi?`