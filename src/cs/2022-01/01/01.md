---
title:  'Dopis Židům i nám'
date:  25/12/2021
---

### Texty na tento týden
Žd 2,2–4; 10,32–34; 12,3.12.13; 10,23–25; 10,35–38

> <p>Základní verš</p>
> „Potřebujete však vytrvalost, abyste splnili Boží vůli a dosáhli toho, co bylo zaslíbeno.“ (Žd 10,36)

Zkusil sis někdy představit, jaké by to bylo, slyšet kázat Ježíše nebo některého z apoštolů? Máme k dispozici úryvky a shrnutí některých jejich kázání, ale ty nám poskytují pouze omezenou představu o tom, jaké asi bylo poslouchat je. V Písmu však nacházíme zapsané i jedno celé kázání – a je jím list Židům.

Apoštol Pavel, kterému se tradičně připisuje autorství tohoto listu (byť samotný dopis jméno autora neuvádí), označuje své dílo za „slovo napomenutí“ (Žd 13,22; lze také přeložit jako „slovo povzbuzení“ – B21). Těmito slovy bylo označováno kázání v synagoze (Sk 13,15) i při křesťanské bohoslužbě (1Tm 4,13). Někteří teologové jsou proto přesvědčeni, že list Židům je prvním „úplným křesťanským kázáním“, které máme k dispozici. Dopis byl adresován věřícím, kteří přijali Ježíše, ale pak se setkali s obtížemi. Někteří z nich byli veřejně ponižováni a pronásledováni (Žd 10,32–34), jiné postihly finanční problémy (Žd 13,5.6). Mnozí byli tak vysílení, že začali zpochybňovat svou víru (Žd 3,12.13). Jejich příběhy jsou v mnohém podobné našim zkušenostem.

Apoštol je ve svém strhujícím kázání vyzývá (a přeneseně i nás), aby vytrvali ve víře v Ježíše a měli svůj pohled upřený na Ježíše, který je nyní v nebeské svatyni.

**Osnova lekce**

Abychom listu Židům mohli dobře porozumět, podíváme se v úvodní lekci na situaci, v níž žili křesťané, kterým byl původně tento dopis určen a k jejichž každodenním problémům se vyjadřoval. Zároveň budeme hledat i paralely s tím, co prožíváme my dnes.

•	Žd 2,2–4: Prvotní radostná zkušenost s Kristem (neděle)

•	Žd 10,32–34: Příchod obtíží a problémů (pondělí)

•	Žd 12,3.12.13: Zmalomyslnění a krize víry (úterý)

•	Žd 10,23–25: Potřeba povzbuzení (středa)

•	Žd 10,35–38: Naděje, která dává novou sílu (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`