---
title:  'Podněty k zamyšlení'
date:  31/12/2021
---

Teolog David A. DeSilva velmi jasně vysvětluje, proč první křesťané prožívali pronásledování: „Křesťané si osvojili životní styl, který [...] mohli ostatní vnímat jako nespolečenský, či dokonce podvratný. Věrnost bohům projevovaná zbožnou účastí na obřadech byla vnímána jako symbol věrnosti státu, vládě, přátelům a rodině. Uctívání božstev představovalo úctu ke vztahům, které zaručovaly pevnost a prosperitu společnosti. Tím, že se křesťané (podobně jako Židé) takových obřadů neúčastnili, dívalo se na ně okolí podezřívavě a vnímalo je jako potenciální přestupníky zákonů a podvratné živly.“ (Perseverance in Gratitude. Grand Rapids, MI: Eerdmans Publishing Company, 2000, s. 12)

„Ti, kdo jsou sklíčení, mají k dispozici účinné prostředky – víru, modlitbu a práci. Trápí vás úzkostné předtuchy či vás naplňuje sklíčenost? I v těch nejtemnějších dnech, kdy se okolnosti zdají být děsivé, nepropadejte strachu. Bůh zná vaše potřeby. Jeho nekonečná láska a slitování jsou nevyčerpatelné. On nikdy nezmění smlouvu, kterou uzavřel s těmi, kdo jej milují. Je ochoten propůjčit svým věrným služebníkům schopnosti, které jsou potřebné k tomu, aby své problémy zvládli. Apoštol Pavel vyznal: ‚On mi řekl: »Stačí, když máš mou milost; vždyť v slabosti se projeví má síla.« [...] Proto rád přijímám slabost, urážky, útrapy, pronásledování a úzkosti pro Krista. Vždyť právě, když jsem sláb, jsem silný.‘ (2K 12,9.10)“ (PK 164.165; OSU 62)

**Otázky k rozhovoru**

`1. 	Je možné, aby nás křesťany ostatní sice vnímali jako „jiné“, ale zároveň nás neobviňovali z „oddělování se“ od ostatních a z jejich přehlížení? Pokud ano, jak?`

`2. 	Slovo „výzva“ či „napomenutí“ odkazuje v Písmu buď na pokárání, nebo povzbuzení. Jaký postoj bychom měli zaujmout k těm, kteří jsou malomyslní?`

`3. 	Jakou podobnost můžeme najít mezi zkušeností čtenářů listu Židům a zkušeností sboru v Laodiceji ze Zjevení 3,14–22? V čem se naše vlastní zkušenost dnes podobá jejich zkušenosti? Co se z této podobnosti můžeme naučit?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

---

#### Dodatečné otázky k diskuzi

`Co nového jsi objevil během svého soukromého studia lekce i Bible?`

`Zaujalo tě něco na situaci prvních křesťanů? Co a proč?`

`V čem se křesťanský životní styl může jevit jiným lidem jako nespolečenský?`

`Kdyby sis od Boha mohl přát něco, co by ti v budoucnu pomohlo obstát a vyhnout se malomyslnosti, co by to bylo?`

`Čím tě dnes obohatila naše diskuze?`