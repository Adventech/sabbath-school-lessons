---
title:  'Vzájemná podpora'
date:  29/12/2021
---

> <p></p>
> Proto se tím více musíme držet toho, co jsme slyšeli, abychom nebyli strženi proudem. (Žd 2,1)

> <p></p>
> 12Dejte si pozor, bratří, aby někdo z vás neměl srdce zlé a nevěrné, takže by odpadl od živého Boha. 13Naopak, povzbuzujte se navzájem den co den, dokud ještě trvá ono „dnes“, aby se nikdo z vás, oklamán hříchem, nezatvrdil. 14Vždyť máme účast na Kristu, jen když své počáteční předsevzetí zachováme pevné až do konce. (Žd 3,12–14)

> <p></p>
> 23Držme se neotřesitelné naděje, kterou vyznáváme, protože ten, kdo nám dal zaslíbení, je věrný. 24Mějme zájem jeden o druhého a povzbuzujme se k lásce a k dobrým skutkům. 25Nezanedbávejte společná shromáždění, jak to někteří mají ve zvyku, ale napomínejte se tím více, čím více vidíte, že se blíží den Kristův. (Žd 10,23–25)

**Osobní studium**

Jakou radu dal apoštol svým čtenářům v souvislosti se situací, ve které se nacházeli? Co se můžeme naučit z listu Židům? Podívejme se nejprve na způsob, jakým Bůh pomohl Elijášovi překonat sklíčenost a znovu najít odvahu.

`Uvažuj o textu 1Kr 19,5–18. Jak Bůh obnovil víru svého služebníka Elijáše?`

Příběh, který zaznamenává Boží postoj k malomyslnému Elijášovi po zápase na hoře Karmel, je nesmírně poutavý. Ukazuje laskavou péči a moudrost, se kterou se Bůh sklání k těm, kteří se trápí a ztrácejí svou víru. Bůh pomohl Elijášovi několika důležitými věcmi. Nejprve se postaral o jeho tělesné potřeby. Nasytil ho a dopřál mu odpočinek. Pak ho v jeskyni laskavě pokáral: „Co tu chceš, Elijáši?“ A pomohl mu hlouběji pochopit, jak jedná a naplňuje své záměry. Hospodin nebyl ve větru, v zemětřesení ani v ohni, ale v tichém a jemném hlase. Potom Bůh pověřil Elijáše úkolem a dodal mu odvahu.

**Uvažuj o následujících textech. Jaké rady dává apoštol věřícím v listu Židům?**

`Žd 2,1`

`Žd 3,12–14`

`Žd 5,11–6,3`

`Žd 10,19–25`

V celém listu Židům nacházíme mnoho rad a pokynů, které apoštol dal čtenářům, aby jim pomohl obnovit jejich původní sílu a víru. Pavel zdůrazňuje mimo jiné péči o tělesné potřeby spoluvěřících. Vede křesťany k tomu, aby byli pohostinní a aby navštěvovali trpící a vězněné. Vybízí je, aby byli štědří a nezapomínali, že Bůh je nikdy neopustí (Žd 13,1–6). Pavel své čtenáře napomíná i povzbuzuje. Varuje je, aby „nebyli strženi proudem“ (Žd 2,1), aby neměli „srdce zlé a nevěrné“, které by je vedlo k odpadnutí od Boha (Žd 3,12), a povzbuzuje je, aby rostli v poznání (Žd 5,11–6,3). Upozorňuje je i na důležitost společenství (Žd 10,25). Dá se říct, že apoštol vede věřící k tomu, aby se semkli, vzájemně se povzbuzovali a podněcovali v lásce a dobrých skutcích. Ze všeho nejvíce však vyzdvihuje Ježíše a jeho službu v náš prospěch v nebeské svatyni (Žd 8,1.2; 12,1–4).

**Aplikace**

`Kdo je pro tebe oporou v tvém životě víry? Pro koho jsi oporou ty? Jak roli opory plní váš sbor?`

---

#### Dodatečné otázky k diskuzi

`Jak na Eliášovu „depresi“ reagoval Hospodin?`

`Kdy je dobré nejprve vyřešit „tělesné potřeby“ malomyslného věřícího?`

`Kdy nám „pokárání“ pomáhá lépe pochopit příčiny naší malomyslnosti?`

`Kdy a jak nám v období malomyslnosti pomáhá smysluplná práce?`

`Proč je potřeba, abychom se v církvi „zajímali“ jeden o druhého?`

`Proč je ti někdy zájem druhých o tebe nepříjemný?`

`Jak ti v krizích pomáhá „společenství věřících“?`

`Proč někteří lidé tvrdí, že jim „církev“ nijak nepomáhá?`

`Jak si představuješ „vzájemnou podporu“?`