---
title:  Misijný príbeh
date:  31/12/2021
---

#### Dvaja strážcovia

_Andrew McChesney_

Svadba je väčšinou radostná udalosť. Stretne sa celá rodina a spoločne sa tešia a oslavujú. Ale v prípade Khome a jej manžela Eunga to bolo inak. Pre nich to bol čas utrpenia. 

Khome a Eung pochádzajú z odľahlej dedinky v štáte Laos. Khome patrí k etniku Laven. Jej matka pôsobila ako špiritistické médium. Od detstva bola vedená k tomu, že jedného dňa bude pokračovať v matkinej práci. Khome však stretla Spasiteľa, Ježiša Krista, a odovzdala mu život napriek tomu, že matka s tým nesúhlasila. A čo bolo ešte horšie, vydala sa za kresťana, ktorý pochádzal z inej etnickej skupiny. Zdalo sa, že proti ich manželstvu sú úplne všetci, dokonca aj zlí duchovia.

Jedného dňa sa Khome zjavil zlý duch a vysmieval sa jej. Khome si rýchlo kľakla a začala sa modliť. Potom chcela vstať a vziať si Bibliu, aby si niečo prečítala. Biblia bola položená len niekoľko krokov od nej, ale jej nohy akoby zmeraveli. Boli strašne ťažké a nehybné. Takmer sa nedokázala pohnúť. Zdalo sa jej, že je priklincovaná k zemi. Keď si uvedomila, čo sa deje, hneď sa začala modliť: „Bože, prosím, ochráň ma.“ S veľkou námahou sa doplazila k Biblii. Otvorila ju a začala čítať s modlitbou v mene Ježiša na perách. Potom ju zlý duch nechal na pokoji.

Boj proti zlým mocnostiam pokračoval ešte niekoľko rokov. Khome a Eung sa však nenechali odradiť. Verne oslavovali Božie meno vo svojom domove. Ich rodičia, súrodenci aj susedia im otvorene prejavovali svoju nenávisť. Ktosi ich neprávom obvinil pred miestnou políciou z priestupku. Keď ich policajti prišli vypočúvať, pred dverami ich domu stáli dve nadprirodzené mocné bytosti. Policajti sa neodvážili priblížiť a radšej odišli preč. Druhý pokus o zatknutie mladého manželského páru sa tiež nepodaril. Tentoraz policajtov vyľakal obraz dvoch nadprirodzených bytostí vo vnútri domu. Preto sa o manželskom páre po okolí rozšírilo, že ich strážia špeciálni strážcovia. Ľudia ich začali rešpektovať.

Khome a Eung nezaháľali a o svojej viere rozprávali svojim blízkym a susedom. Snažili sa pomáhať iným, ktorí boli ešte chudobnejší, a to napriek tomu, že sami nemali veľa. Chceli žiť pre druhých. Ako čas plynul, ľudia si zvykli navštevovať ich. Chorí a posadnutí zlými duchmi u nich hľadali pomoc. Postupne začali poznávať Boha a z ich domácnosti sa stal malý zbor. Khomina sestra dlhý čas odmietala evanjelium. Jednej noci však uvidela v ich dome svietiť jasné svetlo. Na druhý deň sa sestry spýtala, ako to, že v noci svietili, keď nikto v dedine nemal zapojenú elektriku. Khome nevedela, čo má na to povedať. Celú noc totiž s manželom spali. Napokon aj jej sestra prijala Ježiša do svojho života.

_Khome a Eung stále svietia Božím svetlom ľuďom patriacim k etniku Laven v štáte Laos. Časť darov trinástej soboty v tomto štvrťroku pomôže otvoriť základnú školu v Laose. Prosím, modlite sa za tento projekt, za Khome a Eunga a všetkých obyvateľov Laosu._
