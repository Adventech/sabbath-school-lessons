---
title:  'Příchod potíží'
date:  27/12/2021
---

> <p></p>
> 32Jen si vzpomeňte na dřívější dny! Sotva jste byli osvíceni, už jste museli podstoupit mnohý zápas s utrpením; 33někteří tím, že byli před očima všech uráženi a utiskováni, jiní tím, že stáli při postižených. 34Vždyť jste trpěli spolu s uvězněnými a s radostí jste snesli i to, že jste byli připraveni o majetek, neboť víte, že máte bohatství lepší a trvalé. (Žd 10,32–34)

> <p></p>
> Pamatujte na vězně, jako byste byli uvězněni s nimi; pamatujte na ty, kdo trpí, vždyť i vás může potkat utrpení. (Žd 13,3)

> <p></p>
> 24Mojžíš věřil, a proto, když dospěl, odepřel nazývat se synem faraónovy dcery. 25Raději chtěl snášet příkoří s Božím lidem než na čas žít příjemně v hříchu; 26a Kristovo pohanění pokládal za větší bohatství než všechny poklady Egypta, neboť upíral svou mysl k budoucí odplatě. (Žd 11,24–26)

**Osobní studium**

Když věřící vyznali svou víru v Krista a připojili se k církvi, vytvořili tím určitou hranici, která je odlišovala od zbytku společnosti. To se však naneštěstí velmi často stalo zdrojem konfliktů, protože to vytvářelo dojem odsuzování postojů ostatních a jejich hodnot.

`Uvažuj o textech Žd 10,32–34 a Žd 13,3. Jaká byla zkušenost adresátů dopisu po jejich obrácení?`

Je velmi pravděpodobné, že adresáti dopisu byli vystaveni slovním i tělesným útokům vyprovokovaným nepřáteli (viz například Sk 16,19–22 a Sk 17,1–9). Mnozí se zřejmě nevyhnuli vězení a různým tělesným trestům, protože náboženští představitelé měli moc udělit některé jinak nezákonné tresty, zatímco shromažďovali důkazy (viz např. Sk 16,22.23).

`Uvažuj o textech Žd 11,24–26 a 1Pt 4,14–16. Jak nám zkušenost Mojžíše a adresátů 1. Petrova listu pomáhá pochopit, proč byli křesťané pronásledováni?`

Být „hanobeni pro jméno Kristovo“ znamenalo identifikovat se s Kristem a snášet hanbu a ponížení, které z takového ztotožnění vyplývá. Veřejné nepřátelství vůči křesťanům vycházelo z jejich velmi silné věrnosti vůči přijatým náboženským postojům. Lidé se mohli cítit pohoršeni náboženskými praktikami, kterým nerozuměli. Mohli se také cítit zahanbeni kvůli lidem, jejichž životní styl a morálka by mohly v ostatních vyvolat pocit viny nebo hanby. V druhé polovině prvního století římský senátor a historik Tacitus obviňoval křesťany z „nenávisti vůči lidstvu“. Ať už bylo důvodem jeho postoje cokoliv, mnozí z prvních křesťanů trpěli pro svou víru – podobně jako ti, kterým byl adresován list Židům.

**Aplikace**

`Do života každého člověka přichází utrpení, ať už je křesťanem, nebo ne. Co však znamená „trpět pro Krista“? Jak moc trpíme pro Krista a kolik z našeho utrpení je pouze následkem našich nesprávných rozhodnutí nebo výsledkem zla, které je na zemi?`