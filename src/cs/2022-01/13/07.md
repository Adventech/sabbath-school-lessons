---
title:  'Podněty k zamyšlení'
date:  25/03/2022
---

„Když se po vylití Ducha svatého vydali učedníci zvěstovat živého Spasitele, jejich jedinou touhou bylo zachraňovat lidi. Přitom se radovali ze společenství s věřícími, v němž nacházeli útěchu. Byli laskaví, ohleduplní, nezištní a ochotní obětovat pro pravdu cokoli. Při každodenním setkávání si vzájemně projevovali lásku, jak jim to přikázal Kristus.

Nesobeckými slovy a činy se snažili probudit tuto lásku i v druhých. [...]

Postupně však došlo ke změně. Věřící začali na druhých hledat nedostatky. Zatímco se zabývali chybami a nemilosrdně kritizovali ostatní, zapomněli na Spasitele a na jeho lásku. Začali být přísnější v zachovávání vnějších obřadů a kladli větší důraz na učení než na praktickou víru. Ve své horlivé snaze odsoudit druhé přehlíželi své vlastní chyby. Ztratili bratrskou lásku, k níž je vyzýval Kristus. Nejsmutnější ze všeho však bylo, že si ani neuvědomovali, oč přišli. Nevšimli si, že se z jejich životů vytrácí štěstí a radost a že se brzy ocitnou ve tmě, protože zavrhli Boží lásku.

Jan poznal, že v církvi ubývá bratrské lásky, a proto se snažil věřící přesvědčit, že této lásky je stále třeba. Jeho dopisy sborům jsou plné těchto myšlenek. ‚Milovaní, milujme se navzájem,‘ píše, ‚neboť láska je z Boha, a každý, kdo miluje, z Boha se narodil a Boha zná. Kdo nemiluje, nepoznal Boha, protože Bůh je láska. V tom se ukázala Boží láska k nám, že Bůh poslal na svět svého jediného Syna, abychom skrze něho měli život. V tom je láska: ne že my jsme si zamilovali Boha, ale že on si zamiloval nás a poslal svého Syna jako oběť smíření za naše hříchy. Milovaní, jestliže Bůh nás tak miloval, i my se máme navzájem milovat‘ (1J 4,7–11).“ (AA 547.548; PNL 315.316)

**Otázky k rozhovoru**

`1. 	Křesťanský život je často považován za osobní, individuální vztah mezi Ježíšem a věřícím. Toto je však pouze jeden aspekt křesťanského života. Proč je důležité mít na paměti, že Bůh nás vede jako společenství? Jaká je odpovědnost každého z nás za společenství? Co naopak můžeme očekávat od společenství my?`

`2. 	Jaké jsou nejlepší ukazatele toho, že je bratrská láska ve společenství silná? Pokuste se vytvořit jejich seznam.`

`3. 	Co je to pravá, skutečná bratrská láska? Jaké jsou její vlastnosti, příčiny a výsledky? Jak byste ji odlišili od falešné bratrské lásky?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

---

#### Dodatečné otázky k diskuzi

`Objevil jsi tento týden v Bibli něco překvapivého? Co to bylo?`

`Jakou roli hraje ve tvém životě víry naše společenství?`

`Proč se z našeho sboru čas od času vytrácí láska a dobré vztahy?`

`Čím tě obohatily lekce vycházející z listu Židům?`