---
title:  'Vyjít ven za tábor'
date:  24/03/2022
---

> <p></p>
> 10Máme oltář, z něhož nemají právo jíst ti, kdo přinášejí oběti ve stánku. 11Vždyť těla zvířat, jejichž krev vnáší velekněz do svatyně jako oběť za hřích, spalují se za hradbami. 12Proto také Ježíš trpěl venku za branou, aby posvětil lid svou vlastní krví. 13Vyjděme tedy s ním za hradby, nesouce jeho potupu. 14Vždyť zde nemáme trvalý domov, nýbrž vyhlížíme město, které přijde. (Žd 13,10–14)

**Osobní studium**

**Uvažuj o uvedených verších. Jak rozumíš v jejich kontextu tomu, co znamená vyjít za Ježíšem ven „za hradby“, v jiném překladu „ven za tábor“ (Žd 13,13; ČSP)?**

`Žd 13,10–14`

`Mk 8,34`

`Mt 10,38`

`L 14,27`

`Ga 2,20`

Místo za branou, mimo tábor, bylo velmi nečisté. Pálilo se tam to, co zbylo z obětních zvířat (Lv 4,12). Ven z tábora byli vyloučeni i malomocní (Lv 13,46) a byli tam popravováni rouhači a další zločinci (Lv 24,10–16.23; 1Kr 21,13; Sk 7,58). Předpisy, které to stanovily, předpokládaly, že v táboře je Boží přítomnost. Vše, co bylo nečisté, bylo odstraněno ven, protože Bůh nebyl ochoten vidět v táboře žádnou „nečistou“ nebo „nedůstojnou“ věc (Nu 5,3; Dt 23,13.14).

Sám Ježíš trpěl na kříži mimo Jeruzalém (J 19,17–20). To ještě zvýrazňuje potupu, kterou musel snášet (Žd 12,2). Oficiálně byl odsouzen jako ten, kdo se „rouhal Jménu“, a proto byl odsouzen a popraven venku, za zdmi města (Mk 14,63.64; viz také Lv 24,11.16). Ježíše odvedli mimo město (tábor) jako něco „hanebného“, „nečistého“ nebo „nepatřičného“ (Žd 12,2). Pavel však věřící nabádá, aby Ježíše následovali i ven „za hradby“ a snášeli pohanu, kterou snášel on (Žd 12,2; viz také Žd 13,13). Touto cestou se vydal i Mojžíš, který pokládal „Kristovo pohanění za větší bohatství než všechny poklady Egypta“ (Žd 11,26).

Židům však paradoxně naznačuje, že i Bůh je nyní venku, za branami. Následování Ježíše mimo tábor neznamená pouze snášet „jeho potupu“ nebo hanbu, ale také jít „s ním“ (Žd 13,13). Stejně jako ti Izraelci, kteří „hledali Hospodina“, šli „ven za tábor“ na poušť, když Mojžíš po sporu o zlaté tele přesunul Boží stan ven z tábora (Ex 33,7). Tato zpráva naznačuje, že odmítnutí Ježíše znamenalo i odmítnutí Boha, podobně jak to udělal Izrael při odpadnutí v souvislosti se zlatým teletem (Ex 32,33). Cesta utrpení a hanby je tedy i cestou k Bohu.

Pavel zve čtenáře, aby následovali Ježíše jako „původce a dokonavatele“ jejich víry (Žd 12,2; ČSP), a zároveň je zve, aby své současné utrpení považovali za něco dočasného, co přinese „ovoce pokoje a spravedlnosti“ (Žd 12,11). Opouštějí hříšné místo nebo tábor a hledají „město, které přijde“, „jehož stavitelem a tvůrcem je sám Bůh“ (Žd 13,14; 11,10.16).

**Aplikace**

`Co pro tebe znamená následovat Ježíše „mimo tábor“? Jaké aspekty života ve víře v Ježíše ti mohou přinášet „ostudu“ nebo „potupu“ od lidí kolem tebe?`