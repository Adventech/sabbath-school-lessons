---
title:  'Bezpečně zakotveni'
date:  23/03/2022
---

> <p></p>
> 8Ježíš Kristus je tentýž včera i dnes i na věky. 9Nedejte se strhnout všelijakými cizími naukami. Je dobré spolehnout se na milost, a nikoli na předpisy o pokrmech; kdo je dodržoval, nic tím nezískal. 10Máme oltář, z něhož nemají právo jíst ti, kdo přinášejí oběti ve stánku. (Žd 13,8–10)

**Osobní studium**

**Kde a jak je možné získat milost, na kterou se můžeme celým svým srdcem spolehnout?**

`Žd 13,8–10`

`Žd 2,9`

`Žd 4,16`

`Žd 6,19.20`

`Předpisy o pokrmech, o kterých se hovoří v Žd 13,9, se pravděpodobně netýkají rozdílu mezi čistým a nečistým jídlem. Proč?`

Za prvé, zdá se, že se Pavel ve svém dopise nezabývá rozlišováním mezi čistým a nečistým jídlem. Ze Sk 15. kapitoly víme, že raná křesťanská církev potvrdila, že věřící jsou spaseni milostí (Sk 15,7–11) a že by měli i nadále dodržovat některá nařízení o jídle (Sk 15,19.20). Rozlišování mezi čistými a nečistými pokrmy a jiné biblické předpisy nejsou v rozporu s milostí. Pavel říká, že nová smlouva vložila lidem zákon do srdce (Žd 8,10–12). Autor však velmi jasně uvádí, že oběti zvířat a služba kněží ve svatyni byla nahrazena dokonalou obětí a kněžskou službou Ježíše (Žd 8,4.5; 10,1–18).

Za druhé kontext naznačuje, že Pavel nekritizuje posluchače proto, že se zdrželi některých pokrmů, ale proto, že to dělali s nadějí, že si nějakým způsobem sami zaslouží milost a získají zásluhy (Žd 13,9). Pravděpodobně varuje před účastí na židovských rituálních či kultovních hostinách. Ty se slavily jako pokračování zvířecích obětí v chrámu a měly poskytovat duchovní výhody nebo milost. Ale milost není zprostředkována jídlem. Milost přichází pouze prostřednictvím oběti a kněžské služby Ježíše Krista. Věřící „mají oltář“ (Žd 13,10), Kristův kříž, z něhož mohou jíst (J 6,47–58).

V listu Židům pochází milost z Božího trůnu (Žd 4,16). Milost zprostředkovaná Kristem je tím, co nás zakotvuje „bezpečně a pevně“, protože samotný Boží trůn je trůnem milosti (Žd 6,19.20; porovnej s Žd 4,16). Právě milost, kterou dostáváme prostřednictvím Kristovy oběti, dodává našemu srdci stabilitu a jistotu. Když bude srdce tímto způsobem „ukotvené“, nenechá se „strhnout“ cizími naukami (Žd 13,9), ani se neodvrátí od Boha (Žd 2,1).

**Aplikace**

`Uvažuj o Kristově dokonalé oběti. Proč je myšlenka, že svým jednáním můžeme něco „přidat“ k této oběti, v rozporu s evangeliem a milostí, kterou nám dává Ježíš?`

---

#### Dodatečné otázky k diskuzi

`Má pro tebe nějaký význam fakt, že Ježíš je stále stejný? Jaký?`

`Jakou roli má v našem životě hrát Boží milost? Jak je to v praxi?`

`Co má Pavel na myslí, když zmiňuje „předpisy o pokrmech“?`

`Proč není dodržování „biblického jídelníčku“ v rozporu s milostí?`

`Kdy naopak toto dodržování může „zneplatnit“ milost?`

`Proč nám jídlo ani žádné obřady nemohou zprostředkovat milost?`

`Jak nás zakotvení v milosti chrání před nebezpečím, že nás strhne nějaká cizí nauka?`

`Za jakých podmínek se pro nás milost stává pevnou kotvou?`