---
title:  'Pamatovat na své vůdce'
date:  22/03/2022
---

> <p></p>
> 7Mějte v paměti ty, kteří vás vedli a kázali vám slovo Boží. Myslete na to, jak dovršili svůj život, a následujte je ve víře! 8Ježíš Kristus je tentýž včera i dnes i na věky. […] 17Poslouchejte ty, kteří vás vedou, a podřizujte se jim, protože oni bdí nad vámi a budou se za vás zodpovídat. Kéž to mohou činit s radostí, a ne s nářkem; to by vám nebylo na prospěch. (Žd 13,7.17)

**Osobní studium**

`Jaký by měl být podle úvodních veršů (Žd 13,7–17) náš vztah k vedoucím představitelům církve?`

Úvodní pasáž nabádá k respektu a poslušnosti vůči vedoucím, kterým je ve společenství věřících svěřena určitá služba. Pavel vyzývá své čtenáře, aby „měli v paměti“ ty, kteří jim kázali Boží slovo. Věřící mají „poslouchat“ ty, kteří církev vedou (Žd 13,17). Průkopníci, kteří vedli církev v minulosti, přinesli jako první Boží slovo a založili sbory. Výzva „mějte je v paměti“ se nevztahuje pouze na vzpomínky či vnější projevy úcty. Pavel vysvětluje, že svůj vztah k nim mají čtenáři projevit tím, že změní svoje chování a budou následovat jejich víru.

Pro Pavla je nejkrásnější vzpomínkou a oceněním právě následování života víry. Apoštol tak přidal vedoucí zakládající sbory na seznam věrných hrdinů, kterých by si měli věřící vážit. Tento seznam obsahuje hrdiny víry z 11. kapitoly Židům a Ježíše jako dokonalý příklad víry ve 12. kapitole. Autor dále poznamenává, že „Ježíš Kristus je tentýž včera i dnes i na věky“ (Žd 13,8). Je zcela odlišný od falešných učitelů, kteří se časem mění a to, co učí, je „všelijaké a cizí“ (Žd 13,9).

Výzva nezapomenout na průkopníky a kazatele z Žd 13,7 se na konci této stati ještě stupňuje. Věřící jsou nabádáni, aby vůdce poslouchali, protože dávají pozor na jejich duše. Vedoucí jsou zde popsáni jako pastýři, kteří mají na starosti duchovní blaho církve, svého stáda. Za duchovní stav svých svěřenců budou odpovídat Bohu (viz též 1Pt 5,1–4, 1K 3,10–15). To se vztahuje i na současné vedoucí církve.

Kontext také naznačuje, že tito vůdci jsou pastýři, kteří slouží pod vedením Ježíše, „velikého pastýře ovcí“ (Žd 13,20). Kombinace péče a věrnosti ze strany vedoucích a poslušnosti nebo důvěry ze strany členů bude mít za následek radost. Může to znamenat, že vedoucí budou moci sloužit církvi s „radostí“ a radostně podávat zprávu o stavu církve.

**Aplikace**

`Co můžete udělat, abyste posílili nebo zlepšili vztah vedoucí – člen ve vašem sboru, a také vztah členů k vedoucím celé naší církve?`