---
title:  'Úcta k manželství'
date:  21/03/2022
---

> <p></p>
> 4Manželství ať mají všichni v úctě a manželé ať jsou si věrni, neboť neřestné a nevěrné bude soudit Bůh. 5Nedejte se vést láskou k penězům; buďte spokojeni s tím, co máte. Vždyť Bůh řekl: „Nikdy tě neopustím a nikdy se tě nezřeknu.“ 6Proto smíme říkat s důvěrou: „Pán při mně stojí, nebudu se bát. Co mi může udělat člověk?“ (Žd 13,4–6)

**Osobní studium**

**Uvažuj o uvedených textech. O jakých dvou druzích zla se mluví v těchto verších? Jak spolu souvisejí?**

`Žd 13,4.5`

`L 16,10–18`

`1K 5,1`

`Ef 5,3–5`

`Ko 3,5`

Pavel varuje čtenáře před nemravností a chamtivostí, protože jsou vážnými hrozbami pro bratrskou lásku. Autoři Nového zákona a starověcí moralisté si všimli, že mezi chamtivostí a nemravností existuje spojení.

Apoštol vyzývá čtenáře, aby měli v úctě manželství a vyhýbali se všemu, co by ho znevažovalo. Ochrana manželství spočívala v zachovávání manželské přísahy a vyhýbání se neoprávněným rozvodům (porovnej s Mt 19,9). Nabádání k věrnosti zdůrazňuje myšlenku, že jakýkoli sexuální vztah mimo manželství oslabuje vzájemnou důvěru manželů. Pojmy „neřestní“ a „nevěrní“ nebo jinak přeloženo „smilníci“ (Žd 13,4; ČSP) v Novém zákoně odkazují na všechny formy sexuální nemravnosti (1K 5,9–11; 6,9.10; Ef 5,5; 1Tm 1,9.10; Zj 21,8; 22,15). Řecko-římská společnost byla v otázkách sexuální etiky velmi liberální. Zcela běžný byl dvojí metr. To umožňovalo, aby muži měli mimomanželské sexuální vztahy, pokud byli diskrétní. Pavel však varuje, že je bude soudit Bůh. Věřící by neměli dovolit, aby společenské konvence ovlivňovaly jejich vlastní etické normy.

V řecko-římském světě byla „láska k penězům“ jednou z nejrozšířenějších neřestí. V jiném listu Pavel označil „lásku k penězům“ za kořen všeho zla (1Tm 6,10).

Pavel v několika listech říká, jak se máme bránit před tímto hříchem. Věřící by se měli „spokojit“ s tím, co mají (viz také 2K 9,8; Fp x4,11.12). Křesťané by navíc měli důvěřovat Bohu a vírou přijmout jeho slova: „Nikdy tě neopustím a nikdy se tě nezřeknu“ (Žd 13,5). Tento slib dal Bůh svému lidu několikrát a platí i pro nás (Gn 28,15; Dt 31,6.8; Joz 1,5; 1Pa 28,20). Věřící jsou pozváni, aby odpověděli na Boží slib slovy Ž 118,6: „Hospodin je při mně, nebojím se. Co by mi mohl udělat člověk?“ Žalmista zde vyjádřil svou důvěru v Boha navzdory utrpení, které mu způsobili nevěřící.

**Aplikace**

`Jak současná společnost podkopává sexuální čistotu a zároveň živí lásku člověka k penězům? Jakými praktickými způsoby můžeme posílit svou obranu proti těmto dvěma nebezpečným hříchům?`

---

#### Dodatečné otázky k diskuzi

`Jak bys definoval (nebo popsal) „nemravnost“?`

`Proč má mít křesťan v úctě manželství? Před čím nás chrání?`

`Jak si představuješ manželskou věrnost? Jak nám v ní pomáhá víra?`

`Co vše může narušovat vztah mezi manželi?`

`Lidová moudrost tvrdí, že „láska k penězům je vždycky až na prvním místě“. Co si o tom myslíš? Proč jsou peníze a majetek tak přitažlivé?`

`Jak bys definoval (nebo popsal) chamtivost? Co to je a jak se projevuje?`

`Prý mezi chamtivostí a nemravností existuje spojitost. Pokud ano, jaká?`