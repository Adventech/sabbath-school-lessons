---
title:  Misijní příběh
date:  25/02/2022
---

#### Zavolání evangelia

_Andrew McChesney_

Khamla, živitel rodiny, na laoském venkově onemocněl. Nohy mu ztěžkly natolik, že nemohl chodit. Tři měsíce byl upoután ke svému domu.

Protože neměl peníze na návštěvu lékaře, uchýlil se Khamla (není to jeho pravé jméno) k nejrůznějším bylinným lékům a tradičním léčitelům, včetně šamana neboli duchovního lékaře ve své vesnici. Nic nepomohlo.

Nakonec někdo, když viděl jeho zoufalství, Khamalovi řekl o pastorovi adventistů sedmého dne, který prostřednictvím mobilního telefonu pomohl mnoha lidem. Muž zavolal pastoru Sadua Lee a požádal ho o pomoc.

Nebyl to jednoduchý telefonát. Telefonní hovory byly brány za luxus a stály 700 laoských kipů (necelé 2 koruny) za minutu. V té době musela třetina obyvatel vyžít s méně než 27 Kč na den a téměř dvě třetiny za méně než 40 Kč na den.

Nemocný muž prosil pastora Sadua, aby ho uzdravil.

"Já jsem nikdo," odpověděl pastor. "Nemohu tě uzdravit. Ale můj Bůh, který se jmenuje Ježíš, ten tě může uzdravit, pokud je to jeho vůle. Vše co musíme udělat, je ho o to požádat."

Khamla požádal o modlitbu a pastor se za něj po telefonu modlil.

Druhý den pastor muži zavolal, aby se za něj znovu modlil. Khamla zněl tak nadšeně. "Můžu chodit!" vykřikl.

Přestože měl slabé nohy, poprvé po třech měsících dokázal chodit. A hned se vydal pracovat na svou farmu.

"Tvůj Bůh je tak mocný," řekl. "Jak mohu uctívat tvého Boha, který se jmenuje Ježíš?"

Pastor mu řekl, že Ježíše může a měl by uctívat neustále, a dodal, že Ježíš si pro uctívání vyhradil zvláštní den - sobotu jako sedmý den. Muž souhlasil, že v sobotu přestane pracovat, aby mohl uctívat Ježíše. Když viděl, že bydlí daleko od sboru, požádal pastora, aby mu pomohl s konáním pobožností v sobotu. To znamenalo, že by pastor volal každou sobotu - ale to mu nevadilo. Pokud Ježíš mohl Khamlovi poskytnout uzdravení, poskytl by také prostředky na zaplacení hovorů.

Děkujeme vám za vaše misijní dary při sobotní škole, které pomáhají šířit evangelium lidem v Laosu a dalších zemích Jižní asijsko-pacifické divize, kam poputují dary třinácté soboty v tomto čtvrtletí.

_Tento misijní příběh ilustruje misijní cíl číslo 2 strategického plánu Církve adventistů sedmého dne "I Will Go" (Půjdu): "Posílit a diverzifikovat adventistické působení... mezi nezasaženými a nedostatečně oslovenými skupinami lidí a mezi nekřesťanskými náboženstvími.". Více informací najdete na stránkách IWillGo2020.org._
