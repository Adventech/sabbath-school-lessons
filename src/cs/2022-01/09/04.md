---
title:  'Ježíš – dokonalá oběť'
date:  22/02/2022
---

> <p></p>
> 26To je ten velekněz, jakého jsme potřebovali: svatý, nevinný, neposkvrněný, oddělený od hříšníků a vyvýšený nad nebesa, 27který nemusí jako dřívější velekněží denně přinášet oběti napřed za vlastní hříchy a pak teprve za hříchy lidu. Ježíš to učinil jednou provždy, když obětoval sebe sama. 28Zákon totiž ustanovuje za velekněze lidi podléhající slabosti, ale slovo přísahy, dané až po zákonu, ustanovuje Syna navěky dokonalého. (Žd 7,26–28)

> <p></p>
> 9Potom však řekne: „Zde jsem, abych konal tvou vůli.“ Tak ruší prvé, aby ustanovil druhé. 10Tou vůlí jsme posvěceni, neboť Ježíš Kristus jednou provždy obětoval své tělo. 11Každý kněz stojí a koná denně bohoslužbu, znovu a znovu přináší tytéž oběti, ale ty nikdy nemohou navždy zahladit hříchy. 12Kristus však přinesl za hříchy jedinou oběť, navěky usedl po pravici Boží. (Žd 10,9–12)

**Osobní studium**

`Při přemýšlení o úvodních textech se soustřeď na verše Žd 7,27 a Žd 10,10. Jak je v těchto textech popsána Ježíšova oběť?`

„Levitských kněží muselo být mnoho, protože umírali a nemohli sloužit trvale“ (Žd 7,23). Tento výrok je v kontrastu s Ježíšem, který žije navěky a má věčné kněžství (Žd 7,24.25). Levitští kněží přinášeli „denně“ (Žd 7,27) a „rok co rok“ (Žd 9,25) oběti a dary, které „nemohly dokonale očistit svědomí toho, kdo je obětuje“ (Žd 9,9; 10,1–4).

Ježíš však obětoval sebe sama a přinesl „jedinou oběť“ (Žd 10,10.12–14), která očišťuje naše svědomí (Žd 9,14; 10,1–10) a „snímá“ („smaže“ B21; „zruší“ ČSP) hřích (Žd  9,26). Ježíšova oběť převyšuje zvířecí oběti, protože Ježíš je Božím Synem (Žd 7,26–28), který dokonale naplnil Boží vůli (Žd 10,5–10).

Chápaní Ježíšovy „jediné oběti“ má širší význam.

Za prvé, Ježíšova oběť je dokonale účinná a nic ji nemůže překonat. Oběti levitských kněží se musely pravidelně opakovat, protože neměly dokonalou moc očistit. „Kdyby ti, kdo je přinášejí, neměli už vědomí hříchu, protože byli jednou provždy očištěni, dávno by byly tyto oběti přestaly“ (Žd 10,2).

Za druhé, všechny druhy starozákonních obětí našly své naplnění na kříži. Ježíš nás tedy nejen očišťuje od hříchu (Žd 9,14), ale přináší nám i posvěcení (Žd 10,10–14) tím, že hřích odstraňuje z našich životů (Žd 9,26). Než mohli kněží přistoupit k Bohu ve svatyni a konat službu ve prospěch svých bližních, museli být očištěni a posvěceni (Lv 8 a 9). Ježíšova oběť nás očišťuje a posvěcuje (Žd 10,10–14), takže můžeme přistupovat k Bohu v „plné jistotě víry“ (Žd 10,19–23) a můžeme mu sloužit jako „královské kněžstvo“ (1Pt 2,9).

A konečně, Ježíšova oběť posiluje náš duchovní život. Je pro nás příkladem, kterým se máme inspirovat a který máme následovat. Právě proto nás list Židům vybízí, abychom měli svůj pohled upřený na kříž a nechali se vést Kristem (Žd 12,1–4; 13,12.13).

**Aplikace**

`Kříž je základem všeho požehnání, které nám Bůh uděluje. Přináší očištění od hříchu, posvěcení ke službě a sílu k růstu. Jak můžeme ještě lépe prožívat to, co jsme v Kristu dostali?`

---

#### Dodatečné otázky k diskuzi

`Proč SZ oběti samy o sobě nebyly řešením problému hříchu?`

`V čem se Ježíšova oběť liší od těch, které byly přinášeny v chrámu?`

`Co přivedlo Ježíše k tomu, aby se stal člověkem? Co dokazuje svou obětí?`

`Věříš tomu, že Ježíšova oběť očisťuje tvé svědomí? Jak se to stává?`

`Co bys poradil člověku, který má ve své minulosti něco, za co se stydí a co mu brání prožívat radost ze života?`

`Co bys poradil spoluvěřícímu, který má problém přijmout odpuštění hříchu?`

`Z čeho Pavel odvozuje fakt, že je Ježíš dokonalou obětí za náš hřích?`