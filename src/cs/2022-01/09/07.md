---
title:  'Podněty k zamyšlení'
date:  25/02/2022
---

Přečti 78. kapitolu „Ukřižování“ (DA 741–757; TV 476–486) a 79. kapitolu „Význam Ježíšovy oběti“ (DA 758–764; TV 487–491) v knize Touha věků.

Profesor Jiří Moskala vysvětluje povahu předadventního soudu následovně: Bůh „není u soudu proto, aby vystavil všechny mé hříchy jako ve výkladní skříni. Naopak, v první řadě poukáže na svou úžasnou proměňující a mocnou milost. Potom před celým vesmírem jako věrný Svědek mého života vysvětlí moje postoje vůči Bohu, moje vnitřní pohnutky, moje uvažování, moje skutky, moje sklony a směrování mého života. To vše vyjeví. Ježíš dosvědčí, že jsem udělal mnoho chyb a že jsem přestoupil jeho svatý zákon. Zároveň však vydá svědectví o tom, že jsem činil pokání, prosil jsem o odpuštění a že mě jeho milost změnila. Potom prohlásí: ‚Moje krev je dostatečná pro hříšníka Moskalu. Ve svém životě směřoval ke mně, je laskavý ke mně i k lidem, koná nesobecky, dá se mu důvěřovat, je mým dobrým a věrným služebníkem.‘“ („Toward a Biblical Theology of God´s Judgment: A Celebration of the Cross in Seven Phases of Divine Universal Judgment“, Journal of the Adventist Theological Society 15, Spring 2004: s. 155)

„Pro vykoupené stejně jako pro nepadlé bytosti bude Kristův kříž předmětem hloubání i radosti. Ukáže se, že sláva, která vyzařuje z Ježíšovy tváře, je slávou obětavé lásky. Ve světle Golgoty všichni pochopí, že zákon lásky, která zapírá sama sebe, je zákonem života na zemi i v nebi. Láska, která ‚nehledá svůj prospěch‘, pochází od Boha. V tichém a pokorném Kristu se zjevil Bůh, jenž přebývá ve světle, k němuž se nikdo nemůže přiblížit.“ (DA 19.20; TV 9)

**Otázky k rozhovoru**

`1. 	Lidé měli vždy sklony nabízet Bohu různé druhy obětí jako výměnu za odpuštění nebo spasení. Někteří nabízejí Bohu skutky pokání (například dlouhé poutě), jiní nabízejí život naplněný službou nebo život v odříkání. Jak bychom měli takové jednání vnímat ve světle Ježíšovy oběti a prohlášení Písma, že kříž přinesl konec všem obětem (Da 9,27; Žd 10,18)?`

`2. 	Jaká je role sebeobětování v životě věřícího? Co měl Ježíš na mysli, když řekl, že máme vzít svůj kříž a následovat ho (Mt 16,24)? Jak chápat slova apoštola Pavla, když řekl, že máme obětovat naše těla „jako živou, svatou, Bohu milou oběť“ (Ř 12,1)? Jaký je vztah mezi výzvou Ježíše (Mt 16,24), Pavla (Ř 12,1) a textem Žd 13,15.16?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

---

#### Dodatečné otázky k diskuzi

`Co zajímavého jsi objevil během svého studia Bible během týdne?`

`Co udělá Ježíš na Božím soudu s mými hříchy?`

`Jak ti „Golgota“ pomáhá pochopit „zákon lásky“?`

`Oslovilo tě dnes něco v naší diskuzi? Co a proč?`

`Potřebujete někdo, abychom se za vás modlili? Nebojte se o to požádat.`