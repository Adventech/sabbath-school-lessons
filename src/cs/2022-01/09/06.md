---
title:  'Soud a Boží charakter'
date:  24/02/2022
---

> <p></p>
> 21Nyní však je zjevena Boží spravedlnost bez zákona, dosvědčovaná zákonem i proroky, 22Boží spravedlnost skrze víru v Ježíše Krista pro všecky, kdo věří. Není totiž rozdílu: 23všichni zhřešili a jsou daleko od Boží slávy; 24jsou ospravedlňováni zadarmo jeho milostí vykoupením v Kristu Ježíši. 25Jeho ustanovil Bůh, aby svou vlastní smrtí se stal smírnou obětí pro ty, kdo věří. Tak prokázal, že byl spravedlivý, když již dříve trpělivě promíjel hříchy. 26Svou spravedlnost prokázal i v nynějším čase, aby bylo zjevné, že je spravedlivý a ospravedlňuje toho, kdo žije z víry v Ježíše. (Ř 3,21–26)

> <p></p>
> 16Nestydím se za evangelium: je to moc Boží ke spasení pro každého, kdo věří, předně pro Žida, ale také pro Řeka. 17Vždyť se v něm zjevuje Boží spravedlnost, která je přijímána vírou a vede k víře; stojí přece psáno: „Spravedlivý z víry bude živ.“ (Ř 1,16.17)

> <p></p>
> Bůh však prokazuje svou lásku k nám tím, že Kristus za nás zemřel, když jsme ještě byli hříšní. (Ř 5,8)

**Osobní studium**

`Co podle úvodních veršů zjevuje o Bohu Ježíšova oběť na kříži za odpuštění našich hříchů?`

Odpuštění našich hříchů je možné vysvětlit na dvou fázích Ježíšovy služby ve dvou odděleních nebeské svatyně. Za prvé, Ježíš vzal naše hříchy a sám je nesl na kříž, aby daroval odpuštění každému, kdo v něho uvěří (Sk 2,38; 5,31). Právo odpouštět hříchy si vydobyl na kříži, protože na sobě nesl hříchy celého lidstva. Uvedl tím v platnost novou smlouvu, která mu umožnila vložit prostřednictvím Božího Ducha Boží zákon do srdcí lidí (Žd 8,10–12; Ez 36,25–27).

Druhá fáze Ježíšovy služby spočívá v soudu, který předchází jeho druhému příchodu. Z pohledu listu Židům šlo o budoucí událost (Žd 2,1–4; 6,2; 9,27.28; 10,25.27). Tento soud začíná od Božího lidu, jeho popis nacházíme v Da 7,9–27; Mt 22,1–14 a Zj 14,7 a jeho cílem je ukázat, že Bůh je při odpouštění lidem spravedlivý. Během tohoto soudu jsou otevřeny záznamy o životě každého člověka. Bůh ukáže, co se odehrávalo v srdcích věřících, jak přijali Ježíše za svého Spasitele a otevřeli se pro působení Ducha svatého ve svých životech.

„Člověk nemůže těmto obviněním čelit sám. Stojí před Bohem v oděvu znečištěném hříchem a vyznává své viny. Ale Ježíš, náš Obhájce, pronese působivou obhajovací řeč ve prospěch těch, kteří mu pokáním a vírou svěřili svou duši. On zastupuje jejich věc a mocnými důkazy Golgoty vyvrací argumenty žalobce. Jeho dokonalá poslušnost Božímu zákonu až k smrti na kříži mu dala veškerou moc na nebi a na zemi. Nyní požaduje od svého Otce milost a smíření pro hříšné lidi. [...] I když poznáváme svůj hříšný stav, musíme důvěřovat Kristu jako naší spravedlnosti, našemu posvěcení a našemu vykoupení. Na satanovy žaloby nemáme odpověď. Jen sám Kristus se nás může účinně zastávat. On jediný může žalobce umlčet. Má totiž argumenty, které nejsou založeny na našich zásluhách, ale na jeho vlastních.“ (5T 471.472)

**Aplikace**

`Ve světle Iz 49,7 se zamysli nad službou Ježíše Krista. Neměl důvod podlehnout kvůli vnějším okolnostem malomyslnosti? Jaké poučení z toho vyplývá pro tebe?`

---

#### Dodatečné otázky k diskuzi

`Pavel píše, že „je zjevena Boží spravedlnost bez zákona“. Může existovat spravedlnost tam, kde není zákon? Jak tomu rozumíš?`

`Proč je třeba vědět, že jsme „všichni zhřešili“?`

`Co bys řekl člověku, který má pocit, že nehřeší?`

`Jak dopadne hříšník, který se „dostaví“ na Boží soud bez Ježíše? Proč?`

`Je vůbec potřeba „Boží soud“? Nešlo by to bez něj? Proč?`

`Jak se v evangeliu „zjevuje Boží spravedlnost“?`

`Není Bůh nespravedlivý, když odpouští jen těm, kdo „jsou na jeho straně“?`

`Na co spoléháš, když přemýšlíš o posledním soudu?`