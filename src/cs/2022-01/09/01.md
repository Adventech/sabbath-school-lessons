---
title:  'Ježíš – dokonalá oběť'
date:  19/02/2022
---

### Texty na tento týden
Žd 9,19–22; Ef 3,14–19; Žd 7,26–28; 10,9–12; 9,22–28; Ř 3,21–26

> <p>Základní verš</p>
> „Tak jedinou obětí navždy přivedl k dokonalosti ty, které posvěcuje.“ (Žd 10,14)

Myšlenka, že by člověk, který byl shledán vinným a byl popraven na kříži, měl být uctíván jako Bůh, byla pro starověké uvažování urážející. Ojedinělé zmínky o kříži v římské literatuře jsou svědectvím o odporu k této myšlence. Pro Židy to bylo stejné – ve Starém zákoně je psáno: „... ten, kdo byl pověšen, je zlořečený Bohem“ (Dt 21,23).

Mezi motivy křesťanských kreseb v katakombách nacházíme páva (pravděpodobně symbol nesmrtelnosti), holubici, vítěznou palmovou ratolest a rybu. Později se objevují další témata: Noemova archa, Abraham obětující berana namísto Izáka, Daniel v jámě se lvy, Jonáš v břiše velryby, pastýř nesoucí jehňátko nebo zobrazení zázraků jako uzdravení ochrnutého či vzkříšení Lazara. To vše byly symboly záchrany, vítězství a péče. Kříž však vyjadřoval porážku a hanbu. Přesto se však právě kříž stal znakem křesťanství. Pavel dokonce označil evangelium jako „slovo o kříži“ (1K 1,18).

Tento týden se podíváme na symbol kříže, jak o něm hovoří list Židům.

**Osnova lekce**

Devátá lekce našeho uvažování nad listem Židům se zaměřuje na význam Kristova kříže ve světle starozákonních rituálních obětí. Uvidíme v ní, jaký byl původní smysl obětí, jak se tato myšlenka projevila v tom, co pro nás udělal Ježíš, a co z toho pro nás plyne.

•	Žd 9,19–22: Proč je oběť tak důležitá (neděle)

•	Ef 3,14–19: Oběti jako prostředek k pochopení Kristova poslání (pondělí)

•	Žd 7,26–28; 10,9–12: Ježíšova dokonalá oběť (úterý)

•	Žd 9,22–28: Kristova oběť a očištění člověka od hříchu (středa)

•	Ř 3,21–26: Kristova oběť a „očištění“ Božího jména (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Co se vybaví dnešnímu běžnému člověku, když slyší slovo „oběť“?`

`Co by se vybavilo běžnému člověku v době, kdy byl napsán list Židům?`

`Co se při tomto slově vybaví tobě? Proč?`

`V čem tkví dokonalost Ježíšovy oběti?`

`Proč byl pro „starověké“ lidi „Ježíšův kříž“ urážející?`

`Jak je možné, že se v tomto prostředí stal kříž symbolem křesťanství?`

`Jaké nebezpečí je spojeno s užíváním symbolů (nejen kříže)?`