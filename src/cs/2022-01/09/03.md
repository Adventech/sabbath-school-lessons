---
title:  'Různé druhy obětí'
date:  21/02/2022
---

> <p></p>
> 14Proto klekám na kolena před Otcem, 15od něhož pochází každý nebeský i pozemský rod, a prosím, 16aby se pro bohatství Boží slávy ve vás jeho Duchem posílil a upevnil „vnitřní člověk“ 17a aby Kristus skrze víru přebýval ve vašich srdcích; a tak abyste zakořeněni a zakotveni v lásce 18mohli spolu se všemi bratřími pochopit, co je skutečná šířka a délka, výška i hloubka: 19poznat Kristovu lásku, která přesahuje každé poznání, a dát se prostoupit vší plností Boží. (Ef 3,14–19)

**Osobní studium**

Ježíšova smrt přináší odpuštění. Odpuštění našich hříchů však v sobě zahrnuje mnohem více než jen zrušení trestu za naše nedodržení smlouvy. To je jeden z důvodů, proč se židovský obětní systém skládal z pěti různých druhů obětí. K vyjádření hloubky Kristovy smrti na kříži byly potřebné všechny.

`Přemýšlej o úvodním textu (Ef 3,14–19). Za co se Pavel modlil?`

Při zápalné oběti mělo být celé zvíře spáleno na oltáři (Lv 1). Tato oběť představovala Krista, který se za nás vydal. Přestože byl rovný Bohu, „přece na své rovnosti nelpěl, nýbrž sám sebe zmařil, vzal na sebe způsob služebníka“ (Fp 2,5–8).

Přídavná oběť (moučná; B21) byla projevem vděčnosti za Boží péči o obživu lidu (Lv 2). I tato oběť představovala Ježíše, „chléb života“ (J 6,35.48), jehož prostřednictvím máme věčný život.

Součástí pokojné oběti bylo jídlo s přáteli a rodinou na oslavu požehnání a prosperity, jejímž dárcem byl Bůh (Lv 3). I tato oběť představovala Krista, jehož oběť nám přináší klid (Iz 53,5; Ř 5,1; Ef 2,14). Je také zdůrazněním, že i my se máme účastnit Ježíšovy oběti tím, že přijímáme jeho tělo a pijeme jeho krev (J 6,51–56).

Oběť za hřích přinášela odpuštění hříchu (Lv 4,1–5,13). Tato oběť zdůrazňovala roli krve zvířete, která představovala jeho život. Měla přinést smíření za hříchy (Lv 17,11) a ukazovat na krev Ježíše, který nám odpustil a vykoupil nás z našich hříchů (Mt 26,28; Ř 3,25; Žd 9,14).

Oběť za vinu sloužila k odstranění viny (Lv 5,14–6,7). Přinášela odpuštění v případech, kdy bylo možné dát odškodnění nebo náhradu. Tato oběť nás učí, že Boží odpuštění nás nezbavuje odpovědnosti zajistit nápravu tam, kde je to možné, těm, kterým jsme ublížili.

Oběti přinášené ve svatyni nás učí, že zkušenost spasení je mnohem hlubší než jen intelektuální přijetí Ježíše jako našeho zástupce. Potřebujeme se jím „sytit“, dělit se o přijaté požehnání s druhými a snažit se odčinit zlo, které jsme způsobili druhým.

**Aplikace**

`Co ti nejvíc pomáhá poznávat Kristovu lásku? Co pro tebe tato láska znamená a k čemu tě inspiruje?`