---
title:  'Kříž a cena odpuštění'
date:  23/02/2022
---

> <p></p>
> 22Podle zákona se skoro vše očišťuje krví, a bez vylití krve není odpuštění. 23To, co je jen náznakem nebeských věcí, bylo nutno očišťovat takovým způsobem; nebeské věci samy však vyžadují vzácnějších obětí. 24Vždyť Kristus nevešel do svatyně, kterou lidské ruce udělaly jen jako napodobení té pravé, nýbrž vešel do samého nebe, aby se za nás postavil před Boží tváří. 25Není třeba, aby sám sebe obětoval vždy znovu, jako když velekněz rok co rok s cizí krví vchází do svatyně; 26jinak by musel trpět mnohokrát od založení světa. On se však zjevil jen jednou na konci věků, aby svou obětí sňal hřích. 27A jako každý člověk jen jednou umírá, a potom bude soud, 28tak i Kristus byl jen jednou obětován, aby na sebe vzal hříchy mnohých; po druhé se zjeví ne už kvůli hříchu, ale ke spáse těm, kdo ho očekávají. (Žd 9,22–28)

**Osobní studium**

`Jakou službu vykonává podle úvodního textu (Žd 9,22–28) Ježíš v nebeské svatyni?`

Svatyně je symbolem Boží vlády. Přemýšlíme-li o očišťování starozákonní svatyně, dává smysl myšlenka, že i nebeská svatyně musí být očištěna. Způsob, jakým se Bůh staví k hříchům svého lidu, ovlivňuje vnímání spravedlnosti jeho vlády (Ž 97,2). Jako Vládce je Bůh zároveň Soudcem svého lidu. Očekává se, že bude soudit spravedlivě, obhájí nevinné a odsoudí vinné. Jestliže tedy Bůh odpouští hříšníkovi, přijímá za toto rozhodnutí právní odpovědnost. Do svatyně, která představuje Boží charakter a způsob vlády, je přenesen hřích. To vysvětluje verše, že když nám Bůh odpouští, „nese“ naše hříchy (Ex 34,7; Nu 14,17–19; hebrejské slovo pro „odpouštět“ v těchto verších znamená „nést“).

Ilustrací této myšlenky je způsob obětování ve starozákonní svatyni. Když člověk usiloval o odpuštění, přinesl zvíře jako oběť za své hříchy, vyznal je a zvíře obětoval. Krví zvířete byly pomazány rohy oltáře nebo se jí kropilo v prvním oddělení svatyně. Hřích byl takto symbolicky přenesen do svatyně. Bůh vzal hříchy svého lidu a sám je nesl.

V starozákonním systému se očišťování od hříchu nebo smíření za hřích odehrávalo ve dvou fázích. Během roku přinášeli kající hříšníci oběti do svatyně. Tyto oběti je očistily od jejich hříchů, zároveň se však hříchy dostávaly do svatyně před samotného Boha. Na konci roku, v den smíření, který byl zároveň soudním dnem, Bůh očistil svatyni tím, že přenesl hříchy ze svatyně na kozla pro Azázela, který představoval satana (Lv 16,15–22).

Tento dvoufázový systém očišťování vyjadřovala i dvě oddělení pozemské svatyně, která byla postavena podle nebeského vzoru (Ex 25,9; Žd 8,5). Umožňoval Bohu projevit současně milosrdenství i spravedlnost. Ti, co během roku vyznávali své hříchy a projevovali svou věrnost Bohu, prožívali v den smíření sobotu, skutečný odpočinek od svých hříchů (Lv 16,29–31). Ti, kdo nečinili pokání, byli „vymýceni“ („vyhlazeni“; ČSP) ze svého lidu (Lv 23,27–32).

**Aplikace**

`Čím vším by sis musel projít, kdyby byl před tebou jen trest za tvé hříchy? Jak ti takové uvažování pomáhá chápat, co vlastně pro tebe Kristus vykonal?`

---

#### Dodatečné otázky k diskuzi

`Jaký „hřích“ sňal Ježíš svou obětí?`

`V čem spočíval první hřích našich prarodičů? Čemu uvěřili, ještě než okusili zakázané ovoce?`

`Proč musíme ve svém boji se zlem pochopit a uvěřit, že Bůh je láska?`

`Pro není možné hřích jen tak odpustit, aniž by za něj bylo „zaplaceno“?`

`Co by se stalo, kdyby Stvořitel ignoroval naše hříchy?`

`Jak je možné, že v pozemské svatyni byly oběti přinášeny opakovaně, zatímco Ježíš se obětoval jen jednou?`

`Jaké dvě fáze mělo SZ očišťování od hříchu?`

`Co dělala krev zvířat, obětovaných za hřích, s pozemskou svatyní?`

`Jakým obřadem byla „očišťována“ svatyně?`