---
title:  'Důležitost obětí'
date:  20/02/2022
---

> <p></p>
> 19Když Mojžíš všemu lidu oznámil všecka přikázání podle zákona, vzal krev telat a kozlů, vodu, červenou vlnu s yzopem a pokropil knihu Zákona i všechen lid. A řekl jim: 20„Toto je krev smlouvy, kterou s vámi uzavřel Bůh.“ 21Podobně pokropil krví i stánek a všecko bohoslužebné náčiní. 22Podle zákona se skoro vše očišťuje krví, a bez vylití krve není odpuštění. (Žd 9,19–22)

**Osobní studium**

Text Žd 9,15 vysvětluje, že Ježíšova smrt byla obětí, jejímž smyslem bylo „vykoupení z hříchů spáchaných za první smlouvy“. To vše proto, „aby ti, kdo jsou od Boha povoláni, přijali věčné dědictví“.

Na starověkém Středním východě byla smlouva mezi dvěma lidmi nebo národy velmi vážnou záležitostí. Zahrnovala vzájemnou výměnu slibů pod přísahou. Takový přístup vycházel z předpokladu, že bohové potrestají každého, kdo přísahu poruší. Smlouvy byly často ratifikovány obětováním zvířete.

Například, když Bůh uzavřel smlouvu s Abramem, součástí obřadu bylo i rozpůlení zvířat (Gn 15,6–21). Zúčastněné strany obvykle prošly mezi kusy zvířat na znamení, že takový osud postihne toho, kdo by smlouvu porušil. Při uzavření smlouvy s Abramem je příznačné, že mezi rozpůlenými zvířaty prošel pouze Hospodin. Tím dal Abramovi jasně najevo, že on svůj slib nikdy neporuší.

`Porovnej texty Gn 15,6–21 a Jr 34,8–22. Co se z těchto textů dovídáme o smlouvě?`

Smlouva s Bohem umožnila Izraelcům vstup do zaslíbené země jako do jejich dědictví. Součástí smlouvy byl soubor přikázání a také pokropení oltáře krví. Toto pokropení poukazovalo na osud té strany, která smlouvu poruší. Právě proto list Židům říká, že „bez prolití krve není odpuštění“ (Žd 9,22).

Když Izraelci porušili smlouvu, Bůh čelil bolestivému dilematu. Smlouva vyžadovala smrt přestupníka, ale Bůh svůj lid miloval. Kdyby Bůh jednoduše jejich hřích přehlédl nebo by je odmítl potrestat, nemohl by už po nikom vyžadovat zachovávání jeho přikázání a svět by se ocitl v chaosu.

Boží Syn však nabídl sám sebe jako zástupce, který bude potrestán. Zemřel na našem místě, abychom mohli dostat „věčné dědictví, které nám bylo zaslíbeno“ (Žd 9,15.26; Ř 3,21–26). Bůh tedy obhájil svatost svého zákona a současně zachránil ty, kteří zákon přestoupili. Takový krok mohl uskutečnit díky kříži.

**Aplikace**

`Proč zákon sehrává v poselství evangelia tak důležitou roli?`