---
title:  'Nová smlouva má lepšího prostředníka'
date:  15/02/2022
---

> <p></p>
> 1Z toho, co bylo řečeno, plyne: máme velekněze, který usedl po pravici Božího trůnu 2v nebesích jako služebník pravé svatyně a stánku, který zřídil sám Hospodin, a nikoli člověk. 3Každý velekněz bývá ustanoven k tomu, aby přinášel dary a oběti; proto musel i Ježíš nutně přinést oběť. 4Na zemi by nemohl být knězem, protože zde už byli kněží, kteří přinášeli dary podle zákona. 5Ti však sloužili ve svatyni, která je jen náznakem a stínem svatyně nebeské. Vždyť Bůh uložil Mojžíšovi, když měl zřídit stánek: „Hleď, ať uděláš vše podle vzoru, který ti byl ukázán na hoře.“ 6Avšak Ježíš dosáhl vznešenější služby, právě tak jako je prostředníkem vyšší smlouvy, založené na lepších zaslíbeních. (Žd 8,1–6)

**Osobní studium**

`Přemýšlej o úvodním textu (Žd 8,1–6). Proč je Ježíš lepším prostředníkem smlouvy, než byli levitští kněží?`

Řecký výraz mesités („prostředník“, „zprostředkovatel“) pochází ze slova mesos („střed“) a označuje toho, kdo jde nebo stojí uprostřed. Byl to odborný termín označující osobu, která plnila jednu nebo více z těchto funkcí: (1) byl to rozhodčí mezi dvěma nebo více stranami, (2) vyjednávač nebo obchodní zprostředkovatel, (3) svědek v právním slova smyslu nebo (4) ten, kdo je ručitelem a ručí za splnění dohody.

Výraz „zprostředkovatel“ nebo „mediátor“ je nedostatečný překlad slova pro mesités, protože se zaměřuje pouze na první dvě nebo tři použití řeckého výrazu. V listu Židům se však klade důraz na čtvrtou funkci. Ano, Ježíš je „prostředník“, jenž svou obětí překlenul propast hříchu, která nás dělila od Boha. Ano, pomáhá nám přijít k Otci a mluvit s ním, protože sami bychom nešli. Ano, je také svědkem, který dosvědčuje existenci smlouvy a její naplnění. Podle listu Židům je však Ježíš především ručitelem nové smlouvy (Žd 7,22). Výraz „prostředník“ je v listu používán ve významu „ručitel“. Ježíš zaručuje, že sliby smlouvy budou splněny.

Kristova smrt umožňuje ustanovení nové smlouvy, protože naplňuje nároky první smlouvy s Izraelem (a dokonce i s prvními lidmi v Edenu), která byla porušena (Žd 9,15–22). V tomto smyslu je Ježíš ručitelem, který vzal na sebe všechny právní závazky porušené smlouvy. Ježíšovo nanebevstoupení zase zaručuje, že Bůh naplní sliby, které dal lidem (Žd 6,19.20). Ježíš je zárukou smlouvy, protože ukázal, že Boží sliby jsou pravdivé. Otec vzkřísil Ježíše a posadil ho po své pravici. Tím nám potvrdil, že i nás vzkřísí a přivede nás k sobě.

Ježíš je lepším prostředníkem než Mojžíš, protože slouží v nebeské svatyni a přinesl sebe sama jako dokonalou oběť za nás (Žd 8,1–5; 10,5–10). Mojžíšova tvář odrážela Boží slávu (Ex 34,29–35), ale Ježíš je Boží sláva (Žd 1,3; J 1,14). Mojžíš mluvil s Bohem tváří v tvář (Ex 33,11), ale Ježíš je zosobněné Boží Slovo (Žd 4,12.13; J 1,1–3.14).

**Aplikace**

`Kristus splnil požadavky smlouvy na poslušnost. Jaká je role poslušnosti v našem životě a proč je stále důležitá?`

---

#### Dodatečné otázky k diskuzi

`Jaké povinnosti měli pozemští kněží v židovské svatyni?`

`Proč Ježíš nemohl být knězem v pozemské svatyni?`

`V čem se liší pozemská a nebeská svatyně?`

`Která z funkcí, popisovaných termínem „prostředník“, vystihuje nejlépe to, co pro nás dělá Ježíš? Proč?`

`Už jsi byl někdy ručitelem? Jaký je to pocit? Proč?`

`V jaké oblasti je Ježíš našim ručitelem? Za co a čím „ručí“?`

`Proč je pro nás tak důležité vědět, že Ježíš je veleknězem v nebeské svatyni?`