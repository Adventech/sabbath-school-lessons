---
title:  'Nová a obnovená'
date:  14/02/2022
---

> <p></p>
> 10A toto je smlouva, kterou uzavřu s domem izraelským po oněch dnech, praví Hospodin: Dám své zákony do jejich mysli a napíšu jim je na srdce. Budu jim Bohem a oni budou mým lidem. 11Pak už nebude učit druh druha a bratr bratra a nebude vybízet: „Poznej Pána,“ protože mě budou znát všichni, od nejmenšího až po největšího. 12Slituji se nad jejich nepravostmi a na jejich hříchy už nevzpomenu. (Žd 8,10–12)

**Osobní studium**

**Porovnej text Žd 8,10–12 s uvedenými texty. Co se z nich dozvídáš o povaze nové smlouvy?**

`Dt 6,4–6`

`Dt 30,11–14`

`Jr 31,31–34`

Příslib nové smlouvy v listu Židům odkazuje na slova proroka Jeremjáše. Podle Jeremjáše byl Boží příslib nové smlouvy obnovením smlouvy, kterou poprvé uzavřel Hospodin s Izraelem prostřednictvím Mojžíše (Jr 31,31–34). Dalo by se tedy říci, že Jr 31 nemluví o „nové“ smlouvě, ale o „obnově“ původní smlouvy s Izraelem. Použité hebrejské slovo pro „nové“, chadaša, totiž může mít nejen význam „zcela nový“, ale také „obnovený“, nebo dokonce „znovu nastolený“.

Problém se starou smlouvou byl především v tom, že ji lidé porušili (Žd 8,8.9). Smlouva sama o sobě nebyla chybná, ale lidé byli. Zároveň je třeba říci, že v dějinách Izraele bylo mnoho věřících, u nichž se naplnily záměry smlouvy a kteří měli zákon v srdci (Ž 37,31; Ž 40,8.9; Ž 119,11; Iz 51,7).

I když je nová smlouva obnovením staré smlouvy, v jistém smyslu je skutečně nová. Jeremjášův příslib „nové smlouvy“ nepředstavoval jen obnovu podmínek, které existovaly před vyhnanstvím a které Izraelci několikrát porušili a následně obnovili, protože se od Boha odvrátili mnohokrát. Lidé prostě nebyli ochotni dodržet smlouvu s Bohem (Jr 13,23).

Bůh slíbil, že stvoří něco nového (Jr 31,22). Nová smlouva nebude stejná jako smlouva, kterou Bůh uzavřel „s jejich otci“ (Jr 31,32). Vzhledem k nevěrnosti lidí nebyly sliby, které Bůh dal podle Mojžíšovy smlouvy, nikdy splněny. Nyní, na základě záruky poskytnuté Synem (Žd 7,22), Bůh splní záměry své smlouvy. Bůh nezměnil svůj zákon ani nesnížil své požadavky. Poslal svého Syna jako ručitele smluvních zaslíbení (Žd 7,22; Žd 6, 18–20). V nové smlouvě nejsou prokletí. Jsou tam jen požehnání, protože Ježíš smluvní požadavky dokonale naplnil a vzal prokletí na sebe (Ga 3,13).

**Aplikace**

`Přečti si 2Tm 2,13. Co se můžeš naučit z Boží věrnosti svému lidu a z plánů, které s nimi měl? Jaké jsou (nebo by měly být) tvoje vztahy k druhým lidem? Z čeho by měly vycházet tvoje plány do budoucna?`

---

#### Dodatečné otázky k diskuzi

`Odkud čerpá autor listu Židům inspiraci pro tuto definici „nové smlouvy“?`

`Bůh nikdy zcela nenaplnil sliby obsažené ve smlouvě uzavřené s Izraelem. Co bylo příčinou?`

`Proč „nová smlouva“ neobsahuje žádná prokletí?`

`Co to znamená mít Boží zákony zapsané v mysli i srdci? Jak se to projevuje?`

`Autor lekce tvrdí, že „Bůh nezměnil svůj zákon ani nesnížil své požadavky“. Co si o tom myslíš?`

`V čem je smlouva přinesená Ježíšem nová a v čem obnovená?`