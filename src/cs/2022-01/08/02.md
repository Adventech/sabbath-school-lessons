---
title:  'Potřeba nové smlouvy'
date:  13/02/2022
---

> <p></p>
> 11Kdyby služba levitských kněží, která vedla lid k poslušnosti zákona, přinesla dokonalost, nač by ještě bylo třeba ustanovovat jiného kněze podle řádu Melchisedechova, a nezůstat při kněžství podle řádu Áronova? 12Avšak mění-li se kněžství, nutně nastává i změna zákona. 13A ten, na nějž se to slovo vztahuje, pocházel z jiného pokolení, z něhož nikdo nekonal službu u oltáře. 14Je dobře známo, že náš Pán pocházel z Judy, a u Mojžíše není zmínky o kněžích z tohoto pokolení. 15To vše je ještě zřejmější, když podobně jako Melchisedech je ustanoven jiný kněz 16ne podle zákona o tělesném původu, nýbrž na základě svého nepomíjejícího života, 17jak se o něm svědčí: „Ty jsi kněz navěky podle řádu Melchisedechova.“ 18Tím se ovšem ruší předchozí příkaz jako neúčinný a neužitečný – 19zákon totiž nic nepřivedl k dokonalosti – avšak na jeho místo přichází lepší naděje, jejíž mocí přistupujeme až k Bohu. (Žd 7,11–19)

**Osobní studium**

`Proč byla podle úvodního textu (Žd 7,11–19) nutná nová smlouva? V čem se lišila od té předchozí?`

Podle listu Židům skutečnost, že Ježíš byl ustanoven knězem podle Melchisedechova řádu, znamenala, že byla uzavřena nová smlouva. Stará smlouva byla postavena na službě levitských kněží (Žd 7,11). Levité působili jako prostředníci mezi Bohem a izraelským národem a zákon neumožňoval nikomu jinému stát se knězem. Autor dospěl k závěru, že změna kněžství znamená změnu zákona o kněžství a také změnu smlouvy (Žd 7,12.18.19).

Problém se starou smlouvou byl, že neposkytovala dokonalost (Žd 7,11). Pavel mluví o levitech a jejich službě (obětech, svátcích atd.). Zvířecí oběti, které přinášeli levité, nemohly poskytnout skutečné, úplné očištění od hříchů ani přístup k Bohu (Žd 10,1–4; 9,13.14; 10,19–23).

Skutečnost, že byla nutná nová smlouva, neznamená, že Bůh byl vůči Izraelcům nespravedlivý, když jim dal starou smlouvu. Služba levitů ve svatostánku měla Izrael chránit před modlářstvím a směřovat jejich pohled na budoucí Ježíšovu službu. List Židům zdůrazňuje, že oběti byly „náznak budoucího dobra“ (Žd 10,1).

Oběti poukazovaly na Ježíše. Měly lidem pomoci vložit naději a víru v beránka Božího, který „snímá hřích světa“ (J 1,29; porovnej s Iz 53). Pavel říká totéž, když píše, že zákon byl „naším dozorcem až do příchodu Kristova, až do ospravedlnění z víry“ (Ga 3,24), nebo že „Kristus je konec zákona, aby spravedlnosti došel každý, kdo věří“ (Ř 10, 4).

Jinými slovy, ani deset přikázání, ačkoli jsou dokonalá a dobrá, nemůže poskytnout spasení (Ř 3,20–28; 7,12–14). Jsou dokonalou normou spravedlnosti, ale neposkytují spravedlnost, podobně jako pohled do zrcadla nemůže smazat vrásky. Na dokonalou spravedlnost potřebujeme Ježíše jako svého zástupce.

**Aplikace**

`Proč nás zákon nemůže zachránit? Proč nás ani dodržování všech přikázání (což samo o sobě je nemožné) nemůže zachránit?`