---
title:  Misijní příběh
date:  18/02/2022
---

#### Sobota nebo stipendium?

_Andrew McChesney_

Byla to nabídka, kterou dívka, adventistka sedmého dne, nemohla odmítnout: plné stipendium ke studiu na soukromé ne-křesťanské škole.

Malevelev vyrůstala v adventistické rodině a byla vedena k tomu, aby při všech svých rozhodnutích pamatovala na Boha. Plánovala, že až dokončí šestou třídu, nastoupí na Tchajwanskou adventistickou akademii. Pak se v její vesnici objevili náboráři ze soukromé školy a nabídli jí plné stipendium.

Školné na Tchajwanské adventistické akademii bylo vysoké a pro její rodiče by bylo obtížné si ho dovolit. Požádali dívku, aby šla na soukromou školu.

Během letních prázdnin Malevelev školu navštívila a zjistila, že bude muset chodit na vyučování i v sobotu. Nemohla by chodit do sboru na bohoslužby. Vypukl v ní konflikt: Má přijmout stipendium, nebo dodržovat sobotu? Věděla, že by si měla vybrat sobotu.

Na konci léta rodiče od Malevelev trvali na tom, aby chodila do soukromé školy. Dívka se cítila strašně sklíčená a vroucně se modlila.

"Bože, pomoz mi," modlila se. "Ukaž mi, co mám dělat."

Sebrala odvahu a laskavě, ale pevně promluvila k rodičům. "Chci jít na Tchajwanskou adventistickou akademii," řekla. "Nebudu chodit na vyučování v sobotu, protože chci chodit do sboru."

Vysvětlila své přání zůstat věrná Bohu tím, že bude dodržovat všech deset přikázání, včetně čtvrtého: "Pamatuj na sobotní den, aby ti byl svatý" (2. Mojžíšova 20,8).

"Nechci zradit pravdu, kterou mě učil můj dědeček," řekla.

Když rodiče viděli dívčino odhodlání, dovolili jí studovat na Adventistické akademii. Malevelev studuje na této škole již pět let a je v 11. třídě. "Mám skvělé učitele a spolužáky, jsme jako jedna velká rodina," řekla. "Našla jsem si mnoho křesťanských přátel. Máme společné ranní a večerní pobožnosti, společně se modlíme a společně studujeme. Vážím si každé chvilky ve škole."

Malevelev jde do budoucnosti s nadějí. "Vím, že mě Bůh povede a naplní svůj úžasný plán se mnou," řekla. "Když potřebujete udělat důležité rozhodnutí, věřte v Boha a rozhodněte se podle jeho vůle a zalíbení. Neustále se povzbuzuji veršem [Kazatel 12,1]. Nyní se s vámi dělím o své tajemství. Kéž vám Bůh požehná."

_Tento misijní příběh ilustruje následující součásti strategického plánu Církve adventistů sedmého dne "I Will Go" (Půjdu): Cíl duchovního růstu číslo 7: "Pomáhat mládeži a mladým dospělým klást Boha na první místo a být příkladem v biblickém pohledu na svět.". Více informací o strategickém plánu najdete na stránkách IWillGo2020.org._
