---
title:  'Nová smlouva jako řešení problému srdce'
date:  17/02/2022
---

> <p></p>
> 31Hle, přicházejí dny, je výrok Hospodinův, kdy uzavřu s domem izraelským i s domem judským novou smlouvu. 32Ne takovou smlouvu, jakou jsem uzavřel s jejich otci v den, kdy jsem je uchopil za ruku, abych je vyvedl z egyptské země. Oni mou smlouvu porušili, ale já jsem zůstal jejich manželem, je výrok Hospodinův. 33Toto je smlouva, kterou uzavřu s domem izraelským po oněch dnech, je výrok Hospodinův: Svůj zákon jim dám do nitra, vepíši jim jej do srdce. Budu jim Bohem a oni budou mým lidem. (Jr 31,31–33)

> <p></p>
> 26A dám vám nové srdce a do nitra vám vložím nového ducha. Odstraním z vašeho těla srdce kamenné a dám vám srdce z masa. 27Vložím vám do nitra svého ducha; učiním, že se budete řídit mými nařízeními, zachovávat moje řády a jednat podle nich. (Ez 36,26.27)

**Osobní studium**

`Porovnej zaslíbení o nové smlouvě v úvodních verších Jeremjáše a Ezechiela. Jak spolu souvisí?`

První smlouva byla napsána Bohem na kamenné desky a byla uložena v truhle smlouvy jako důležité svědectví o Boží smlouvě s jeho lidem (Ex 31,18; Dt 10,1–4). Kamenné desky však mohly být rozbity a svitky, jak to zažil Jeremjáš, bylo možné rozřezat a spálit (Jr 36,23).

Ale v nové smlouvě Bůh píše svůj zákon do lidských srdcí. Srdce je spojeno s myslí, orgánem paměti a porozumění (Jr 3,15; Dt 29,3). Je centrem vědomých rozhodnutí (Jr 3,10; 29,13).

Tento slib nebyl pouze zajištěním přístupu k zákonu pro všechny. Slib měl přinést změnu v srdcích lidí. Problém Izraelitů byl v tom, že jejich hřích byl „zapsán železným rydlem, je vyryt diamantovým hrotem na tabulku jejich srdcí“ (Jr 17,1). Izraelité měli „zarputilé“ („umíněné“; ČSP) srdce (Jr 13,10; Jr 23,17), proto nebylo možné, aby dělali správná rozhodnutí (Jr 13,23).

Jeremjáš neoznámil změnu zákona, protože problémem Izraelitů nebyl zákon, ale srdce. Bůh chtěl, aby věrnost Izraele byla odpovědí na to, co pro ně udělal. Dal jim deset přikázání s historickým prologem, který vyjadřuje Boží lásku a péči o svůj lid (Ex 20,1.2). Bůh chtěl, aby Izraelité dodržovali jeho zákony, protože vědí, že pro ně chce to nejlepší. Tuto pravdu zjevil už jejich velkolepým vysvobozením z Egypta. Jejich poslušnost měla být projevem vděčnosti, projevem jejich vztahu.

Totéž platí i dnes pro nás. Ježíšova láska a péče o nás, kterou dokázal svou smrtí za naše hříchy, jsou prologem nové smlouvy (L 22,20). Skutečná poslušnost pochází ze srdce jako projev lásky (Mt 22,34–40). Tato láska je charakteristickým znakem přítomnosti Ducha svatého v životě věřícího. Bůh do nás vlévá svou lásku prostřednictvím svého Ducha (Ř 5,5), který je vyjádřen v lásce (Ga 5,22).

**Aplikace**

`Pokud měli Izraelité milovat Boha, i když nechápali Kristovu smrt, proč bychom dnes měli milovat Boha ještě více než oni? V jakém smyslu se láska projevuje poslušností?`