---
title:  'Podněty k zamyšlení'
date:  18/02/2022
---

„Podle Bible je poslušnost Boha něco mnohem hlubšího než formální plnění příkazů a konání dobrých skutků. Poslušnost je služba z lásky. Boží zákon svědčí o tom, jaký je Bůh. Láska je podstatou celého zákona. Boží vláda v nebi i na zemi vychází z jeho zákona lásky. Když máme v srdci lásku a když se snažíme podobat svému Stvořiteli, realizuje se Boží slib: ‚Vložím své zákony do jejich srdcí a vepíšu je do jejich myslí.‘ (Žd 10,16)

Jestliže byl zákon vepsán do našeho srdce, nebude formovat celý náš život? Poslušnost je pravý důkaz lásky. Dokládá také, že se snažíme žít tak, jak si to Bůh přeje. Bible říká: ‚V tom je totiž láska k Bohu, že zachováváme jeho přikázání.‘ ‚Neprávem se k němu hlásí, kdo se mu nepodřizuje.‘ (1J 5,3; 2,4) Víra nenahrazuje nutnost žít v souladu s Božím zákonem. Prostřednictvím víry a pouze vírou přijímáme milost Ježíše Krista. A právě milost nás uschopňuje naplňovat Boží zákon.“ (SC 60.61; CVP 62)

„Čím více se přiblížíme k Ježíši Kristu, tím více si začneme uvědomovat své vlastní nedostatky a chyby. Když začneme srovnávat sebe s dokonalým Ježíšem Kristem, vynikne naše sobectví a naše nedokonalost. Zároveň to bude doklad, že satanovy lživé názory ztrácejí nad námi moc, že nás vede Boží Duch – a Boží Duch vede k životu.

Opravdová láska k Ježíši Kristu nemůže zakořenit v našem srdci, dokud si neuvědomíme svou hříšnost. Jakmile nás promění Kristova milost, začneme obdivovat dokonalý charakter svého Pána. Jestliže nechápeme, jak jsme nedokonalí a hříšní, znamená to, že jsme nikdy nepostřehli krásu a dokonalost Ježíše Krista.“ (SC 64.65; CVP 65.66)

**Otázky k rozhovoru**

`1. 	Zamyslete se nad výše uvedenými citáty z knihy Ellen G. Whiteové Cesta k vnitřnímu pokoji. Čím blíže jsme Kristu, tím hříšnějšími se staneme ve svých očích. Jak zajistit, že neodmítneme víru v zoufalství, když si budeme uvědomovat svou vlastní hříšnost?`

`2. 	Pozastavme se nad myšlenkou, že zákon se nám zapisuje do srdce. Co to znamená pro duchovní život křesťana? Jak by nám porozumění a prožívání této pravdy mohlo pomoci vyhnout se poslušnosti, která je pouze zákonictvím, „mrtvými skutky“ (Žd 9,14)?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

---

#### Dodatečné otázky k diskuzi

`Udělalo ti během tvého osobního studia něco radost? Co a proč?`

`Zjistil jsi díky této lekci o Ježíši něco nového? Co to bylo?`

`Jak ti vědomí toho, že je Ježíš tvůj „ručitel“, pomáhá lépe vnímat jistotu spasení a radovat se z ní?`

`Jsi rád, že žiješ „pod novou smlouvou“, nebo bys raději žil pod tou „starou“?`

`V čem ti pomohla naše společná diskuze?`