---
title:  'Nová smlouva přináší lepší zaslíbení'
date:  16/02/2022
---

> <p></p>
> 5Proto Kristus říká, když přichází na svět: „Oběti ani dary jsi nechtěl, ale dal jsi mi tělo. 6V zápalné oběti ani v oběti za hřích, Bože, jsi nenašel zalíbení. 7Proto jsem řekl: Zde jsem, abych konal, Bože, tvou vůli, jak je o mně v tvé knize psáno.“ 8Předně říká: „Oběti ani dary, oběti zápalné ani oběti za hřích jsi nechtěl a nenašel jsi v nich zalíbení“ – totiž v takových, jaké se obětují podle zákona. 9Potom však řekne: „Zde jsem, abych konal tvou vůli.“ Tak ruší prvé, aby ustanovil druhé. 10Tou vůlí jsme posvěceni, neboť Ježíš Kristus jednou provždy obětoval své tělo. (Žd 10,5–10)

**Osobní studium**

Můžeme být v pokušení myslet si, že nová smlouva „má lepší zaslíbení“ v tom smyslu, že má větší odměny, než měla stará smlouva (nebeská vlast, věčný život atd.). Pravdou je, že Bůh nabídl starozákonním věřícím tytéž odměny, jaké nabízí nám (viz Žd 11,10.13–16). Ve verši Žd 8,6 se výrazem „lepší zaslíbení“ myslí různé typy zaslíbení.

Smlouva mezi Bohem a Izraelem byla formální výměnou slibů. Bůh převzal inicia­tivu a vysvobodil Izrael z Egypta a slíbil, že je přivede do zaslíbené země.

`Porovnej texty Ex 24,1–8 a Žd 10,5–10. Jaké jsou podobnosti, a jaké rozdíly mezi těmito dvěma zaslíbeními?`

Smlouva mezi Bohem a Izraelem byla potvrzena krví. Touto krví byl pokropen oltář a jeho okolí. Izraelský lid slíbil, že se bude řídit vším, co Hospodin řekl.

„Podmínky, za kterých Bůh lidem nabízí věčný život, jsou stále stejné. Jsou stejné jako na počátku v ráji, dříve než Adam s Evou podlehli zlu. Věčný život Bůh může dát jen těm, kdo dokonale dodržují jeho zákon, kdo jsou dokonale spravedliví. Bůh nemůže udělit nikomu věčný život za jiných podmínek, protože by tím ohrozil bezpečí a dobro všech ostatních stvořených bytostí. V takovém případě by hřích existoval věčně, utrpení a neštěstí by nikdy neskončilo.“ (SC 62; CVP 63)

Bůh naplnil požadavky nové smlouvy, protože poslal svého vlastního Syna, aby přišel a žil dokonalý život. V něm se naplnila zaslíbení smlouvy a nám byla potom nabídnuta prostřednictvím víry v Ježíše. Ježíšova poslušnost zaručuje naplnění smluvních slibů (Žd 7,22). Má nárok, aby mu Bůh dal požehnání smlouvy, která pak dostaneme my. Ti, kteří jsou „v Kristu“, se budou moci spolu s ním těšit z těchto zaslíbení. Bůh nám také dává svého svatého Ducha, aby nás uschopnil k plnění jeho zákona.

**Aplikace**

`Kristus splnil požadavky smlouvy. Proto není pochyb, že se Boží zaslíbení adresovaná nám také naplní. Jak ti to pomáhá porozumět významu textu 2K 1,20–22? Jakou naději zde nacházíme?`

---

#### Dodatečné otázky k diskuzi

`Jaká „zaslíbení“ obsahovala smlouva s Izraelem?`

`Čím bylo podmíněno jejich naplnění?`

`Proč měli Židé takové problémy s naplněním smlouvy s Bohem?`

`Jaká zaslíbení obsahuje „nová smlouva“?`

`Čím je podmíněno jejích naplnění?`

`Jak nám v naplňování Božích podmínek spasení pomáhá Ježíš?`

`Na naplnění které zaslíbení z „nové smlouvy“ se nejvíc těšíš? Proč?`

`Proč je „nová smlouva“ lepší než ta „stará“, když nabízí tytéž odměny?`