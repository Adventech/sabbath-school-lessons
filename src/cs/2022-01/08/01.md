---
title:  'Ježíš – prostředník nové smlouvy'
date:  12/02/2022
---

### Texty na tento týden
Žd 7,11–19; 8,10–12; 8,1–6; 10,5–10; Jr 31,31–33

> <p>Základní verš</p>
> „Avšak Ježíš dosáhl vznešenější služby, právě tak jako je prostředníkem vyšší smlouvy, založené na lepších zaslíbeních.“ (Žd 8,6)

Tím, že Ježíš žil dokonalý život a zemřel místo nás, zprostředkoval novou, lepší smlouvu mezi námi a Bohem. Ježíš tím, že zemřel, zrušil rozsudek smrti, který byl trestem za naše provinění, a umožnil vznik nové smlouvy.

Židům 10,5–10 vysvětluje, že Ježíš projevil poslušnost podle požadavků smlouvy. Nachází se zde odkaz na Ž 40, který popisuje Mesiášovu touhu prokázat Bohu naprostou poslušnost: „Tu jsem řekl: Hle, přicházím, jak ve svitku knihy o mně stojí psáno. Plnit, Bože můj, tvou vůli je mým přáním, tvůj zákon mám ve svém nitru“ (Ž 40,8.9). „V původním kontextu tyto věty popisovaly dobrovolnou poslušnost Boží vůli. Autor listu Židům používá toto spojení, aby ukázal, že Kristova oběť naplnila Boží vůli tím, že přinesla smíření, které zvířecí oběti neposkytly.“ (7BC 460)

Pro Pavla získal tento žalm vtělením Ježíše zvláštní význam. Ježíš byl ztělesněním poslušnosti nové smlouvě. Byli jsme zachráněni nejen jeho smrtí, ale i jeho dokonalou poslušností.

**Osnova lekce**

V této lekci se zaměříme na „novou smlouvu“, kterou Bůh s lidmi uzavřel prostřednictvím Ježíše a jeho oběti. Budeme přemýšlet nad tím, proč vlastně byla potřebná, v čem je její „novost“, ale i o tom, co pro nás znamená.

•	Žd 7,11–19: Nedostatečnost „staré smlouvy“ (neděle)

•	Žd 8,10–12: Zaslíbení „nové smlouvy“ (pondělí)

•	Žd 8,1–6: Ježíš – prostředník „nové smlouvy“ (úterý)

•	Žd 10,5–10: Požehnání plynoucí z „nové smlouvy“ (středa)

•	Jr 31,31–33: „Nová smlouva“ a proměna srdce (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Kdo je to prostředník a co se od něho očekává?`

`V jakých životních situacích jsi vděčný za lidského prostředníka? Proč?`

`V jaké oblasti jsi vděčný za nebeského prostředníka – Ježíše?`

`O jaké „vyšší smlouvě“ píše Pavel? Jaké smlouvy porovnává?`

`Na čem byla založena „stará smlouva“?`

`Co je základem „nové smlouvy“?`