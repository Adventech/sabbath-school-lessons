#### S pohledem upřeným na Ježíše: Poselství listu Židům

Poprvé viděl ten obraz v kostele. Zamyšleně procházel kolem, když mu zrak padl na malbu vysokou téměř dva metry a širokou tři metry. Dívka na obraze mladého muže upoutala. Proč z ní nemohl odtrhnout zrak? Když o tom později uvažoval, uvědomil si, že ta mladá žena měla něco zvláštního v očích. Na obraze byla jen její tvář a soustředěně se na něco dívala. Ale co to bylo a proč byl její pohled tak soustředěný? Ten obraz si dlouho uchovával v paměti.

O několik let později mu malíř Arnold Jiménez vysvětlil tajemství tohoto svého obrazu. Snažil se jej namalovat tak, aby diváka zaujaly oči mladé ženy. Skutečné tajemství však spočívalo v zorničkách. Když se člověk podíval opravdu zblízka, uviděl v nich odraz toho, na co byl soustředěný její pohled. Její oči se dívaly na Ježíše na kříži.

Portrét Ježíše Krista v listu Židům na nás může mít stejný vliv. Ježíš je vykreslen především jako Vládce vesmíru, který sedí po Boží pravici. Nespočetný zástup andělů ho slaví, uctívá a slouží mu (Žd 1,5–14; 12,22–24). Zvítězil a získal právo vládnout, protože vlastní smrtí zničil ďábla (Žd 2,14–16). Ježíš je vykreslen jako Velekněz. Bezhříšný a dokonale svatý koná dílo naší záchrany v nebeské svatyni (Žd 7,26–8,6). Získal toto právo tím, že sám sebe vydal jako dokonalou oběť za všechny a navždy (Žd 10,1–14). Ježíš je mimoto zprostředkovatelem nové smlouvy mezi Bohem a jeho lidem, smlouvy, která bude trvat navěky (Žd 8,6–13).

Pozornost čtenáře je však upřena nejen na to, co Ježíš udělal, ale především na to, kým Ježíš je. Narodil se podobně jako my. Byl pokoušen a zesměšňován. Přesto má moc nad celým vesmírem. Když sledujeme události v nebesích, když pozorujeme různorodé nebeské bytosti, náš pohled se soustřeďuje na toho, který stojí uprostřed celého dění. Je pozoruhodné, že je nám podobný, protože se stal jedním z nás. Ježíš, náš bratr (Žd 2,11.12.17), je v nebesích a zastupuje nás i přes hanbu našeho hříchu a naší zkaženosti.

V osobě Ježíše Krista se setkávají tři rozměry příběhu vykoupení. První je osobní rovina. Pro všechny unavené útrapami a soužením, které jako křesťané prožíváme (Žd 10,32–34), je Ježíš původcem a dokonavatelem víry. Potřebujeme se dívat na toho, který také trpěl, a přesto zvítězil (Žd 12,1–4). Druhý rozměr je společenský. Pro Boží lid, který putoval do Bohem zaslíbené země, je Ježíš novým Jozuem. Potřebují následovat jeho vedení (Židům 3, 4, 11 a 12). Třetí rozměr je obecný. Ježíš je nový Adam, Syn člověka, ve kterém se naplnil Boží záměr s lidmi (Žd 2,5–10; 12,22–28).

V tomto čtvrtletí se budeme věnovat obrazu Ježíše, který obsáhl šířku, délku, výšku i hloubku Boží lásky k nám. A podobně jako obraz Ježíše v očích namalované ženy upoutal pohled mladého muže, ať i obraz Ježíše vyjádřený v listu Židům zaujme nejen náš pohled, ale ať vzbudí naši lásku a obdiv vůči Ježíši, našemu bratru v nebesích.

_Félix H. Cortez vyučuje novozákonní literaturu na Teologickém semináři na Andrewsově univerzitě._