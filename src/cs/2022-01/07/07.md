---
title:  'Podněty k zamyšlení'
date:  11/02/2022
---

Přečti si 53. kapitolu „Milovaný učedník“ v knize Poslové naděje a lásky (AA 539–545; PNL 311–314) a 76. kapitolu „Jidáš“ v knize Touha věků (DA 716–722; TV 457–461).

„Zápas proti vlastnímu sobectví je tím největším zápasem, do jakého se člověk může zapojit. Odevzdat se Bohu a dovolit mu, aby ovládl naše myšlení, to je pro nás velmi těžké. Chceme-li, aby nás Bůh vnitřně obnovil a očistil, musíme mu předat vládu ve svém životě.“ (SC 43; CVP 45)

„Jan toužil být jako Ježíš a pod proměňujícím vlivem jeho lásky se stal mírným a pokorným. Jeho vlastní „já“ se skrylo v Kristu. Jan se více než kterýkoli z učedníků podřídil moci onoho úžasného života. [...]

Jan hluboce miloval Krista, a proto neustále toužil být v jeho blízkosti. Spasitel měl rád všech dvanáct učedníků, ale žádný z nich nebyl tak vnímavý jako Jan. Byl mladší než ostatní a otevřel se Ježíši s důvěřivostí dítěte. Tak rozuměl Kristu stále více a Spasitel skrze něj sdělil lidem svá nejhlubší duchovní ponaučení. [...]

V jeho tváři byla patrná Boží sláva. Stejně jako z Kristovy tváře i z jeho obličeje vyzařovala krása svatosti, která ho proměnila. S úctou a láskou hleděl na Spasitele, dokud neměl jen jedno přání – podobat se Kristu a žít ve společenství s ním – a dokud se v jeho povaze neodrážela povaha Mistra.“ (AA 544.545; PNL 314)

**Otázky k rozhovoru**

`1. 	Život Jana, milovaného učedníka, a život Jidáše Iškariotského představují důležitý protiklad. Když Ježíš viděl Jana a jeho bratra, nazval je „syny hromu“. Jan měl mnoho chyb. Jidáš měl také chyby, ale nebyly dramatičtější ani vážnější než Janovy. Proč se Jan proměnil v Ježíšův obraz, zatímco Jidáš spáchal hřích proti Duchu svatému? V čem byl rozdíl?`

`2. 	Ježíš zve věřící, aby vzali svůj kříž a následovali ho. Jaký je rozdíl mezi přijetím kříže a podrobením se zneužívání jinými?`

`3. 	Proč Bůh požaduje, abychom se mu zcela odevzdali? Jaký je vztah mezi svobodnou vůlí a spasením?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.