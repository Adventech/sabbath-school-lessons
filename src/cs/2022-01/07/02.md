---
title:  'Pravdivé Boží slovo'
date:  06/02/2022
---

> <p></p>
> 4Kdo byli už jednou osvíceni a okusili nebeského daru, kdo se stali účastníky Ducha svatého 5a zakusili pravdivost Božího slova i moc budoucího věku, 6a pak odpadli, s těmi není možno znovu začínat a vést je k pokání, protože znovu křižují Božího Syna a uvádějí ho v posměch. (Žd 6,4–6)

**Osobní studium**

`O jakých darech se mluví v úvodních verších? V čem spočíval jejich význam pro obdarovaného?`

Být „osvíceni“ znamená prožít obrácení (Žd 10,32). Vztahuje se na ty, kteří se obrátili od „tmy“, od satanovy moci k Božímu „světlu“ (Sk 26,17.18). Znamená to vysvobození z hříchu (Ef 5,11) a nevědomosti (1Te 5,4.5). Kontext naznačuje, že toto osvícení je Božím činem dosaženým prostřednictvím Ježíše, „odlesku jeho slávy“ (Žd 1,3).

„Okusit nebeský dar“ a „stát se účastníky Ducha svatého“ jsou synonymní výrazy. Boží „dar“ může znamenat jeho milost (Ř 5,15) nebo Ducha svatého, jehož prostřednictvím Bůh tuto milost uděluje (Sk 2,38). Ti, kteří „okusili“ Ducha (J 7,37–39; 1K 12,13), zažili Boží „milost“, která zahrnuje moc plnit jeho vůli (Ga 5,22.23).

Zakusit „pravdivost Božího slova“ (Žd 6,5) znamená osobně prožít pravdu evangelia (1Pt 2,2.3). „Moc budoucího věku“ se týká zázraků, které Bůh v budoucnosti vykoná pro věřící. Vzkřísí je (J 5,28.29), promění jejich těla a dá jim věčný život. Věřící je začínají „zakoušet“ už v současnosti. Zažili duchovní vzkříšení (Ko 2,12.13), obnovu mysli (Ř 12,2) a dostali věčný život v Kristu (J 5,24).

Pavel má asi na mysli generaci, která putovala po poušti. Zakusili Boží milost a záchranu. Osvěcoval je ohnivý sloup (Neh 9,12.19; Ž 105,39). Těšili se z nebeského daru many (Ex 16,15). Dostali Božího Ducha (Neh 9,20) a zakusili „dobrá Boží slova“ (Joz 21,45) a „moc budoucího věku“ v „divech a znameních“, která se projevila při jejich vysvobození z Egypta (Sk 7,36). Pavel však naznačuje, že čtenářům jeho dopisu, stejně jako generaci, která putovala po poušti, hrozí odpadnutí od Boha – a to i přes důkazy Boží přízně (Nu 14,1–35).

**Aplikace**

`Jaká je tvá zkušenost s dary, o nichž mluvila dnešní lekce? Kdy jsi například prožil osvícení – obrácení, jak to popisují verše v listu Židům? Před čím by varoval apoštol Pavel tebe, kdyby ti psal?`

---

#### Dodatečné otázky k diskuzi

`Jakou roli hraje v našem životě „slovo“?`

`U lidí musíme zvažovat, zda říkají pravdu, nebo lžou. Proč je to třeba?`

`Věříš tomu, že Bible je pravdivá? Co tě k tomu vede?`

`Co by se v našem životě změnilo, kdybychom nemohli věřit Božímu slovu?`

`Jak rozumíš Pavlově výzvě, ať se nesnažíme vést k pokání ty, kdo prožili obrácení i znovuzrození, ale pak se postavili do opozice vůči Bohu?`

`Myslíš, že můžeme být těmi, kdo „znovu křižují Božího Syna“?`

`Je možné našim jednáním uvádět v posměch Ježíše? Jak?`