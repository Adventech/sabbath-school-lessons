---
title:  'Bez oběti za hříchy'
date:  08/02/2022
---

> <p></p>
> 26Jestliže svévolně hřešíme i potom, když jsme už poznali pravdu, nemůžeme počítat s žádnou obětí za hříchy, 27ale jen s hrozným soudem a „žárem ohně, který stráví Boží odpůrce“. 28Už ten, kdo pohrdne zákonem Mojžíšovým, nedojde slitování a propadá smrti na základě svědectví dvou nebo tří svědků. 29Pomyslete, oč hroznějšího trestu si zaslouží ten, kdo zneuctí Božího Syna a za nic nemá krev smlouvy, jíž byl posvěcen, a tak se vysmívá Duchu milosti. (Žd 10,26–29)

**Osobní studium**

Varování z Žd 6,4–6 je velmi podobné varování z Žd 10,26–29. Pavel vysvětluje, že odmítnutí Ježíšovy oběti ponechá čtenáře bez jakýchkoliv prostředků k odpuštění hříchů, protože kromě Ježíše neexistuje žádná jiná možnost odpuštění (Žd 10,1–14).

`Uvažuj o textu z úvodu (Žd 10,26–29). Jak autor popisuje hřích, pro který neexistuje odpuštění?`

Autor neříká, že by Bůh neodpouštěl člověku hříchy, kterých se věřící dopouští i po přijetí pravdy. Naopak, proto Bůh ustanovil Ježíše naším přímluvcem (1J 2,1) a odpouští nám hříchy (1J 1,9). Hřích, za který není možná žádná oběť ani smíření, je popsán jako zneuctění Božího Syna, znevážení krve smlouvy a výsměch Duchu svatému (Žd 10,29). Podívejme se na význam těchto výrazů.

Výraz „zneuctí Božího Syna“ (Žd 10,29) popisuje odmítnutí Ježíšovy vlády. Titul „Syn Boží“ posluchačům připomněl, že Bůh posadil Ježíše po své pravici a slíbil, že mu dá jeho nepřátele za „podnož“ trůnu (Žd 1,13; viz též Žd 1,5–12.14). Zneuctění Ježíše znamená, že odpadlík se choval k Ježíši jako k nepříteli. V kontextu argumentu tohoto listu (Žd 1,13) bylo naznačeno, že ti, kteří odpadli od víry, sesadili Ježíše z trůnu (kam se místo něj posadil sám odpadlík) a místo toho ho položili pod své nohy jako podnožku. To je to, co chtěl Lucifer udělat v nebi (Iz 14,12–14) a co by se „syn zatracení“ pokusil udělat v budoucnu (2Te 2,3.4).

Výraz „za nic nemá krev smlouvy“ se týká odmítnutí Ježíšovy oběti (Žd 9,15–22). Znamená to, že tvrdí, že Ježíšova krev nemá moc očistit hřích.

Výraz „vysmívá se Duchu milosti“ je velmi silný. Řecké sloveso enybrizó („urážet, tupit“) zahrnuje projev odmítnutí, který označuje „drzost“ nebo „aroganci“. Tento termín je v naprostém kontrastu k popisu Ducha jako „ducha milosti“. Znamená to, že odpadlík reagoval na Boží nabídku milosti urážkou.

Odpadlík je v neudržitelné pozici. Odmítá Ježíše, jeho oběť i Ducha svatého.

**Aplikace**

`Proč je důležité každý den Bohu vyznávat své hříchy?`

---

#### Dodatečné otázky k diskuzi

`Kdo patří do skupiny těch, kdo „poznali pravdu“?`

`Co je to „svévolné hřešení“?`

`Jakým smýšlením a jednáním mohu „zneuctít Božího Syna“ a „vysmívat se Duchu milosti“?`

`Proč „vědomým“ odmítnutím Ježíše ztrácím šanci na spasení?`

`Co se podle tohoto textu stane s Božími odpůrci?`

`Jak rozumíš tomu, že ty, kdo odmítnou milost, „stráví žár ohně“? (Dává tento text nějaký prostor pro existenci věčného trápení?)`

`Může být odmítnutím Ježíše i to, když k milosti přidávám, že ještě musím (světit sobotu, být vegetarián, abstinent, dávat desátky...)?`