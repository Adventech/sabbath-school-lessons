---
title:  'Není jiná cesta'
date:  07/02/2022
---

> <p></p>
> 4Kdo byli už jednou osvíceni a okusili nebeského daru, kdo se stali účastníky Ducha svatého 5a zakusili pravdivost Božího slova i moc budoucího věku, 6a pak odpadli, s těmi není možno znovu začínat a vést je k pokání, protože znovu křižují Božího Syna a uvádějí ho v posměch. (Žd 6,4–6)

> <p></p>
> Tehdy řekl Ježíš svým učedníkům: „Kdo chce jít za mnou, zapři sám sebe, vezmi svůj kříž a následuj mne.“ (Mt 16,24)

> <p></p>
> Víme přece, že starý člověk v nás byl spolu s ním ukřižován, aby tělo ovládané hříchem bylo zbaveno moci a my už hříchu neotročili. (Ř 6,6)

**Osobní studium**

**Porovnej uvedené texty. Jak bys na základě těchto veršů vysvětlil, co to znamená „ukřižovat Krista“?**

`Žd 6,4–6`

`Mt 16,24`

`Ř 6,6`

`Ga 2,19.20`

`Ga 5,24`

`Ga 6,14`

V Žd 6,6 původní text v řečtině zdůrazňuje výraz „není možno“. Je nemožné, aby Bůh obnovil ty, kteří „odpadli“, protože „znovu křižují Božího Syna“ (Žd 6,6). Pisatel chce zdůraznit, že neexistuje jiná cesta ke spasení než prostřednictvím Krista (Sk 4,12). Spasení jakýmkoli jiným způsobem je nemožné, podobně jako „Bůh přece nemůže lhát“ (Žd 6,18) nebo jako není možné se zalíbit Bohu „bez víry“ (Žd 11,6).

Znovu ukřižovat Božího Syna je obrazné vyjádření, které se snaží popsat něco, co se děje v osobním vztahu mezi Ježíšem a věřícím.

Když náboženští vůdcové ukřižovali Ježíše, udělali to, protože Ježíš představoval hrozbu pro jejich nadřazenost a nezávislost. Doufali, že odstraní Ježíše, a tak se zbaví mocného a nebezpečného nepřítele. Evangelium podobným způsobem zpochybňuje nezávislost a sebeurčení jednotlivce na té nejzákladnější úrovni. Podstatou křesťanského života je vzít na sebe kříž a zapřít sám sebe (Mt 16,24). To znamená ukřižovat „svět“ (Ga 6,14), „starého člověka“ (Ř 6,6) a „sebe se svými vášněmi a sklony“ (Ga 5,24). Cílem křesťanského života je zemřít hříchu a vlastnímu egoismu. Pokud tuto smrt nezažijeme, nemůžeme přijmout nový život, který nám Bůh chce dát (Ř 6,1–11).

Boj mezi Ježíšem a sebou samým je bojem na smrt (Ř 8,7.8; Ga 5,17). Je to těžký boj, který se nedá vyhrát najednou. Úvodní verše (Žd 6,4–6) se nevztahují na ty, kteří někdy selžou v boji proti „starému člověku“ a „tělu“. Týkají se těch, kteří prožili skutečné spasení a to, co z něj vyplývá (Žd 6,4.5), a přesto se rozhodli, že Ježíš je překážkou pro život, který si vybrali. Proto zničí svůj vztah s ním. To znamená, že dokud se člověk vědomě a plně nerozhodne odvrátit od Krista, stále existuje naděje na záchranu.

**Aplikace**

`Co znamená zemřít „sobě“, vzít na sebe „kříž“? Jakou věc je pro tebe nejtěžší předat pod Kristovu vládu?`

---

#### Dodatečné otázky k diskuzi

`Jak rozumíš tomu, že „není jiná cesta“?`

`Určitě existují lidé, kteří nikdy neslyšeli o Ježíši ani o Bibli. Mají šanci na spasení? Jakou?`

`Spasení je dar. Proč tedy Ježíš hovoří o nutnosti sebezapření?`

`Co přivedlo židovské duchovní k tomu, že souhlasili s ukřižováním Ježíše?`

`Existuje hranice, za níž už není možný návrat k Bohu? Pokud ano, kde se nachází?`

`Jak to Pavel myslí, když tvrdí, že je „ukřižován spolu s Kristem“?`

`Pokud není jiná cesta, než s Ježíšem, co bychom měli každý den dělat?`