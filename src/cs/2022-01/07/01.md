---
title:  'Naděje jako „kotva duše“'
date:  05/02/2022
---

### Texty na tento týden
Žd 6; 10,26–29

> <p>Základní verš</p>
> „V ní jsme bezpečně a pevně zakotveni, jí pronikáme až do nitra nebeské svatyně, kam jako první za nás vstoupil Ježíš, kněz na věky podle řádu Melchisedechova.“ (Žd 6,19.20)

Židům 5,11–6,20 přerušuje teologické zamyšlení o Ježíšově kněžské službě, kterou vykonává v náš prospěch. Pavel vkládá do listu slova varování před nebezpečím odpadnutí od Krista.

Lidem zřejmě hrozilo reálné nebezpečí, že se dostanou na šikmou plochu sebelítosti a nevěrnosti. Apoštol Pavel se obával, že by jeho čtenáři mohli mít v důsledku těžkých situací, kterým čelili, otupělé duchovní smysly, a tak by přestali růst v chápání a prožívání evangelia.

Nehrozí nám všem, že se necháme odradit zkouškami a odejdeme od Krista?

Varování je však zakončené láskyplným povzbuzením. Pavel vyjadřuje víru ve své čtenáře a vyzdvihuje Ježíše jako ztělesnění nezrušitelného Božího slibu záchrany (Žd 6,9–20). Podobné varování a povzbuzení se opakuje v listu Židům i v 10. kapitole ve verších 26–39.

Tento týden se budeme věnovat tématu napomenutí a zaměříme se také na slova povzbuzení, která nám Ježíš adresuje.

**Osnova lekce**

Při studiu této lekce se blížeji podíváme na 6. kapitolu listu Židům, v níž je do naučného pojednání vložena pasáž, jejímž smyslem je povzbuzení, ale i napomenutí čtenářů, kterým hrozí nebezpečí odpadnutí. Připomíná jim, co už díky Kristu prožili, ale také jim dává novou inspiraci do dalších dnů.

•	Žd 6,4–6: Povzbuzení – zakusili jste krásu evangelia (neděle)

•	Žd 6,4–6: Varování – bez Krista není naděje (pondělí)

•	Žd 10,26–29: Varování – bez Kristovy oběti není naděje (úterý)

•	Žd 6,9–12: Povzbuzení – uchovejte si svou horlivost (středa)

•	Žd 6,17–20: Povzbuzení – Ježíš je naše jediná naděje (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`