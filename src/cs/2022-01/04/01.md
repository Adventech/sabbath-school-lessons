---
title:  'Ježíš – náš věrný bratr'
date:  15/01/2022
---

### Texty na tento týden
Žd 2; 12,1–4

> <p>Základní verš</p>
> „Protože děti spojuje krev a tělo, i on se stal jedním z nich, aby svou smrtí zbavil moci toho, kdo smrtí vládne, totiž ďábla.“ (Žd 2,14)

První kapitola listu Židům mluví o Ježíši jako o Božím Synu a vládci andělů. Je zde popisován jako „odlesk Boží slávy a výraz Boží podstaty“ (Žd 1, 3). V druhé kapitole je Ježíš představen jako Syn člověka, který se stal nižším než andělé a přijal lidskou přirozenost se vší její křehkostí a slabostí, včetně smrti (Žd 2,7.9).

V první kapitole Bůh říká o Ježíši: „Ty jsi můj Syn...“ (Žd 1,5). V druhé kapitole Ježíš označuje lidské děti za své „bratry“ (Žd 2,11.12).

V první kapitole Otec vyhlašuje Synovu božskou svrchovanost (Žd 1,8–12). V druhé kapitole Syn potvrzuje svou věrnost Otci (Žd 2,13).

V první kapitole je Ježíš označen jako Bůh, Stvořitel, Vládce a ten, který udržuje celý vesmír. V druhé kapitole je Ježíš představen jako milosrdný a věrný velekněz.

Můžeme říci, že i v popisu Ježíše jako Syna věčného Boha Stvořitele (Žd 1,1–4) nacházíme věrného a milosrdného bratra.

**Osnova lekce**

V této lekci se zaměříme především na to, jakým způsobem nám Ježíše představuje 2. kapitola listu Židům. Zatímco v první kapitole byl kladen důraz na jeho velikost a božství, kterým přesahuje i anděly, nyní se více zaměříme na jeho lidství, které se projevilo v ponížení, ale nakonec i ve větší slávě.

•	Žd 2,11–16: Ježíš se jako „náš bratr“ stal i naším Vykupitelem (neděle)

•	Žd 2,11: Ježíš se jako „náš bratr“ stal solidární s každým z nás (pondělí)

•	Žd 2,14.15: Ježíš jako „náš bratr“ zná naše slabosti (úterý)

•	Žd 2,10.17.18: Ježíš jako „náš bratr“ poznal, co je utrpení (středa)

•	Žd 12,1–4: Ježíš nám může být jako „náš bratr“ vzorem a příkladem (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`