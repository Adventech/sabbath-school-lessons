---
title:  'Zdokonalen utrpením'
date:  19/01/2022
---

> <p></p>
> 10Bylo přirozené, že Bůh, pro něhož je vše a skrze něhož je vše, přivedl mnoho synů k slávě, když skrze utrpení učinil dokonalým původce jejich spásy. […] 17Proto musel být ve všem jako jeho bratří, aby se stal veleknězem milosrdným a věrným v Boží službě, a mohl tak smířit hříchy lidu. 18Protože sám prošel zkouškou utrpení, může pomoci těm, na které přicházejí zkoušky. (Žd 2,10.17.18)

> <p></p>
> 8Ačkoli to byl Boží Syn, naučil se poslušnosti z utrpení, jímž prošel, 9tak dosáhl dokonalosti a všem, kteří ho poslouchají, stal se původcem věčné spásy, 10když ho Bůh prohlásil veleknězem podle řádu Melchisedechova. (Žd 5,8–10)

**Osobní studium**

`Jakou funkci mělo podle úvodních veršů utrpení v Ježíšově životě?`

Apoštol říká, že Ježíš se prostřednictvím utrpení naučil poslušnosti, čímž dosáhl dokonalosti. Tato slova jsou více než překvapující. Autor přece řekl, že Ježíš je „odlesk Boží slávy a výraz Boží podstaty“ (Žd 1,3) a že je bez poskvrny, „nedopustil se hříchu“ (Žd 4,15; Žd 9,14). Je svatý (Žd 7,26–28; Žd 10,5–10). Ježíš nemusel překonat žádný druh morální ani etické nedokonalosti. Byl dokonalý svým smýšlením i jednáním.

List Židům říká, že Ježíš prošel procesem „zdokonalování“, který mu poskytl vše, co bylo třeba k naší záchraně. Ježíš byl zdokonalen v tom smyslu, že byl připraven být naším Spasitelem.

1.	Ježíš se skrze utrpení stal dokonalým původcem naší spásy (Žd 2,10). Ježíš musel zemřít na kříži jako oběť, aby měl Otec v souladu se zákonem možnost nás zachránit. Ježíš byl jedinou dokonalou obětí. Jako Bůh nás Ježíš mohl soudit, ale díky své oběti nás může i zachránit.
2.	Ježíš se naučil poslušnosti utrpením, jímž prošel (Žd 5,8). Poslušnost byla nutná ze dvou důvodů. Za prvé, právě díky projevené poslušnosti mohl Bůh jeho „neposkvrněnou oběť“ přijmout (Žd 9,14; Žd 10,5–10). Za druhé, jeho utrpení mu umožnilo stát se pro nás příkladem (Žd 5,9). Ježíš se „naučil“ poslušnosti, protože ji nikdy předtím nezažil. Koho by jako Bůh musel poslouchat? Byl věčný Syn a jedno s Bohem a jako vládce vesmíru ho všichni poslouchali. Ježíš neprošel od neposlušnosti k poslušnosti, ale od svrchovanosti a vlády k podřízenosti a poslušnosti. Vyvýšený Boží Syn se stal poslušným Synem člověka.
3.	Utrpení v pokušení a vítězství nad ním umožnilo Ježíši být „veleknězem milosrdným a věrným“ (Žd 2,17.18). Nebylo to tak, že by až utrpení udělalo Ježíše milosrdnějším. Naopak, Ježíš byl milosrdný, a proto se dobrovolně rozhodl zemřít na kříži, aby nás zachránil (Žd 10,5–10; porovnej s Ř 5,7.8). Právě prostřednictvím utrpení se však plně projevila Ježíšova bratská láska.

**Aplikace**

`Pokud trpěl bezhříšný Ježíš, budeme jako hříšníci určitě trpět i my. Jak se můžeme naučit snášet životní tragédie, a zároveň čerpat naději a ujištění od Pána, který nám ukázal svou lásku tolika způsoby?`

---

#### Dodatečné otázky k diskuzi

`Jak rozumíš tomu, že Ježíš byl „zdokonalen utrpením“?`

`Ježíš prošel stejným utrpením jako my. Proč je dobré to vědět?`

`Pomáhá ti tvé vlastní utrpení lépe rozumět těm, kdo trpí? Proč?`

`Jak nám může utrpení pomáhat růst v poslušnosti Boží vůle?`

`Autor lekce tvrdí, že Ježíš prošel od svrchovanosti a vlády k podřízenosti a poslušnosti. Jak tomu rozumíš?`

`Co nám o Ježíši prozrazují utrpení, kterými prošel, a to, jak na ně reagoval?`

`Jsi rád, že máš bratra, který ví, co je to utrpení? Proč?`