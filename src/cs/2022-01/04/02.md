---
title:  'Náš bratr jako Vykupitel'
date:  16/01/2022
---

> <p></p>
> 11A on, který posvěcuje, i ti, kdo jsou posvěcováni, jsou z téhož Otce. Proto se nestydí nazývat je svými bratry, když říká: 12„Budu zvěstovat tvé jméno svým bratřím, uprostřed shromáždění tě budu chválit.“ 13A jinde praví: „Také já svou důvěru složím v Boha.“ A dále: „Hle, já a děti, které mi dal Bůh.“ 14Protože děti spojuje krev a tělo, i on se stal jedním z nich, aby svou smrtí zbavil moci toho, kdo smrtí vládne, totiž ďábla, 15a aby tak vysvobodil ty, kdo byli strachem před smrtí drženi po celý život v otroctví. 16Neujímá se přece andělů, ale „ujímá se potomků Abrahamových“. (Žd 2,11–16)

**Osobní studium**

`Uvažuj o textu Lv 25,25–27.47–49. Kdo mohl vykoupit člověka, který kvůli chudobě přišel o majetek nebo o svobodu?`

Mojžíšův zákon stanovil, že když je člověk tak chudý, že musí prodat svůj majetek nebo dokonce sám sebe, aby přežil, dostane majetek a svou svobodu zpět každých padesát let, v jubilejní rok. Jubilejní rok byl velkým „sobotním“ rokem, v němž byly odpouštěny dluhy, byl vracen majetek a těm, kteří se prodali do otroctví, svoboda.

Čekat padesát let však trvá velmi dlouho. Proto Mojžíšův zákon stanovil, že člen rodiny, nejbližší příbuzný (hebr. goel), může zaplatit dlužnou částku, a tak vykoupit svého příbuzného mnohem dříve.

Nejbližší příbuzný, „zastánce“, byl také tím, kdo zaručil, že v případě vraždy bude provedena spravedlnost. Byl to „krevní mstitel“, který měl pronásledovat vraha blízkého příbuzného a potrestat ho (Nu 35,9–15.19).

`Uvažuj o úvodním textu Žd 2,14–16. Pokus se ho shrnout vlastními slovy. Co je v tomto textu podle tebe nejdůležitější?`

Tato stať popisuje všechny lidi jako otroky ďábla a Ježíše jako našeho Vykupitele. Když Adam zhřešil, lidské bytosti se dostaly do satanovy moci. V důsledku toho jsme přestali mít sílu odolávat hříchu (Ř 7,14–24). Mnohem horší ale je, že za naše provinění byl vyměřen trest smrti, z něhož se sami nemůžeme vykoupit (Ř 6,23). Naše situace byla beznadějná.

Ježíš Kristus však přijal naši lidskou přirozenost a zrodil se z těla a krve jako my. Stal se naším nejbližším příbuzným a vykoupil nás. Nestyděl se nás nazývat svými  „bratry“ (Žd 2,11).

Paradoxně tím, že Ježíš přijal naši přirozenost a vykoupil nás, ukázal také podstatu své božské přirozenosti. Jahve je ve Starém zákoně skutečným Vykupitelem Izraele, jeho nejbližším příbuzným. (Viz např. Ž 19,15; Iz 41,14; Iz 43,1; Iz 44,22; Jr 31,11; Oz 13,14.)

**Aplikace**

`Jak se můžeš naučit hlouběji prožívat skutečnost, že je ti Kristus blízko? Proč je tato zkušenost pro tvou víru tak důležitá?`