---
title:  'Bratr jako vzor'
date:  20/01/2022
---

> <p></p>
> 1Proto i my, majíce kolem sebe tak veliký oblak svědků, odložme veškerou zátěž a hřích snadno nás ovíjející a s vytrvalostí běžme závod, který je před námi, 2upřeně hledíce k původci a dokonavateli víry Ježíši, který pro radost, která byla před ním, podstoupil kříž, pohrdnuv hanbou, a sedí po pravici Božího trůnu. 3Pomyslete na toho, který snesl od hříšníků proti sobě takový odpor, abyste neochabovali, umdlévajíce ve svých duších. 4Ještě jste se až do krve nevzepřeli v boji proti hříchu. (Žd 12,1–4; ČSP)

**Osobní studium**

Dalším důvodem, proč Ježíš přijal naši lidskou přirozenost a žil mezi námi, bylo, že nám chtěl být příkladem, vzorem, jak správně žít před Bohem.

`Jak bychom podle apoštola v úvodních verších měli žít jako křesťané?`

V tomto textu je Ježíš vyvrcholením dlouhého seznamu postav, které apoštol poskytuje jako příklady víry. Tato pasáž nazývá Ježíše „původcem a dokonavatelem víry“. Řecké slovo archégos („původce“) je možné přeložit i jako „předchůdce“. Ježíš je předchůdcem v tom smyslu, že kráčí před věřícími jako „první za nás“ (Žd 6,20; ČEP). Slovo „dokonavatel“ zase říká, že Ježíš projevil víru v Boha v nejčistší možné formě. Tato pasáž učí, že Ježíš je první, kdo úspěšně završil běh života. Ježíš ve svém životě dokonale naplnil to, co znamená život víry.

V Žd 2,13 čteme: „‚Také já svou důvěru složím v Boha.‘ A dále: ‚Hle, já a děti, které mi dal Bůh.‘“ Ježíš říká, že vkládá svou důvěru v Boha. Tento verš je narážkou na text Iz 8,17.18.

Izajáš řekl tato slova tváří v tvář hrozbě nájezdu nepřátel ze severního Izraele a Sýrie (Iz 7,1.2). Jeho víra stála v kontrastu k nedostatku víry krále Achaza (2Kr 16,5–18). Toho Bůh vybízel, aby mu důvěřoval a požádal o znamení, že ho vysvobodí (Iz 7,1–11). Bůh totiž Achazovi již dříve slíbil, že jej jako Davidova syna bude chránit jako svého vlastního syna. Dokonce Achazovi milostivě nabídl, že svůj slib potvrdí znamením. Achaz však o znamení odmítl požádat a místo toho poslal k asyrskému králi Tiglat-Pileserovi posly se slovy: „Jsem tvůj otrok a tvůj syn“ (2Kr 16,7). Jak smutné! Achaz byl raději „synem“ Tiglat-Pilesera než synem živého Boha.

Ježíš však vložil svou důvěru v Boha a v jeho zaslíbení, že mu položí nepřátele pod nohy (Žd 1,13; Žd 10,12.13). Stejný slib dal Bůh i nám a my mu musíme věřit stejně jako Ježíš (Ř 16,20).

**Aplikace**

`Jak se můžeš naučit důvěřovat Bohu při každodenním rozhodování? Jaké důležité rozhodnutí musíš udělat a jak se můžeš ujistit, že se zakládá na důvěře v Boha?`