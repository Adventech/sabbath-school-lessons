---
title:  Misijní příběh
date:  21/01/2022
---

#### Ježíš, zázračný Lékař

_Andrew McChesney_

Sengphet byl vysoce uznávaným lékařem v největší nemocnici v jedné z laoských provincií. Byl však bezmocný, když chtěl vyléčit nemoc svého syna.

Jeho dospělý syn onemocněl záhadnou chorobou, když pracoval v thajském Bangkoku. Mladý muž byl léčen bangkockými lékaři, ale neuzdravil se. Dr. Sengphet (není to jeho pravé jméno) proto přivezl svého syna zpět do Laosu a léčil ho ve své nemocnici. Mladíkův stav se však nelepšil. Kolegové lékaři mu navrhli, aby vyzkoušel léčbu ve velké nemocnici v hlavním městě Laosu Vientiane. Dr. Sengphet tedy převezl svého syna do nemocnice ve Vientiane, kde podstoupil řadu vyšetření.

Nakonec lékaři nezjistili nic špatného na jeho fyzickém zdraví. Dospěli k závěru, že problém je psychický a že se psychicky zhroutil.

Všechna lékařská vyšetření trvala více než rok. Doktor Sengphet a jeho žena utratili za svého syna všechny peníze, ale bezvýsledně. Kdyby znali Bibli, dokázali by vidět souvislost s příběhem ženy s krvácením, která "Podstoupila mnohé léčení u mnoha lékařů a vynaložila všecko, co měla, ale nic jí nepomohlo, naopak, šlo to s ní stále k horšímu." (Marek 5,26).

Přivedli svého syna domů a v zoufalství podobném ženě s krvácením se nakonec obrátili na nebeského Lékaře, Ježíše. Ve své ložnici se modlili, aby Ježíš jejich syna uzdravil.

Když se modlili, jejich syn vešel do ložnice. "Co se stalo?" zeptal se. "Proč najednou cítím pokoj?"

Doktor Sengfet a jeho žena se dál modlili. Pak měl syn něco, co popsal jako vidění. Viděl zlého ducha, který opouštěl jeho tělo a říkal: "Už tu nemohu déle zůstat, protože Ježíš vznesl nárok na tvůj život. Patříš Ježíši."

Toho dne se syn vrátil do normálu a doktor Sengfet s rodinou začali uctívat Ježíše. Celé měsíce se Dr. Sengphet netajil svou láskou k Ježíši a každému, kdo chtěl poslouchat, říkal: "MUDr. Ježíš Kristus uzdravil mého syna a já i moje rodina jsme ho přijali za svého Spasitele."

Po nějaké době však Dr. Sengphet přestal Ježíše uctívat. Zdálo se, že zapomněl, jak Ježíš uzdravil jeho syna, a vrátil se ke svým dřívějším zvykům. Modlete se prosím za něj i za další, kterých se Ježíš dotkl, ale již ho neuctívají. Modlete se, aby se k němu opět vrátili.

_Tento misijní příběh ilustruje některé výzvy, kterým adventisté sedmého dne čelí při naplňování strategického plánu církve nazvaného "I Will Go" (Půjdu), včetně misijního cíle číslo 2 "Posílit a diverzifikovat adventistické působení... mezi nezasaženými a nedostatečně oslovenými skupinami lidí a mezi nekřesťanskými náboženstvími"; a cíle duchovního růstu číslo 5 "Učit jednotlivce a rodiny k životu naplněnému Duchem"._
_Část daru třinácté soboty v tomto čtvrtletí půjde na otevření základní školy v Laosu, což pomůže naplnit misijní cíl číslo 4: "Posilovat instituce adventistů sedmého dne v prosazování svobody, plnohodnotného zdraví a naděje skrze Ježíše a obnovovat v lidech Boží obraz." Více informací najdete na stránkách IWillGo2020.org (anglicky)._
