---
title:  'Podněty k zamyšlení'
date:  21/01/2022
---

Ve verši Žd 2,13 čteme Ježíšova slova o jeho bratrech: „Hle, já a děti, které mi dal Bůh“ (Žd 2,13). Patrick Gray naznačuje, že Ježíš je zde popsán jako strážce svých bratrů. Římský systém tutela impuberum (poručnictví nad nedospělými) stanovil, že po smrti otce „se vychovatel, často starší bratr, stal odpovědným za péči o nezletilé děti a jejich dědictví, dokud nedosáhly plnoletosti, čímž se posílila přirozená povinnost staršího bratra postarat se o své mladší sourozence.“ (Godly Fear: The Epistle to the Hebrews and Greco-Roman Critiques of Superstition, Atlanta, Society of Biblical Literature, 2003, s. 126) To vysvětluje, proč jsme v listu Židům označeni za Ježíšovy sourozence a zároveň za jeho děti. Jako náš starší bratr je Ježíš náš vychovatel, náš strážce a ochránce.

„Kristus přišel na tuto zem, vzal na sebe lidství, stal se člověkem, aby ve sporu se satanem ukázal, že člověk, tak jak ho Bůh stvořil, spojený s Otcem a Synem, může poslechnout každý Boží požadavek.“ (1SM 253)

„Svým životem i učením Kristus naprosto jasně ukázal, co znamená nesobecká služba, která má svůj původ v Bohu. Bůh nežije sám pro sebe. Stvořil svět a všechno udržuje v chodu. Bez přestání slouží druhým. ‚On dává svému slunci svítit na zlé i dobré a déšť posílá na spravedlivé i nespravedlivé.‘ (Mt 5,45) Bůh pověřil svého Syna, aby tuto dokonalou službu ztělesnil. Ježíš měl stanout v čele lidstva, aby vlastním příkladem ukázal, co znamená sloužit. Celý svůj život podřídil zákonu služby. Sloužil a pomáhal všem. Žil Božím zákonem a názorně nám ukázal, co znamená poslušnost.“ (DA 649; TV 416)

**Otázky k rozhovoru**

`1.	List Židům nám říká, že se Ježíš stal naším bratrem, aby nás zachránil. Zamyslete se nad tím, co to znamená v souvislosti s tím, co všechno Bůh udělal, aby nás zachránil. Proč je odmítnutí této úžasné záchrany tragickou chybou?`

`2.	Proč je pro nás důležité, že se Ježíš nenarodil „hříchu zaprodán“ jako my (Ř 7,14)? Zamyslete se nad Mojžíšem a nad tím, proč bylo pro Izraelity důležité, že nebyl otrokem jako oni. Jak nám příběh o Mojžíšovi pomáhá porozumět tomu, co pro nás udělal Ježíš?`

`3.	Zaměřte se na roli utrpení v našich životech. Proč bychom si nikdy neměli myslet, že utrpení je dobré samo o sobě, přestože i z něj může něco dobrého vzejít?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.