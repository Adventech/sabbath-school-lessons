---
title:  'Z těla a krve'
date:  18/01/2022
---

> <p></p>
> 14Protože děti spojuje krev a tělo, i on se stal jedním z nich, aby svou smrtí zbavil moci toho, kdo smrtí vládne, totiž ďábla, 15a aby tak vysvobodil ty, kdo byli strachem před smrtí drženi po celý život v otroctví. (Žd 2,14.15)

**Osobní studium**

List Židům říká, že Ježíš přijal naši lidskou přirozenost, aby nás mohl zastoupit a mohl za nás zemřít (Žd 2,9.14–16; Žd 10,5–10). Toto je základ plánu spásy a naše jediná naděje na věčný život.

**S jakými nedostatky spojují uvedené verše výraz „tělo a krev“, tedy přirozenost člověka?**

`Mt 16,17`

`Ga 1,16`

`1K 15,50`

`Ef 6,12`

Výraz „tělo a krev“ zdůrazňuje křehkost lidského stavu, jeho slabost (Ef 6,12), nedostatek porozumění (Mt 16,17; Ga 1,16) a skutečnost, že všichni jsme odsouzeni k smrti (1K 15,50). List Židům říká, že Ježíš byl „ve všem jako jeho bratři“ (Žd 2,17). Tento výraz znamená, že Ježíš se stal člověkem se vším, co k tomu patří. Ježíš jen „nevypadal“ nebo „nezdál se“ jako člověk. Byl skutečně člověkem, byl jedním z nás.

V listu Židům se také říká, že se Ježíš od nás lišil v otázce hříchu. Za prvé, Ježíš nespáchal žádný hřích (Žd 4,15). Za druhé, Ježíš měl lidskou povahu, ale byl „svatý, nevinný, neposkvrněný, oddělený od hříšníků“ (Žd 7,26). Všichni jsme zhřešili a všichni máme hříšné sklony. Naše hříšnost je zakořeněna hluboko v naší vlastní přirozenosti. Člověk je „hříšný, hříchu zaprodán“ (Ř 7,14; viz také Ř 7,15–20). Pýcha a jiné hříšné sklony často ovlivňují i naše dobré skutky. Ježíšova přirozenost však nebyla poznamenána hříchem. Musela být taková. Pokud by i Ježíš byl „hříšný, hříchu zaprodán“ jako my, potřeboval by i on Spasitele. Namísto toho Ježíš přišel jako Spasitel a nabídl se za nás Bohu jako „neposkvrněná“ oběť (Žd 7,26–28, Žd 9,14).

Ježíš zničil moc ďábla tím, že zemřel jako bezhříšná oběť za naše hříchy, čímž nám umožnil odpuštění a smíření s Bohem (Žd 2,14–17). Ježíš zlomil moc hříchu tím, že nám dal moc žít spravedlivým životem díky tomu, že naplnil novozákonní zaslíbení a vepsal zákon do našich myslí i srdcí (Žd 8,10). Ježíš porazil nepřítele a osvobodil nás, abychom mohli sloužit „živému Bohu“ (Žd 9,14). Satan bude zničen při posledním soudu (Zj 20,1–3.10).

**Aplikace**

`Máme příslib vítězství prostřednictvím Ježíše. Proč potom tolik z nás stále bojuje s hříchem? Co děláme špatně? Jak můžeme naplnit poslání, ke kterému nás Kristus povolal?`

---

#### Dodatečné otázky k diskuzi

`V jaké rodině jste vyrůstali? Vzpomínáte rádi na dětství? Proč?`

`Jak nám může Ježíš nahradit rodinu, pokud ta pozemská nefunguje?`

`Jak může přijetí Ježíše upevnit rodiny, které fungují?`

`Jak rozumíš tomu, že „děti spojuje krev a tělo“?`

`Už tě někdy někdo „zastupoval? Proč?`

`V čem nás Ježíš musel „zastoupit“? Proč jsme to nemohli podstoupit sami?`

`Ježíš za nás zemřel „druhou smrtí“. Proč to mohl udělat jen on?`

`Co by se stalo, kdyby Ježíš zhřešil?`

`Ježíš „dá své zákony do naší mysli a napíše nám je na srdce“. Jak rozumíš těmto Pavlovým slovům?`