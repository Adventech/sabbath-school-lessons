---
title:  'Nestydí se je nazývat bratry'
date:  17/01/2022
---

> <p></p>
> A on, který posvěcuje, i ti, kdo jsou posvěcováni, jsou z téhož Otce. Proto se nestydí nazývat je svými bratry... (Žd 2,11)

> <p></p>
> 24Mojžíš věřil, a proto, když dospěl, odepřel nazývat se synem faraónovy dcery. 25Raději chtěl snášet příkoří s Božím lidem než na čas žít příjemně v hříchu; 26a Kristovo pohanění pokládal za větší bohatství než všechny poklady Egypta, neboť upíral svou mysl k budoucí odplatě. (Žd 11,24–26)

**Osobní studium**

List Židům říká, že se Ježíš nestyděl nazývat nás svými bratry (Žd 2,11). Přestože byl Ježíš jedno s Bohem, přijal nás za součást své rodiny. Tato solidarita je v kontrastu s posměšky ze strany veřejnosti, kterými čtenáři listu trpěli ve svých komunitách (Žd 10,33).

`V čem jsou podle úvodních veršů (Žd 11,24–26) Mojžíšova rozhodnutí příkladem toho, co pro nás Ježíš udělal?`

Můžeš si představit, co to znamenalo pro Mojžíše, když ho nazývali „synem faraónovy dcery“? Zastával významné postavení v nejmocnější říši tehdejší doby. Získal nejvyšší civilní a vojenské vzdělání. Štěpán říká, že Mojžíš byl „mocný v slovech i činech“ (Sk 7,22). Ellen G. Whiteová také říká, že se stal „miláčkem egyptské armády“ a že se faraón „rozhodl, že svého adoptivního vnuka učiní následníkem trůnu“ (PP 245; NUD 116). Přesto se Mojžíš vzdal všech těchto privilegií, když se rozhodl ztotožnit se s Izraelity, s lidem otroků bez vzdělání a moci.

**Co od nás Bůh požaduje podle následujících textů?**

`Mt 10,32.33`

`2Tm 1,8.12`

`Žd 13,12–15`

Toto byl pro čtenáře listu Židům problém. Po pronásledování a odmítnutí většinovou společností se mnozí z nich začali za Ježíše stydět. Někteří svými skutky Ježíše vystavovali hanbě namísto toho, aby jej ctili (Žd 6,6). Pavel proto opakovaně vyzývá čtenáře: „držme se toho, co vyznáváme“ (Žd 4,14; Žd 10,23).

Bůh chce, abychom Ježíše Krista uznali za svého Boha a také za bratra. Ježíš jako náš Vykupitel zaplatil náš dluh. Jako náš bratr nám Ježíš ukázal, jak bychom měli žít, abychom „přijali podobu jeho Syna, tak aby byl prvorozený mezi mnoha bratřími“ (Ř 8,29).

**Aplikace**

`Zamysli se chvíli nad rozhodnutím, která musel Ježíš udělat, aby nás přijal jako „sourozence“. Proč bylo to, co Ježíš udělal, mnohem větším projevem milosti než Mojžíšovo rozhodnutí? Co se z toho můžeme naučit o Boží lásce k nám?`

---

#### Dodatečné otázky k diskuzi

`Co prožívali první křesťané od svých rodin, když přijali Ježíše?`

`Setkal se někdo z vás po svém křtu se zhoršením vztahů s rodinou? Pokud ano, jak jste reagovali?`

`Proč Pavel považuje Mojžíše za „předobraz“ Ježíše Krista? V čem se mu podobal?`

`Jak moc tě ovlivňují vztahy v rodině?`

`Co pro tebe znamená skutečnost, že jsi součástí Ježíšovy rodiny?`

`Má Ježíš nějaký důvod k tomu, aby se za nás styděl? Jaký?`

`Jak to, že se za nás Ježíš nestydí, i když mu k tomu dáváme tolik důvodů?`

`Styděl ses někdy za Ježíše nebo svou víru? Proč?`