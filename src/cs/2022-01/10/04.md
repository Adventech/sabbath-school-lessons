---
title:  'Význam opony'
date:  01/03/2022
---

> <p></p>
> 1Hospodin promluvil k Mojžíšovi po smrti dvou synů Áronových, kteří zemřeli, když svévolně předstoupili před Hospodina. 2Hospodin řekl Mojžíšovi: „Promluv ke svému bratru Áronovi, ať nevstupuje v libovolné době do svatyně dovnitř za oponu k příkrovu, který je na schráně, aby nezemřel, až se objevím v oblaku nad příkrovem.“ (Lv 16,1.2)

> <p></p>
> 1Áronovi synové Nádab a Abíhú vzali každý svou kadidelnici, dali do ní oheň a na něj položili kadidlo. Přinesli před Hospodina cizí oheň, jaký jim nepřikázal. 2I vyšel oheň od Hospodina a pozřel je, takže zemřeli před Hospodinem. 3Mojžíš řekl Áronovi: „Toto mluvil Hospodin: Na těch, kteří jsou mi blízko, ukážu svou svatost, před veškerým lidem osvědčím svou slávu.“ Áron mlčel. (Lv 10,1–3)

**Osobní studium**

Termín pro „oponu“, který se nachází v listu Židům (řecky katapetasma; překládá se také „závěs“ nebo „záclona“), by se mohl vztahovat buď na oponu u vchodu do nádvoří (Ex 38,18), u vchodu do stanu (Ex 36,37) nebo na vnitřní oponu, která oddělovala svatyni od svatyně svatých (Ex 26,31–35). Opony měly dvojí funkci. Byly vchody i hranicemi, které mohli překročit jen někteří lidé.

`Uvažuj o úvodních textech (Lv 16,1.2 a Lv 10,1–3). Jaká výstraha se nachází v těchto verších?`

Opona ve svatyni byla ochranou kněží, kteří sloužili před svatým Bohem. Po hříchu se zlatým teletem Hospodin řekl Mojžíšovi, že je nebude doprovázet na cestě do zaslíbené země, aby je nezničil, protože jsou „lid tvrdošíjný“ (Ex 33,3). Proto Mojžíš přemístil stan setkávání a postavil ho „za táborem, opodál tábora“ (Ex 33,7). Na Mojžíšovu přímluvu Hospodin souhlasil, že půjde v jejich středu (Ex 33,12–20), ale když přebýval mezi nimi, zavedl několik opatření.

Izraelité například tábořili podle přesného schématu. Ve středu bylo volné prostranství ve tvaru čtverce, kde se nacházel svatostánek. Levité se navíc utábořili kolem svatostánku, aby chránili svatyni a její zařízení před vniknutím nepovolaných lidí (Nu 1,51; 3,10). Ve skutečnosti byli jakousi lidskou oponou, která chránila izraelský lid: „Lévijci však budou tábořit kolem příbytku svědectví, aby na pospolitost Izraelců nedolehl hrozný hněv. Lévijci budou držet stráž u příbytku svědectví“ (Nu 1,53).

Ježíš, jako náš kněz, byl i naší oponou. Bůh svým vtělením postavil „svůj stan“ mezi námi a umožnil nám spatřit jeho slávu a přemýšlet o ní (J 1,14–18). Umožnil, aby svatý Bůh mohl žít uprostřed nedokonalého lidu.

**Aplikace**

`Co to znamenalo, že Bůh Stvořitel, ten, který stvořil vesmír, bude přebývat uprostřed svého lidu, který byl v té době národem uprchlíků a otroků? Co se z toho dozvídáme o tom, jak blízko nám může a chce Bůh být?`