---
title:  'Uvidí jeho tvář'
date:  03/03/2022
---

> <p></p>
> 22Vy stojíte před horou Siónem a městem Boha živého, nebeským Jeruzalémem, před nesčetným zástupem andělů 23a slavnostním shromážděním církve prvorozených, jejichž jména jsou zapsána v nebi, a před Bohem, soudcem všech, a před zesnulými spravedlivými, kteří již dosáhli cíle, 24a před Ježíšem, prostředníkem nové smlouvy, a před jeho krví, která nás očišťuje, neboť volá naléhavěji než krev Ábelova. (Žd 12,22–24)

**Osobní studium**

`Uvažuj o úvodním textu (Žd 12,22–24). Jak rozumíš tomu, že stojíme „před [...] nebeským Jeruzalémem“?`

Text říká, že díky Ježíši a jeho krvi již věřící stojí „před horou Siónem a [...] nebeským Jeruzalémem“. Jejich zkušenost tedy ukazuje na budoucnost. Nebeský Jeruzalém patří mezi skutečnosti, ve které „doufáme“ a které „nevidíme“, ale přesto o nich můžeme být přesvědčeni vírou (Žd 11,1).

I když je to pravda, nejde o jediný ani o úplný význam těchto veršů. I my jsme se již přiblížili k hoře Siónu a do Boží přítomnosti díky našemu zástupci Ježíši (Ef 2,5.6; Ko 3,1). Ježíšovo nanebevzetí není věcí víry, ale realitou. Právě tento historický rozměr Ježíšova nanebevzetí poskytuje přesvědčivou výzvu listu Židům, abychom se drželi našeho vyznání (Žd 4,14; 10,23). Pavel říká: „Protože máme mocného velekněze, který vstoupil až před Boží tvář, Ježíše, Syna Božího, držme se toho, co vyznáváme. [...] Přistupme tedy směle k trůnu milosti, abychom došli milosrdenství a nalezli milost a pomoc v pravý čas“ (Žd 4,14.16).

Díky našemu zástupci jsme již přistoupili k trůnu milosti a měli bychom podle toho i žít. Prostřednictvím Ježíše jsme „okusili nebeského daru“ a „zakusili pravdivost Božího slova i moc budoucího věku“ (Žd 6,4.5). Díky Ježíšově nanebevstoupení a službě v nebeské svatyni jsme „bezpečně a pevně zakotveni“ (Žd 6,19), máme záruku, že zaslíbení nestojí na vodě a jsou hodna důvěry (Žd 7,22). Víra je pevně ukotvena v tom, co pro nás Ježíš vykonal v minulosti a co pro nás dělá i dnes.

Boží záměr se naplní nejen v Ježíši, ale také v nás. Řekli jsme, že Ježíšovo nanebevstoupení naplnilo typologii prvních dvou výročních poutí Izraelitů – Paschy a Letnic. Podle listu Židům a knihy Zjevení se poslední pouť, slavnost Stánků, teprve naplní. Budeme ji slavit s Ježíšem, až budeme v „nebeské vlasti“, ve městě, jehož tvůrcem a stavitelem je Bůh (Žd 11,10.13–16). Nebudeme stavět stánky, ale Boží stánek sestoupí z nebe a budeme s Bohem žít navěky (Zj 7,15–17; 21,1–4; 22,1–5; Ex  ,24–26).

**Aplikace**

`Jak se můžeme naučit prožívat již nyní realitu zaslíbení věčného života, přestože žijeme ve světě plném bolesti a utrpení? Jakou odpověď bys dal někomu, kdo tvrdí, že je to všechno jen fantazie, která nám má pomoci cítit se tady a teď dobře, ale není za ní nic skutečného?`

---

#### Dodatečné otázky k diskuzi

`Před jakou „horou“ stojí člověk, který uvěřil v Ježíše a přijal jeho svatost?`

`Jakou podmínku musíme splnit, abychom nezůstali stát před nebeským Jeruzalémem, ale mohli do něj vstoupit a zabydlet se v něm?`

`„Ježíšovo nanebevzetí není věcí víry, ale realitou“, píše autor. Souhlasíš s ním? Proč?`

`Kdy se i na nás naplní symbolika „slavnosti Stánků“? Proč?`

`Těšíš se do nebeského Jeruzaléma? Na co?`

`Představ si tu slávu, která bude doprovázet přicházejícího Ježíše. Nebude nám úzko, až ji spatříme? Jak je to možné?`

`Představ si tu chvíli, až uvidíš Ježíšovu tvář. Jaké to bude?`