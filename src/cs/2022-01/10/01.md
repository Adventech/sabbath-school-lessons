---
title:  'Cesta za oponu'
date:  26/02/2022
---

### Texty na tento týden
Žd 9,23–28; 12,18–21; Lv 16,1.2; 10,1–3; Žd 10,19–22; 12,22–24

> <p>Základní verš</p>
> „Vždyť Kristus nevešel do svatyně, kterou lidské ruce udělaly jen jako napodobení té pravé, nýbrž vešel do samého nebe, aby se za nás postavil před Boží tváří.“ (Žd 9,24)

Když se učedníci po Ježíšově nanebevstoupení vrátili z Olivové hory, byli naplněni radostí a pocitem vítězství. Jejich Mistr a Přítel vystoupil na nebesa, obdržel vládu nad zemí a vyzval i je, aby přistupovali k Bohu v jeho jménu s naprostou důvěrou, že Bůh na jejich modlitby odpoví (J 14,13.14). Přestože i nadále byli „na světě“ a čelili útokům zla, jejich naděje byla silná. Věděli, že Ježíš odešel do nebe, aby jim připravil místo (J 14,1–3). Věděli, že Ježíš je původcem jejich spasení a že svou krví otevřel cestu do nebeské vlasti.

Ježíšovo nanebevstoupení je ústředním bodem teologie listu Židům. Znamená začátek Ježíšovy vlády a také jeho velekněžské služby pro nás. A co je ještě důležitější, Ježíšovo nanebevstoupení označuje moment, kdy slavnostně vstoupila v platnost nová smlouva, díky níž můžeme vírou směle přistupovat k Bohu. Nyní skutečně máme právo přicházet díky Ježíši a jeho spravedlnosti k Bohu s důvěrou.

**Osnova lekce**

Při studiu této lekce se zaměříme na Ježíšovo nanebevstoupení, které je v listu Židům označeno jako vstoupení do lepší svatyně. Ježíš vešel do samotné Boží přítomnosti, abychom tuto možnost měli i my, hříšní lidé, jak si to Bůh vždy přál.

•	Žd 9,23–28: Nanebevstoupení – do nebeské svatyně – k Otci (neděle)

•	Žd 12,18–21: Pozvání, abychom i my přistoupili k Otci (pondělí)

•	Lv 16,1.2; 10,1–3: Chrámová opona jako „ochrana“ hříšníka (úterý)

•	Žd 10,19–22: Pozvání ke vstupu „za oponu“ (středa)

•	Žd 12,22–24: Naděje na osobní setkání v novém Jeruzalémě (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Co a proč je středem teologie listu Židům?`

`Proč je pro autora listu Ježíšovo nanebevzetí tak důležité?`

`Jaká slavnost proběhla v nebi ihned poté, co se tam vrátil Ježíš?`

`Jak se tato korunovace promítá do naší naděje na věčnost?`

`Co by se stalo s tvou vírou, kdybys zjistil, že Ježíš není v nebi ale v hrobě?`

`Jaké pocity prožívali učedníci krátce poté, co viděli Ježíše vracet se ke svému nebeskému Otci? Z čeho plynula jejich radost a nadšení?`

`Jaké pocity se dostavovaly později, když se Ježíš nevracel a oni museli čelit posměchu a také pronásledování?`

`Jak ti poselství o Ježíšově službě v nebi pomáhá překonat pochybnosti, které přináší fakt, že se pro nás stále ještě nevrátil?`