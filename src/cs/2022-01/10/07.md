---
title:  'Podněty k zamyšlení'
date:  04/03/2022
---

„Kristovo nanebevstoupení bylo znamením toho, že jeho následovníci dostanou slíbené požehnání. Měli na ně vyčkat, než se pustí do svého díla. Když Kristus vstoupil do nebeských bran, byl za chvalozpěvu andělů uveden na trůn. Ihned po skončení tohoto obřadu sestoupil na učedníky v bohatých proudech Duch svatý. Takto byl Kristus skutečně oslaven slávou, kterou měl u Otce již od věčnosti. Vylitím Ducha svatého o letnicích nebe oznámilo, že Kristus se ujal svého úřadu. Jak zaslíbil, seslal svým následovníkům Ducha svatého z nebe na znamení toho, že jako kněz a král převzal veškerou moc na nebi i na zemi a že byl pomazán, aby vládl nad svým lidem. [...]

Učedníci mohli o Ježíši hovořit s jistotou. Vždyť byl jejich přítelem a starším bratrem. Byli s ním v tak úzkém spojení, jako by seděli vedle něj v nebeském království. Když o něm vydávali svědectví, hovořili s velkým nadšením.“ (AA 38.39.46; PNL 23.27)

**Otázky k rozhovoru**

`1. 	Žalmista řekl: „Jako laň dychtí po bystré vodě, tak dychtí duše má po tobě, Bože! Po Bohu žízním, po živém Bohu. Kdy se smím ukázat před Boží tváří?“ (Ž 42,2.3). Prožíváte stejnou žízeň po Boží přítomnosti? Neradujeme-li se nyní z Boží přítomnosti, když ho uctíváme a ve víře přicházíme do jeho přítomnosti, budeme se těšit z jeho přítomnosti v budoucnosti? Co má vliv na to, zda se radujeme z Boží přítomnosti, anebo nikoli?`

`2. 	V knize, která se vysmívá víře, někdo stvořil robota, který dokáže věřit místo nás. Přestože šlo jen o parodii, jak si můžeme dávat pozor, abychom nedělali to, co Izraelité na poušti, když žádali prostředníka mezi nimi a Bohem? Většinou totiž umožňujeme jiným lidem studovat Bibli místo nás a nacházet v ní drahokamy pravdy. Někteří lidé mohou mít pokušení myslet si, že modlitby jiných jejich jménem mají před Bohem větší váhu než jejich vlastní modlitby. Proč bychom se měli vyhýbat takové duchovní pasti? Proč se díky Ježíši můžeme přiblížit k Bohu, aniž bychom potřebovali nějakého dalšího „prostředníka“?`

`3. 	Tématem listu Židům je ujištění o spasení. Proč je třeba dávat si pozor, abychom nezaměnili jistotu s troufalostí? Jak se postoj troufalosti může projevovat?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

---

#### Dodatečné otázky k diskuzi

`Prožíval jsi v týdnu při osobním studiu Bible více radosti nebo obav? Proč?`

`Proč museli učedníci nějakou dobu čekat na „vylití Ducha svatého“? Co se v té době odehrávalo v nebi?`

`U kterého bodu této lekce ses při studiu nejvíc zapotil? Proč?`

`Obohatila tě nějak dnešní diskuze? Čím?`