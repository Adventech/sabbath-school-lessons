---
title:  'Ježíš před Otcem'
date:  27/02/2022
---

> <p></p>
> 23To, co je jen náznakem nebeských věcí, bylo nutno očišťovat takovým způsobem; nebeské věci samy však vyžadují vzácnějších obětí. 24Vždyť Kristus nevešel do svatyně, kterou lidské ruce udělaly jen jako napodobení té pravé, nýbrž vešel do samého nebe, aby se za nás postavil před Boží tváří. 25Není třeba, aby sám sebe obětoval vždy znovu, jako když velekněz rok co rok s cizí krví vchází do svatyně; 26jinak by musel trpět mnohokrát od založení světa. On se však zjevil jen jednou na konci věků, aby svou obětí sňal hřích. 27A jako každý člověk jen jednou umírá, a potom bude soud, 28tak i Kristus byl jen jednou obětován, aby na sebe vzal hříchy mnohých; po druhé se zjeví ne už kvůli hříchu, ale ke spáse těm, kdo ho očekávají. (Žd 9,23–28)

**Osobní studium**

`Co bylo podle úvodních veršů cílem Ježíšova nanebevstoupení?`

Bůh nařídil Izraelitům, aby se každý muž třikrát do roka „ukázal před Hospodinem“ a přinesl oběť. Mělo se to uskutečnit během Paschy (slavnost Nekvašených chlebů), na Letnice (slavnost Týdnů) a na slavnost Stánků (Ex 23,14–17; Dt 16,16). Pascha připomínala vysvobození Izraele z Egypta. Letnice slavily sklizeň obilí a v době Nového zákona byly spojeny i s vydáním zákona na Sínaji. Svátek Stánků připomínal Boží péči o Izrael během jejich pobytu na poušti. Podle Nového zákona mají všechny svátky či slavnosti Starého zákona také prorocký význam.

Text Žd 9,24 popisuje Ježíšovo nanebevstoupení do přítomnosti Otce. Přišel do nebeské, tedy „pravé“ svatyně, aby se postavil před Bohem s vzácnější obětí (Žd 9,23.24) – svou vlastní krví.

Ježíš naplnil prorocký význam poutních svátků s úžasnou přesností. Zemřel v den přípravy na Velikonoce, v době, kdy Izraelci obětovali velikonoční beránky (J 19,14; Mt 27,45–50). Ježíš byl vzkříšen třetí den a vystoupil do nebe, aby přijal ujištění, že jeho oběť byla přijata (J 20,17; 1K 15,20). Odehrálo se to v době, kdy měl kněz přinést první snop obilí z nové úrody a nabídnout jej Hospodinu (Lv 23,10–12). Potom o čtyřicet dní později, v den Letnic, vystoupil na nebesa, aby usedl po Boží pravici a slavnostně zahájil platnost nové smlouvy (Sk 1,2).

Ve starověkém Izraeli bylo cílem putování do Jeruzaléma „ukázat se před tváří Boží“ (Ž 42,3). Znamenalo to nasytit se Boží přítomností a dobrotou a poukazovalo na setkání s Hospodinem po vzkříšení (Ž 17,15). Podobně hebrejský výraz „hledat Boží tvář“ znamenal požádat Boha o pomoc (2Pa 7,14; Ž 27,8; Ž 105,4). Podle listu Židům je právě toto smysl Ježíšova nanebevstoupení. Ježíš vystoupil k Bohu s dokonalou obětí. Vystoupil do nebe, do Boží přítomnosti, i jako náš „předchůdce“ (Žd 6,19.20; ČSP; B21; BK). Splnil tím slib věřícím, kteří byli „na zemi jen cizinci a přistěhovalci“, „toužili po lepší vlasti, po vlasti nebeské“ a upínali svou „naději k městu s pevnými základy, jehož stavitelem a tvůrcem je sám Bůh“ (Žd 11,10.13–16).

**Aplikace**

`Proč by nám jistota toho, co Kristus vykonal a co pro nás dělá nyní, měla přinášet i jistotu spasení?`

---

#### Dodatečné otázky k diskuzi

`Proč se měl každý izraelský muž třikrát v roce „ukázat před Hospodinem“?`

`Jak rozumíš termínu autora lekce „nasytit se Boží přítomností a dobrotou“, kterým vysvětluje potřebu tří návštěv svatyně v roce?`

`Jak slavnost „Nekvašených chlebů“ ukazovala na Ježíše?`

`V čem na Ježíše ukazovaly „Letnice“?`

`Co o Ježíši prozrazoval svátek „Týdnů“?`

`Proč se Ježíš postavil v nebeské svatyni před Otce? O čem nás tím ujišťuje?`

`Jaký význam má pro nás skutečnost, že se na Ježíši naplnily SZ symboly?`

`Jak se dnes my můžeme „nasytit se Boží přítomností a dobrotou“?`