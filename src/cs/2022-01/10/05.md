---
title:  'Nová, živá cesta'
date:  02/03/2022
---

> <p></p>
> 19Protože Ježíš obětoval svou krev, smíme se, bratří, odvážit vejít do svatyně 20cestou novou a živou, kterou nám otevřel zrušením opony – to jest obětováním svého těla. 21Máme-li tedy tak velikého kněze nad celým Božím domem, 22přistupujme před Boha s opravdovým srdcem a v plné jistotě víry, se srdcem očištěným od zlého svědomí a s tělem obmytým čistou vodou. (Žd 10,19–22)

**Osobní studium**

`Jaké pozvání zaznívá v úvodních verších (Žd 10,19–22) a jakými pocity tě naplňuje?`

List Židům ukazuje, že Ježíš vstoupil do nebeské svatyně a zve nás, abychom ho následovali. Tato myšlenka souhlasí s myšlenkami představenými již dříve, že Ježíš je „dokonalým původcem spásy“ (Žd 2;10; 6,19.20; 12,2). „Nová a živá cesta“ je vyjádřením nové smlouvy, jejíž platnost Ježíš umožnil svou obětí a nanebevstoupením. Výraz „nová a živá“ je v kontrastu s popisem staré smlouvy jako „zastaralé a vetché“ (Žd 8,13). Právě nová smlouva přináší odpuštění hříchů a vkládá zákon do našich srdcí. To nám umožňuje s důvěrou přistupovat k Bohu ne kvůli tomu, co znamenáme nebo co dobrého jsme vykonali, ale pouze pro to, co pro nás udělal Ježíš tím, že splnil všechny nároky smlouvy.

Dopis Židům poznamenává, že uvedení staré smlouvy v platnost zahrnovalo posvěcení kněží, lidí a vybudování svatyně (Žd 9,18–23; porovnej s Ex 40 a Lv 8 a 9). Účelem smlouvy bylo vytvoření důvěrného vztahu mezi Bohem a jeho lidem (Ex 19,4–6). Když Izraelité přijali tento vztah, Bůh přikázal, aby postavili svatyni, ve které bude přebývat mezi nimi. Postavení svatyně a Boží přítomnost uprostřed jeho lidu byla znamením uzavření smlouvy mezi Bohem a Izraelem.

Totéž platí i pro novou smlouvu. Nová smlouva znamená i začátek Ježíšovy kněžské služby v náš prospěch (Žd 5,1–10; 7,1–8,13).

Ježíšovo nanebevstoupení bylo pro Boží lid začátkem něčeho úplně nového. V Za 3 je vzpomenuto, že satan v nebi obvinil Boží lid, jehož zástupcem byl velekněz Jóšua. Stejný žalobce zpochybňoval i Jóbovu věrnost Bohu (Jb 1 a 2). Po Ježíšově oběti však byl satan svržen z nebe (Zj 12,7–12; porovnej s J 12,31 a J 16,11). Nyní je to Ježíš, kdo se za nás v nebi přimlouvá a svou obětí a věrností pro nás žádá spasení.

**Aplikace**

`Jaká obvinění by mohl satan vůči tobě vznést před Bohem, pokud by měl takovou možnost? Kdyby satan požadoval tvé odsouzení, musel by o tvém životě vůbec lhát? Co je tvou jedinou nadějí?`

---

#### Dodatečné otázky k diskuzi

`Co je to opona a jakou plní funkci?`

`Jakou dvě role měly opony ve svatyni? Kolik opon tam bylo?`

`Proč byla opona na nádvoří?`

`K čemu sloužila opona na svatostánku?`

`Proč další opona oddělovala „svatyni svatých“ od ostatních prostor?`

`Proč měli levité tábořit okolo svatyně?`

`Jak rozumíš slovům autora, že Ježíš „byl i naší oponou“? K čemu takovou oponu potřebujeme?`