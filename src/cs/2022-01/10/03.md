---
title:  'Boží pozvání'
date:  28/02/2022
---

> <p></p>
> 18Nestanuli jste jako Izrael před tím, co je hmatatelné: před „hořícím ohněm, temnotou, mrákotou, bouří, 19zvukem polnice a před hlasem Božích slov“, při němž posluchači prosili, aby toho byli ušetřeni. 20Nemohli totiž snést slova výstrahy: „Dotkne-li se i jen zvíře té hory, bude ukamenováno.“ 21Pohled na to, co viděli, byl tak hrozný, že Mojžíš řekl: „Třesu se hrůzou a děsem.“ (Žd 12,18–21)

**Osobní studium**

`Přemýšlej o úvodním textu (Žd 12,18–21). Jakou zkušenost prožili Izraelité na Sínaji?`

Když Bůh povolal Izraelity z Egypta, jeho plánem bylo vytvořit si s nimi osobní a důvěrný vztah. Řekl: „Vy sami jste viděli, co jsem učinil Egyptu. Nesl jsem vás na orlích křídlech a přivedl vás k sobě“ (Ex 19,4).

Bůh tehdy dal prostřednictvím Mojžíše potřebné pokyny, aby byli připraveni na setkání s ním. Lidé se měli nejprve posvětit (Ex 19,10–15). Pokud by se někdo rozhodl vystoupit na úpatí hory bez přípravy, čekala by ho smrt. Po dvou dnech přípravy na setkání s Bohem však po dlouhém zatroubení na roh směli „na horu vystoupit“ (Ex 19,13). Bůh chtěl, aby prožili zkušenost jako Mojžíš a izraelští starší, když vystoupili na horu, kde spatřili Hospodina, „jedli a pili“ a nezemřeli (Ex 24,9–11). Izraelci si uvědomili, že starší viděli Boží slávu a řekli: „Viděli jsme dnešního dne, že Bůh mluví s člověkem a ten může zůstat naživu“ (Dt 5,24). Když však nastala očekávaná chvíle, sami ztratili víru a odvahu. Proto požádali Mojžíše, aby byl jejich prostředníkem (Dt 5,25–27; porovnejte s Ex 20,18–21). Mojžíš o mnoho let později řekl: „Já jsem stál v oné době mezi Hospodinem a vámi, abych vám oznámil Hospodinovo slovo, protože jste se báli ohně a nevystoupili jste na horu“ (Dt 5,5).

Projev Boží svatosti na hoře Sínaj měl naučit lidi, aby se ho „báli“, tedy brali ho vážně a respektovali ho. „Bázeň před Hospodinem“ vede k životu, moudrosti a cti (Dt 4,10; porovnej s Ž 111,10; Př 1,7; 9,10; 10,27). Hospodin je chtěl zároveň naučit, že je milosrdný a milostivý (Ex 34,4–8). Zatímco tedy Bůh chtěl, aby Izraelci k němu přišli, lidé se báli a požádali Mojžíše, aby byl jejich prostředníkem. Popis událostí na Sínaji v listu Židům se zaměřuje především na to, že Mojžíš připomněl lidem jejich nedostatek víry a odpadnutí se zlatým teletem a také to, že se i on sám bál setkat se s Bohem (Dt 9,19). Bůh nechtěl, aby lidé reagovali se strachem. Ten však byl výsledkem jejich nevěrnosti.

**Aplikace**

`Proč se díky Ježíši nemusíme bát přiblížit se k svatému Bohu? Jaké jsou podmínky, abychom se mohli přiblížit Bohu?`

---

#### Dodatečné otázky k diskuzi

`Jakou zkušenost zažili všichni Židé pod horou Sinaj během uzavírání smlouvy s Bohem?`

`Proč prosili Mojžíše, aby byl prostředníkem mezi nimi a Bohem?`

`Proč byl pohled na to, co viděli tak hrozný, že se i Mojžíš třásl hrůzou a děsem?`

`Co je chtěl Bůh touto „děsivou“ zkušeností naučit?`

`Jak je možné, že Mojžíš a „starší“ mohli spatřit Boží slávu a nezemřít?`

`Jak rozumíš tomu, že se Izraelci měli před uzavřením smlouvy „posvětit“?`

`Můžeme dnes podobnou hrůzu a děs zažít i my? Proč?`

`Myslíš, že se i my potřebujeme někdy posvětit? Kdy? Jak se to dělá?`