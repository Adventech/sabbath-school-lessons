---
title:  'Podněty k zamyšlení'
date:  14/01/2022
---

Příchod Ježíše jako Božího Syna na tuto zemi splnil několik rolí současně. Ježíš v první řadě přišel proto, aby nám jako Boží Syn zjevil Otce. Svými činy a slovy nám ukázal, jaký Otec je, proč mu můžeme důvěřovat a poslouchat ho.

Ježíš přišel i jako slíbený potomek Davidův, Abrahamův a Adamův, jehož prostřednictvím Bůh podle zaslíbení porazí nepřítele a převezme vládu nad světem. Ježíš tedy přišel zaujmout místo Adama jako prvního člověka a splnit původní záměr, který Bůh s lidmi měl (Gn 1,26–28; Ž 8,4–9). Ježíš se také stal spravedlivým vládcem, kterého Bůh tomuto světu zaslíbil.

„Slova: ‚Ty jsi můj milovaný Syn, tebe jsem si vyvolil‘, která zazněla u Jordánu, se vztahují na celé lidstvo. Bůh promluvil k Ježíši jako k našemu zástupci. Nezavrhl nás pro naše hříchy a slabosti, ale ukázal, že mu na nás záleží. Udělil nám milost ve svém Nejmilejším (Ef 1,6). Sláva, která spočinula na Kristu, je důkazem Boží lásky k nám. [...] Budeme-li chtít překonat pokušení a prosit Boha o pomoc, spočine i na nás světlo, které se z otevřených nebeských bran sneslo na Spasitele. Hlas, který oslovil Ježíše, promlouvá ke každému věřícímu: ‚Ty jsi mé milované dítě, v tobě se mi zalíbilo.‘“ (DA 113; TV 66)

**Otázky k rozhovoru**

`1. 	Naučili jsme se, že lepší porozumění Ježíšovým slovům a skutkům nám také pomůže lépe porozumět Bohu Otci. Jak prakticky by mělo porozumění Ježíši obohatit váš vztah s Otcem?`

`2. 	Dozvěděli jsme se, že způsob, jakým Bůh mluvil s Ježíšem a jak se k němu choval, je způsob, jakým chce mluvit i s námi a jak se k nám chová. Co nám to říká o tom, jak bychom se měli my chovat k druhým?`

`3. 	Přemýšlejte o důležitosti Kristova božství. Co ztrácíme, pokud věříme, že Ježíš byl stvořenou bytostí, jako my, jen s tím rozdílem, že ho přibili na kříž? Porovnej tuto myšlenku s faktem, že Kristus je věčný Bůh, který sám sebe vydal na smrt. Jaký obrovský rozdíl je mezi těmito dvěma pohledy!`

`4. 	Mluvte o tom, jak můžeme Bohu vzdávat čest a slávu. Přečtěte si Zjevení 14,7. V čem je požadavek vzdát Bohu čest součástí pravdy pro dnešek a poselství tří andělů?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.