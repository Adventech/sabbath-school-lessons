---
title:  'Dnes jsem tě zplodil'
date:  13/01/2022
---

> <p></p>
> 4A stal se o to vznešenějším než andělé, oč je převyšuje jménem, které mu bylo dáno. 5Komu kdy z andělů Bůh řekl: „Ty jsi můj Syn, já jsem tě dnes zplodil!“ A jinde se praví: „Já mu budu Otcem a on mi bude Synem.“ (Žd 1,4.5)

**Osobní studium**

`Verš Žd 1,5 zaznamenává Otcova slova, která zaznívají směrem k Ježíši: „Ty jsi můj Syn, já jsem tě dnes zplodil!“ Znamená to, že Ježíš byl skutečně „zplozen“, a Otec říká, kdy se to stalo? Neukazuje to snad, že Ježíš byl v minulosti nějakým způsobem stvořen Bohem, jak se někteří domnívají?`

`Uvažuj o textech Žd 1,5; 2S 7,12–14; Ž 2,7; a L 1,31.32. Jaký slib daný Davidovi vztahuje na Ježíše Pavel v listu Židům?`

Ježíš byl „zplozen“ v tom smyslu, že byl ustanoven nebo „adoptován“ Bohem jako slíbený vládce, syn Davidův. Pojem božské adopce panovníka byl v řecko-římském světě a na Východě běžný. Vládci to dalo legitimitu a moc nad obyčejnými lidmi.

Bůh Davidovi slíbil, že jeho syn bude skutečně legitimním vládcem národů. „Adoptuje“ Davidova syna za svého vlastního Syna. Díky tomuto procesu se král z rodu Davidova stane Božím chráněncem a dědicem. V Ježíši, v Davidově synu, se smlouva naplnila. Bůh porazil své nepřátele a dal Ježíši národy jako dědictví (Ž 89,28; Ž 2,7.8).

Jak můžeme číst v Ř 1,3.4 a Sk 13,32.33, Ježíš byl veřejně představen jako Boží Syn. Ježíšův křest a proměnění byly okamžiky, kdy Bůh identifikoval a prohlásil Ježíše za svého Syna (Mt 3,17; Mt 17,5).

Podle Nového zákona byl Ježíš Kristus „uveden do moci Božího Syna“, když byl vzkříšen a posadil se po Boží pravici. V té chvíli Hospodin naplnil svůj slib daný Davidovi, že jeho syn bude prohlášen za Božího Syna a jeho trůn nad národy bude upevněn navěky (2S 7,12–14).

Legitimním „Božím synem“, vládcem národů, nebyl císař (symbol Říma). Je jím Ježíš Kristus. „Zplození“ Ježíše se týká začátku Ježíšovy vlády nad národy, a ne začátku jeho existence, protože Ježíš existoval věčně. Nikdy nebyla doba, kdy by Ježíš neexistoval, protože je Bůh.

Verš Židům 7,3 říká, že Ježíšovy „dny nemají počátek a jeho život je bez konce“ (porovnej Žd 13,8), protože je věčný. Myšlenka Ježíše jako Božího „jednorozeného syna“ se tedy nezabývá podstatou Kristova božství, ale jeho rolí v plánu spásy. Vtělením Kristus splnil všechna daná zaslíbení.

**Aplikace**

`Vztah Otce a Syna je naplněn tajemstvím, které poznáváme jen vírou. Co pro tebe znamená, že Bůh chce mít i s tebou úzký, výjimečný vztah a že i tebe přijímá za své dítě?`

---

#### Dodatečné otázky k diskuzi

`Spousta lidí po přečtení úvodního textu začíná pochybovat o božství Ježíše. Co bys jim poradil?`

`Proč nemůžeme přijmout myšlenku, že Pavel věří, že má Ježíš počátek?`

`O jakém „zplození“ se tu ve vztahu Otce a Syna hovoří? Kdy nastalo ono „dnes“?`

`Proč se Bůh po Ježíšovu křtu představuje jako jeho Otec?`

`Ježíš často potřeboval ujištění od Otce. Co z toho vyplývá pro nás?`

`Z čeho čerpáš jistotu, že Bůh je i tvůj Otec?`