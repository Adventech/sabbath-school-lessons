---
title:  'Ježíš – zaslíbený Syn'
date:  08/01/2022
---

### Texty na tento týden
Žd 1,1–5

> <p>Základní verš</p>
> „V tomto posledním čase k nám promluvil ve svém Synu, jehož ustanovil dědicem všeho a skrze něhož stvořil i věky. On, odlesk Boží slávy a výraz Boží podstaty, nese všecko svým mocným slovem. Když dokonal očištění od hříchů, usedl po pravici Božího majestátu na výsostech.“ (Žd 1,2.3)

Poté, co Adam a Eva zhřešili, Bůh jim zaslíbil potomka, syna, který je měl zachránit před nepřítelem, získat zpět ztracené dědictví a pomoci jim naplnit poslání, pro které byli stvořeni (Gn 3,15). Tento Syn je měl vykoupit tím, že se postaví na jejich místo a porazí zlo.

„Spasitelův příchod byl předpověděn již v Edenu. Když Adam s Evou poprvé slyšeli toto zaslíbení, očekávali, že se rychle naplní. S radostí vítali prvorozeného syna a doufali, že právě on bude Vysvoboditelem. Zaslíbení se však nesplnilo.“ (DA 31; TV 19) Slib byl později potvrzen Abrahamovi. Bůh mu přísahal, že bude mít syna, jehož prostřednictvím budou požehnány všechny národy země (Gn 22,16–18; Ga 3,16). Totéž zaslíbil Bůh Davidovi. Řekl mu, že jeho potomek bude Božím Synem a stane se spravedlivým vládcem nad všemi králi země (2S 7,12–14; Ž 89,27–29). Co si však Adam s Evou, Abraham ani David pravděpodobně nikdy nepředstavovali, bylo, že jejich Synem a Vykupitelem bude sám Bůh.

**Osnova lekce**

Tato lekce zaměří naši pozornost na úvodní chvalozpěv o Ježíši, „Božím Synu“, který nacházíme v prvních pěti verších první kapitoly listu Židům. Budeme přemýšlet nad tím, čím je tento „Syn“ tak jedinečný, že jeho příchod do našeho světa překonal vše, co lidstvo do té doby zažilo.

•	Žd 1,1.2: Bůh k světu promluvil „v posledních dnech“ (neděle)

•	Žd 1,1–4: Bůh k světu promluvil „skrze Syna“ (pondělí)

•	Žd 1,2.3: Tento Syn je „odleskem Boží slávy“ (úterý)

•	Žd 1,2.3: Tento Syn je původcem stvoření (středa)

•	Žd 1,4.5: Tento Syn má jedinečný vztah k Otci (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Jak rozumíš termínu „zaslíbený“? Je to totéž co „slíbený“? Proč?`

`Je možné tento termín osvětlit na příkladu z běžného života? Zkus to.`

`Jaký slib dal Stvořitel našim prarodičům po jejich pádu do hříchu?`

`V jakém časovém horizontu očekávali Adam s Evou naplnění tohoto slibu? Co museli prožívat, když zjistili, že to bude jinak?`

`Co víme o Ježíši a jeho postavení v nebi před tím, že se narodil jako člověk?`

`Proč musel Ježíš prožít fázi, ve které byl člověkem?`

`Jaké postavení má Ježíš v nebi dnes?`

`Myslíš, že se na Ježíšově postavení v nebi po jeho pozemské misi něco změnilo? Pokud ano, co a proč?`