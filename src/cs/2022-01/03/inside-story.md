---
title:  Misijní příběh
date:  14/01/2022
---

#### Pití s vesničany

_Koo Mingji_

Vesničané na venkově v severním Tchaj-wanu nevypadali, že by měli zájem o studium Bible. Mnozí chodili na bohoslužby do jednoho ze dvou křesťanských kostelů ve vesnici, zatímco jiní svůj čas trávili pitím alkoholu. Návštěvníci kostela se pijákům vyhýbali.

Co bych mohl udělat?

Rozhodl jsem se následovat Ježíšův příklad a spřátelit se s pijáky. "Pouze Kristova metoda přinese skutečný úspěch v oslovování lidí. Spasitel se stýkal s lidmi jako ten, kdo touží po jejich dobru. Projevoval jim své sympatie, sloužil jejich potřebám a získával si jejich důvěru. Pak je vyzval: 'Následujte mě' " (Ellen G. Whiteová, The Ministry of Healing, s. 143).

Rozhodl jsem se, že budu s vesničany pít. Koneckonců Pavel ve svém silném popisu toho, jak být účinným misionářem, v 1. Korintským 9,19-23 prohlásil: "Všem jsem se stal vším, abych získal aspoň některé".

Pijáci neměli problém pít společně. Chtěli pít se mnou. Já jsem jim však místo alkoholu dal čaj. Po vypití velkého množství čaje jim na alkohol nezbylo místo. Postupně přestali pít alkohol a začali se mnou studovat Bibli. Uplynulo několik měsíců a dva bývalí pijáci odevzdali svá srdce Ježíši a v srpnu 2019 byli pokřtěni.

O šest měsíců později došlo k tragédii. Jeden z nově pokřtěných adventistů sedmého dne, mladý muž, onemocněl a zemřel. Jeho smrt mě těžce zasáhla a já jsem volal k Bohu: "Proč?".

Krátce po pohřbu za mnou nečekaně přišli matka a bratr zesnulého mladíka a požádali mě o studium Bible. Jejich příkladu pak následovali další vesničané. Koncem roku 2020 se spolu s dalšími vesničany sjeli na jednodenní Den zdraví, který pořádalo oddělení zdraví Církve adventistů na Tchaj-wanu. Den poté bylo pokřtěno pět vesničanů.

Bůh je nekonečně milosrdný a plný slitování a pro každého člověka na zemi připravil cestu k spasení. Pán říká: "Mé úmysly nejsou úmysly vaše a vaše cesty nejsou cesty moje, je výrok Hospodinův" (Izajáš 55,8). Veškerá sláva patří Bohu!

_Tento misijní příběh ilustruje následující dvě součásti strategického plánu Církve adventistů sedmého dne nazvaného "I Will Go" (Půjdu):_
_Cíl misie (číslo 1): "Oživit koncept celosvětové misie a zasvěcení pro misii jako způsob života, který zapojuje nejen pastory, ale každého člena církve, mladého i starého, do radosti ze svědectví o Kristu a získávání učedníků" směrem ke "zvýšení počtu členů církve, kteří se účastní osobních i veřejných evangelizačních iniciativ s cílem celkového zapojení členů (Total Member Involvement - TMI)" (KPI 1.1)._
_Cíl duchovního růstu (číslo 5): "Učit jednotlivce a rodiny životu naplněnému Duchem"._
_Více informací o strategickém plánu naleznete na stránkách IWillGo2020.org (anglicky)._
