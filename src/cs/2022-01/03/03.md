---
title:  'Bůh k nám promluvil prostřednictvím svého Syna'
date:  10/01/2022
---

> <p></p>
> 1Mnohokrát a mnohými způsoby mluvíval Bůh k otcům ústy proroků; 2v tomto posledním čase k nám promluvil ve svém Synu, jehož ustanovil dědicem všeho a skrze něhož stvořil i věky. 3On, odlesk Boží slávy a výraz Boží podstaty, nese všecko svým mocným slovem. Když dokonal očištění od hříchů, usedl po pravici Božího majestátu na výsostech 4a stal se o to vznešenějším než andělé, oč je převyšuje jménem, které mu bylo dáno. (Žd 1,1–4)

**Osobní studium**

`Uvažuj o úvodním textu. Co je ústřední myšlenkou těchto veršů?`

V originále je text Žd 1,1–4 tvořen jediným dlouhým souvětím. Mnozí mají za to, že z hlediska rétorického umění jde o nejkrásnější vyjádření v Novém zákoně. Říká se v něm, že Bůh k nám promluvil prostřednictvím svého Syna Ježíše Krista.

Židé v prvním století našeho letopočtu prožívali už velmi dlouhou dobu bez přímého poselství od Boha. Poslední zjevení v psaném Božím slově dostali ve slovech proroka Malachiáše a službou Ezdráše a Nehemjáše před čtyřmi stoletími. Nyní k nim Bůh znovu promlouval prostřednictvím Ježíše.

Boží zjevení v Ježíši je nadřazené zjevením, která Bůh sesílal prostřednictvím proroků, protože Ježíš je tím nejpovolanějším, kdo může umožnit setkání s Bohem. On sám je totiž Bohem, který stvořil nebe a zemi a vládne vesmíru. Pavel nikdy nezpochybňoval Kristovo božství. Bylo pro něj jistotou.

Pro apoštoly a celou první generaci byl Starý zákon jasným Božím slovem. Tentýž Bůh, který mluvil v minulosti, mluví také v přítomnosti. Starý zákon pomáhá lidem poznat Boží vůli.

Její plný význam však bylo možné pochopit až tehdy, když Ježíš, Boží Syn, přišel na zem. V autorově mysli poskytlo Otcovo zjevení v Synu klíč k pochopení skutečné hloubky Starého zákona, stejně jako obrázek na krabici skládačky poskytuje klíč k nalezení správného místa pro všechny její části. Ježíš objasnil mnohé z příběhů Starého zákona.

Ježíš se stal naším Zástupcem a Spasitelem. Zaujal naše místo ve velkém sporu a porazil satana. V listu Židům je Ježíš popsán jako „původce spásy“ a „předchůdce“ věřících (Žd 2,10; Žd 6,20). Bojuje za nás a reprezentuje nás. To znamená, že to, co Bůh udělal pro Ježíše, našeho předchůdce, chce udělat i pro nás. Ten, který vyvýšil Ježíše po své pravici, chce, abychom seděli s Ježíšem na jeho trůnu (Zj 3,21). Boží poselství, které jsme obdrželi v Ježíši, zahrnuje nejen to, co Ježíš řekl, ale i to, co Otec udělal jeho prostřednictvím a pro něj – a to vše pro naše nynější i věčné požehnání.

**Aplikace**

`Zamysli se nad tím, co znamená, že Ježíš, Bůh, přišel na tuto zemi. Proč by měla být tato pravda pro nás zdrojem naděje?`