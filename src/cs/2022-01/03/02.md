---
title:  'V posledních dnech'
date:  09/01/2022
---

> <p></p>
> 1Mnohokrát a mnohými způsoby mluvíval Bůh k otcům ústy proroků; 2v tomto posledním čase k nám promluvil ve svém Synu, jehož ustanovil dědicem všeho a skrze něhož stvořil i věky. (Žd 1,1.2)

> <p></p>
> 14A teď tedy jdu ke svému lidu. Ale ještě ti sdělím, co tento lid v budoucnu učiní tvému lidu.

> <p></p>
> 17Vidím jej, ne však přítomného, hledím na něj, ne však zblízka. Vyjde hvězda z Jákoba, povstane žezlo z Izraele. Protkne spánky Moába, témě všech Šétovců. 18Bude podroben i Edóm, podroben bude Seír, Jákobovi nepřátelé. Izrael si povede zdatně. 19Panovat bude ten, jenž vzejde z Jákoba, a zahubí toho, kdo vyvázne z města. (Nu 24,14.17–19)

> <p></p>
> 2I stane se v posledních dnech, že se hora Hospodinova domu bude tyčit nad vrcholy hor, bude povznesena nad pahorky a budou k ní proudit všechny pronárody. 3Mnohé národy půjdou a budou se pobízet: „Pojďte, vystupme na horu Hospodinovu, do domu Boha Jákobova. Bude nás učit svým cestám a my po jeho stezkách budeme chodit.“ Ze Sijónu vyjde zákon, slovo Hospodinovo z Jeruzaléma. (Iz 2,2.3)

**Osobní studium**

První odstavec listu Židům ukazuje Pavlovo přesvědčení, že žije v „posledních dnech“. Písmo používá k vyjádření budoucnosti dva výrazy s různými významy. Proroci používali k popisu budoucnosti výraz „poslední dny“ nebo „doba konce“ (Dt 4,30.31; Jr 23,20). Druhý výraz, „doba konce“, použil prorok Daniel specificky na popsání posledních dnů historie naší Země (Da 8,17; Da 12,4).

`Uvažuj o textech Nu 24,14–19 a Iz 2,2.3. Co Bůh slíbil udělat pro svůj lid „v posledních dnech“?`

Několik starozákonních proroků předpovědělo, že Bůh „v posledních dnech“ vzbudí krále, který zničí nepřátele svého lidu (Nu 24,14–19) a přivede národy do Izraele (Iz 2,2.3). Pavel říká, že se tato zaslíbení naplnila v Ježíši. Porazil satana a přitahuje k sobě všechny národy hlásáním evangelia (Ko 2,15; J 12,32). Z tohoto pohledu můžeme říct, že „poslední dny“ už začaly, protože Ježíš je naplněním Božích zaslíbení.

Naši duchovní otcové zemřeli ve víře. Dostali zaslíbení a dívali se do budoucnosti s vírou, ačkoli se za jejich života tyto sliby nenaplnily. My dnes vidíme jejich naplnění v Ježíši.

Uvažujme nad Božími zaslíbeními a Ježíšem. Otec slíbil, že vzkřísí své děti (1Te 4,15.16). Úžasná zpráva je, že jako první byl vzkříšen Ježíš (1K 15,20; Mt 27,51–53). Otec také slíbil nové stvoření (Iz 65,17). Tento slib začal plnit tím, že jsme v Kristu „nové stvoření“ (2K 5,17; Ga 6,15). Slíbil, že nastolí království, které nebude zničeno (Da 2,44). Založil je tak, že nás vysvobodil z moci satana a ustanovil Ježíše za vládce (Mt 12,28–30; L 10,18–20). Toto je však pouze začátek. To, co Otec začal konat při Ježíšově prvním příchodu, dokončí při slavném druhém příchodu.

**Aplikace**

`Podívej se na všechny sliby, které Bůh v minulosti splnil. Jak by ti to mohlo pomoci důvěřovat mu v souvislosti se sliby, které ještě nebyly splněny?`

---

#### Dodatečné otázky k diskuzi

`Proč se v Bibli tak často hovoří o „posledních dnech“? Co tím autoři myslí?`

`Jak ony „poslední dny“ chápali starozákonní proroci? Co se mělo stát?`

`Co má Izajáš na myslí, když píše, že „se hora Hospodinova domu bude tyčit nad vrcholky hor“?`

`Pavel mínil, že žije v „posledních dnech“. Nemýlil se? Proč?`

`Apoštol Pavel zpočátku (podobně jako všichni křesťané) věřil, že se zaživa dočká návratu Ježíše. Jak se vyrovnal s poznáním, že tomu tak nebude?`

`Věříš tomu, že žiješ v posledních dnech? Jak to ovlivňuje tvůj život?`

`Autor lekce tvrdí, že „poslední dny“ už začaly? Co a proč si o tom myslíš ty?`