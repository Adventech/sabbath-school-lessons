---
title:  'Kněz bez hříchu'
date:  03/02/2022
---

> <p></p>
> 26To je ten velekněz, jakého jsme potřebovali: svatý, nevinný, neposkvrněný, oddělený od hříšníků a vyvýšený nad nebesa, 27který nemusí jako dřívější velekněží denně přinášet oběti napřed za vlastní hříchy a pak teprve za hříchy lidu. Ježíš to učinil jednou provždy, když obětoval sebe sama. 28Zákon totiž ustanovuje za velekněze lidi, podléhající slabosti, ale slovo přísahy, dané až po zákonu, ustanovuje Syna navěky dokonalého. (Žd 7,26–28)

**Osobní studium**

`Zaměř se v úvodním textu na verš Žd 7,26. Co se zde říká o Ježíši? V čem jsou uvedené charakteristiky výjimečné a proč jsou důležité?`

Ježíš byl „svatý“. Znamená to, že byl ve vztahu k Bohu bez vady (Žd 2,18; 4,15; 5,7.8). Starořecký překlad Starého zákona používá stejný termín pro označení těch, kteří dodržují svůj smluvní vztah s Bohem a s ostatními.

Ježíš byl „neposkvrněný“. Zůstal čistý a nedotčený zlem, přestože „na sobě zakusil všechna pokušení jako my“ (Žd 4,15; 2,18). Ježíšova bezhříšnost nebyla důležitá jen v souvislosti s jeho kněžskou službou. Stará smlouva stanovila, že přinášené oběti musí být „bez vady“, aby byly pro Boha vhodné (Lv 1,3.10). Ježíšova dokonalá poslušnost během jeho pozemského života mu umožnila stát se obětí, kterou mohl Bůh přijmout (Žd 9,14).

Když Ježíš vystoupil do nebe, byl „oddělený od hříšníků“. Použitý řecký slovesný čas naznačuje, že se jedná o Ježíšův současný stav, který začal v konkrétním okamžiku. Ježíš během svého pozemského života snášel nepřátelství hříšníků, ale zvítězil a pak se posadil po pravici Božího trůnu (Žd 12,2.3). Ježíš je také „oddělený od hříšníků“ v tom, že byl zcela bez hříchu (Žd 4,15).

Ježíš byl „vyvýšený nad nebesa“. Znamená to, že Ježíš byl vyvýšen nade všechno, co existuje, a proto je jedno s Bohem. V žalmech je tím, kdo je „vyvýšený nad nebesa“ Bůh (Ž 57,6.12; 108,6).

Ježíš byl člověkem, ale nebyl hříšným člověkem jako my (Žd 2,14–16; 4,15). Ježíš je dokonalý nejen proto, že nikdy nezhřešil, ale také proto, že nebyl poznamenán hříchem jako my.

Zároveň je třeba říct, že jelikož Ježíš byl plně člověkem, je naším příkladem. Ukazuje nám, jak běžet běh našeho života (Žd 12,1–4). Je příkladem, který bychom měli následovat (1Pt 2,21–23). Protože je „svatý, nevinný, neposkvrněný, oddělený od hříšníků“ (Žd 7,26), je naším Spasitelem. Pokud ho přijmeme, můžeme i my zrcadlit jeho charakter.

**Aplikace**

`Ačkoli byl Ježíš lidskou bytostí stejně jako my, nikdy nezhřešil. Jak chápat tuto úžasnou myšlenku? Zamysli se nad tím, jak je Ježíš svatý. Proč nám příslib jeho svatosti, která nám byla přičtena vírou, přináší jistotu spasení?`

---

#### Dodatečné otázky k diskuzi

`Proč Pavel zdůrazňuje, že Ježíš byl svatý a nevinný?`

`Jak rozumíš tomu, že byl „oddělený od hříšníků“? Kdy a kde se to naplnilo?`

`Jaké postavení má Ježíš po svém vzkříšení opět v nebi?`

`Pavel píše, že když se Ježíš obětoval, „učinil to jednou provždy“. Proč se jeho oběť nemusí opakovat, jako SZ oběti?`

`Jak bys citlivě vysvětlil upřímnému katolíkovi, že podle Bible není možné, aby se při „pozdvihování“ hostie proměnila v „tělo Kristovo“?`

`Jak rozumíš tvrzení autora, že Ježíš „nebyl poznamenán hříchem jako my“?`