---
title:  'Kněz, který se přimlouvá'
date:  30/01/2022
---

> <p></p>
> 1Každý velekněz, vybraný z lidí, bývá ustanoven jako zástupce lidí před Bohem, aby přinášel dary i oběti za hříchy. 2Má mít soucit s těmi, kdo chybují a bloudí, protože sám také podléhá slabosti. 3A proto je povinen přinášet oběti za hřích nejenom za lid, ale i sám za sebe. 4Hodnost velekněze si nikdo nemůže přisvojit sám, nýbrž povolává ho Bůh jako kdysi Árona. 5Tak ani Kristus si nepřisvojil slávu velekněze sám, ale dal mu ji ten, který řekl: „Ty jsi můj Syn, já jsem tě dnes zplodil.“ 6A na jiném místě říká: „Ty jsi kněz navěky podle řádu Melchisedechova.“ 7Ježíš za svého pozemského života přinesl s bolestným voláním a slzami oběť modliteb a úpěnlivých proseb Bohu, který ho mohl zachránit před smrtí; a Bůh ho pro jeho pokoru slyšel. 8Ačkoli to byl Boží Syn, naučil se poslušnosti z utrpení, jímž prošel, 9tak dosáhl dokonalosti a všem, kteří ho poslouchají, stal se původcem věčné spásy, 10když ho Bůh prohlásil veleknězem podle řádu Melchisedechova. (Žd 5,1–10)

**Osobní studium**

`Jakou roli mají kněží a jak na základě úvodních veršů Ježíš plní úlohu kněze?`

Základním cílem levitského kněžství bylo zprostředkování vztahu mezi hříšnými lidmi a Bohem. Bůh vybral kněze, aby sloužili ve prospěch ostatních lidí. Měli být milosrdní a schopní porozumět lidským slabostem.

V Žd 5,5–10 Pavel ukazuje, že Ježíš tyto cíle dokonale plní. Bůh ho ustanovil (Žd 5,5.6) jako kněze. Ježíš nám rozumí, protože i on trpěl (Žd 5,7.8).

Existuje však několik důležitých rozdílů. Ježíš nebyl „vybraný z lidí“ (Žd 5,1). Namísto toho Ježíš přijal lidskou přirozenost, aby naším jménem sloužil jako kněz. Ježíš neobětoval za své vlastní hříchy (Žd 5,3), ale za naše hříchy, protože byl bezhříšný (Žd 4,15; Žd 7,26–28).

List Židům říká, že Ježíš se modlil k tomu, „který ho mohl zachránit před smrtí; a Bůh ho pro jeho pokoru slyšel“ (Žd 5,7). V této prosbě šlo o druhou smrt, z níž Bůh Ježíše zachránil, když ho vzkřísil (Žd 13,20). V listu Židům se také říká, že Ježíš se „naučil poslušnosti z utrpení, jímž prošel“ (Žd 5,8). Poslušnost byla pro Ježíše nová ne proto, že by byl neposlušný, ale proto, že byl Bůh. Ježíš se jako svrchovaný vládce vesmíru nemusel nikomu podřizovat, nemusel nikoho poslouchat. Byl to on, jehož všichni poslouchali.

Ježíšovo utrpení a smrt na kříži jsou podstatnou součástí jeho kněžské služby. Utrpení neudělalo Ježíše dokonalým v tom smyslu, že by se zlepšilo jeho myšlení nebo jeho chování. Utrpení ho neudělalo milosrdným. Naopak, Ježíš přišel na tuto zem, protože byl vždy milosrdný a měl s námi soucit (Žd 2,17).

V utrpení se skutečně odhalila a projevila Ježíšova bratrská láska, autentičnost jeho lidské přirozenosti a hloubka jeho podřízení se vůli Otce. Ježíš „dosáhl dokonalosti“ v tom smyslu, že jeho utrpení mu umožnilo stát se naším veleknězem. Ježíšův život dokonalé poslušnosti a smrt na kříži představují oběť, kterou Ježíš předložil před Otcem jako náš kněz.

**Aplikace**

`Verš 1Pt 2,9 říká, že jsme „královské kněžstvo“. Jaký by měl být tvůj vztah a postoj k druhým lidem, pokud má vycházet ze skutečnosti, že ti byla svěřena úloha „kněze“?`

---

#### Dodatečné otázky k diskuzi

`Jednu oběť, kterou každý den přinášel pozemský kněz, Ježíš obětovat nemusel. Která to byla a proč se Ježíše netýkala?`

`Proč měl mít kněz soucit s chybujícími? Co mu pomáhalo získat soucit?`

`Má s námi Ježíš soucit, i když není chybující? Proč?`

`V čem byla pro Ježíše poslušnost novou zkušeností?`

`Jak rozumíš slovům, že Ježíš dosáhl dokonalosti „z utrpení, kterým prošel“?`

`Jak nám Ježíš pomáhá zprostředkovat vztah s Bohem?`

`Jak ti Ježíš pomáhá překonávat strach ze „zlého Boha“?`

`Jakou oběť za nás předkládá Ježíš Bohu?`

`Co musíme udělat, aby byla tato Ježíšova oběť platná i za nás?`