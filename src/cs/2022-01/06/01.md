---
title:  'Ježíš – věčný kněz'
date:  29/01/2022
---

### Texty na tento týden
Žd 5 a 7

> <p>Základní verš</p>
> „To je ten velekněz, jakého jsme potřebovali: svatý, nevinný, neposkvrněný, oddělený od hříšníků a vyvýšený nad nebesa.“ (Žd 7,26)

Hřích vytvořil propast mezi Bohem a člověkem. Problém se ještě znásobil, protože hřích negativně poznamenal i naši přirozenost. Bůh je svatý a v jeho přítomnosti hřích nemůže existovat. Naše přirozenost nás oddělila od Boha podobně, jak se navzájem odpuzují dva magnety otočené k sobě stejnými póly. Naše lidská přirozenost nám znemožnila řídit se Božím zákonem. K hříchu patří i nedorozumění. Lidé ztratili ze zřetele Boží lásku a milosrdenství a začali Boha vnímat jako pomstychtivého a náročného.

Tento týden budeme studovat, co vše Otec a Syn udělali, aby překlenuli propast mezi námi. Kapitoly Žd 5–7 poskytují důkladný popis Ježíšova kněžství. Autor ukazuje na jeho původ a cíl (Žd 5,1–10). Vybízí čtenáře, aby nezapomínali (Žd 5,11–6,8) a drželi se jistoty naděje, kterou nám dává Hospodin (Žd 6,9–20). List Židům také popisuje podstatu Ježíšova kněžství (Žd 7,1–10) a jeho důsledky pro vztah Boha k věřícím (Žd 7,11–28). Tento týden se zaměříme konkrétně na Žd 5,1–10 a Žd 7,1–28.

**Osnova lekce**

Pátá a sedmá kapitola listu Židům představují jedinečnou roli Pána Ježíše srovnáním se službou, která byla svěřena izraelským kněžím. V tomto srovnání vyniká to, co pro nás udělal, dělá a ještě udělá.

•	Žd 5,1–10: Ježíš – kněz, který zná lidské slabosti (neděle)

•	Žd 7,1–3: Ježíš – kněz Melchisedechova typu (pondělí)

•	Žd 7,11–16: Ježíš – kněz, který zprostředkovává dokonalé odpuštění (úterý)

•	Žd 7,14–22: Ježíš – kněz, který žije a slouží navěky (středa)

•	Žd 7,26–28: Ježíš – kněz, který je dokonalý a bezhříšný (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`