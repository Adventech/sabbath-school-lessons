---
title:  'Kněz, který přináší dokonalé odpuštění'
date:  01/02/2022
---

> <p></p>
> 11Kdyby služba levitských kněží, která vedla lid k poslušnosti zákona, přinesla dokonalost, nač by ještě bylo třeba ustanovovat jiného kněze podle řádu Melchisedechova, a nezůstat při kněžství podle řádu Áronova? 12Avšak mění-li se kněžství, nutně nastává i změna zákona. 13A ten, na nějž se to slovo vztahuje, pocházel z jiného pokolení, z něhož nikdo nekonal službu u oltáře. 14Je dobře známo, že náš Pán pocházel z Judy, a u Mojžíše není zmínky o kněžích z tohoto pokolení. 15To vše je ještě zřejmější, když podobně jako Melchisedech je ustanoven jiný kněz 16ne podle zákona o tělesném původu, nýbrž na základě svého nepomíjejícího života. (Žd 7,11–16)

**Osobní studium**

`Kněží jsou prostředníky mezi Bohem a lidmi. V listu Židům se však říká, že levité nemohli poskytnout úplný přístup k Bohu, protože nedokázali poskytnout dokonalost (Žd 7,11.18.19). Koneckonců, ani oni sami nebyli dokonalí. Jak by tedy mohli přinést dokonalost druhým?`

Ani oběti zvířat nemohly očistit svědomí hříšníka. Jejich účelem bylo poukázat na službu Ježíše a jeho oběť, která jediná může skutečně očistit od hříchů (Žd 9,14; 10,1–3.10–14). Úloha levitů byla dočasná, stejně jako byly dočasné i oběti, které přinášeli. Bůh chtěl prostřednictvím jejich služby dovést lidi k tomu, aby uvěřili v Ježíše, který je „beránek Boží, který snímá hřích světa“ (J 1,29).

`Jak rozumíš úvodním veršům (Žd 7,11–16)? Proč byla nutná změna zákona?`

Verš Žd 7,12 vysvětluje, že změna kněžství si vyžádala i změnu zákona. Proč? Protože existoval velmi přísný zákon, který zakazoval osobě, která nepocházela z rodu Leviho sloužit jako kněz (Nu 3,10; 17,4.5). List Židům 7,13.14 vysvětluje, že Ježíš pocházel z kmene Judova, a proto mu zákon zakazoval stát se knězem. Pavel tedy tvrdí, že ustanovení Ježíše za kněze znamenalo, že Bůh změnil zákon kněžství.

Ježíšův příchod znamenal i změnu zákona o obětech. Hříšníci byli povinni přinášet různé druhy obětí, aby dosáhli smíření (Lv 1–7). Když Ježíš přišel a přinesl dokonalou oběť, byl zákon o obětování zvířat změněn (Žd 10,17.18) na základě nové smlouvy a plnějšího zjevení plánu spasení.

**Aplikace**

`Uvažuj nad obrovským počtem zvířecích obětí, které se přinášely ve starověku. Všechny ukazovaly na Ježíše, a přesto ani jedna z nich nedokázala skutečně zaplatit za naše hříchy. Proč za ně mohla zaplatit pouze Ježíšova smrt?`

---

#### Dodatečné otázky k diskuzi

`Proč Bůh ve SZ nařídil přinášet oběti za hřích?`

`Proč tyto oběti nemohli přinést „dokonalé odpuštění“?`

`Co bylo ve SZ době potřeba, aby mohl hříšník získat znovu čisté svědomí?`

`Proč měli Židé problém přijmout Ježíše jako „beránka, který snímá hřích světa“, když na něj ukazovaly SZ obřady?`

`O jaké změně zákona hovoří Pavel v souvislosti s Ježíšovým kněžstvím?`

`Proč už dnes nemusíme přinášet oběti a nepotřebujeme ani oltář?`