---
title:  'Podněty k zamyšlení'
date:  04/02/2022
---

„Kristus se dívá. Ví vše o našich břemenech, nástrahách a potížích. Jeho ústa jsou plná slov na naši obhajobu. Přimlouvá se za každého hříšníka jednotlivě. Zná jeho potřeby, podobně jako tomu bylo v případě Petra. [...] Náš obhájce přichází s argumenty, které mají jeho unaveným a pokoušeným dodat odvahu v zápase se satanovými útoky. Odhaluje každý krok nepřítele a má ve svých rukou to, co se děje.“ (7BC 931)

„Svým životem a smrtí dosáhl Kristus mnohem více než pouhé obnovy toho, co zničil hřích. Satanovým cílem bylo navždy oddělit člověka od Boha. V Kristu je však naše spojení s Bohem ještě těsnější, než by bylo, kdybychom byli nikdy nepadli. [...] To je zárukou, že Bůh své slovo splní. ‚Nám se narodí dítě, bude nám dán syn, na jehož rameni spočine vláda‘ (Iz 9,5). Bůh v osobě svého Syna přijal lidskou podstatu a přenesl ji do nebe. ‚Syn člověka‘ sedí na trůnu vesmíru. Jemu ‚bude dáno jméno: Divuplný rádce, Božský bohatýr, Otec věčnosti, Vládce pokoje‘ (Iz 9,6). JSEM je prostředníkem a spojením mezi Bohem a člověkem. Je ‚svatý, nevinný, neposkvrněný, oddělený od hříšníků‘, a přitom ‚se nestydí nazývat je svými bratry‘ (Žd 7,26; Žd 2,11). V Kristu se spojuje země s nebem. Oslavený Kristus je naším bratrem. Nebe je v lidstvu a lidstvo je v objetí Nekonečné lásky.“ (DA 25.26; TV 13)

**Otázky k rozhovoru**

`1. 	První citát říká: „Jeho ústa jsou plná slov na naši obhajobu.“ Co pro vás znamená toto zaslíbení? Zamyslete se nad tím, co nás to učí o Boží lásce k nám. Proč je tato myšlenka tak povzbuzující? Proč potřebujeme, aby nás někdo obhajoval?`

`2. 	V druhém citátu se píše: „V Kristu je však naše spojení s Bohem ještě těsnější, než by bylo, kdybychom byli nikdy nepadli.“ Co to znamená? Jak můžeme tuto blízkost zažívat a jaké povzbuzení můžeme čerpat z této zkušenosti? Popište, co tato blízkost pro vás znamená. Jak nám pomáhá prožívat tuto zkušenost vědomí, že Ježíš je naším Obhájcem?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.