---
title:  'Kněz navěky'
date:  02/02/2022
---

> <p></p>
> 14Je dobře známo, že náš Pán pocházel z Judy, a u Mojžíše není zmínky o kněžích z tohoto pokolení. 15To vše je ještě zřejmější, když podobně jako Melchisedech je ustanoven jiný kněz 16ne podle zákona o tělesném původu, nýbrž na základě svého nepomíjejícího života, 17jak se o něm svědčí: „Ty jsi kněz navěky podle řádu Melchisedechova.“ 18Tím se ovšem ruší předchozí příkaz jako neúčinný a neužitečný – 19zákon totiž nic nepřivedl k dokonalosti – avšak na jeho místo přichází lepší naděje, jejíž mocí přistupujeme až k Bohu. 20A navíc se to nestalo bez přísahy. Levité se totiž stávali kněžími bez Boží přísahy. 21Ježíš však se jím stal s přísahou; vždyť mu bylo řečeno: „Hospodin přísahal a nebude toho litovat: Ty jsi kněz navěky.“ 22Proto se Ježíš stal ručitelem lepší smlouvy. (Žd 7,14–22)

**Osobní studium**

Ježíš přijal kněžství na „základě svého nepomíjejícího života“ a proto, že jeho služba je věčná. Důsledky těchto skutečností jsou ohromující. Znamená to, že Ježíšova služba nebude nikdy překonána. Ježíš zachraňuje zcela a navěky. Spasení, které Ježíš poskytuje, je úplné a dokonalé (Žd 7,25). Zasahuje do nejniternějších aspektů lidské přirozenosti (Žd 4,12; Žd 9,14; Žd 10,1–4). Ježíšova přímluvná služba před Bohem zahrnuje všechno dobré, co nám zaslibuje nová smlouva.

Dává nám mnohem více než jen odpuštění. Vkládá zákon do našich myslí a srdcí, dělá z nás nové lidi v Kristu (Žd 8,10–12) a vede nás k šíření evangelia do celého světa. Ježíš je jedno s Bohem a s lidmi, a proto nás může zastupovat před Otcem. Ježíš obětoval svůj život, a proto má neotřesitelnou Boží přízeň.

`Uvažuj o textu Žd 7,22. V čem spočívá Ježíšovo postavení ve vztahu k nové (lepší) smlouvě?`

Ježíš je zárukou nové smlouvy, protože Bůh přísahal, že Ježíš bude knězem „navěky“ (Žd 7,21). Je velmi snadné nepochopit důležitost této přísahy. Pavel už hovořil o přísahách, které Bůh složil Abrahamovi a Izraelcům putujícím po poušti (Žd 3,7–11; Žd 6,13–15). Je velký rozdíl mezi nimi a přísahou, kterou se Bůh zavázal Synu. Ty první přísahy byly složeny smrtelným lidským bytostem a zůstávají v platnosti, pokud jsou naživu. Boží přísaha Izraelcům a Abrahamovi byla závazná, dokud Izraelci a Abrahamovi potomci žili (viz Ga 3,29).

V případě Syna, jehož život je věčný, je přísaha, kterou mu Bůh dal, závazná navždy. Osobě, která dala záruku za jiného člověka, hrozily stejné tresty jako tomu, za kterého se zaručila – a to včetně trestu smrti. Přesto Otec ustanovil Ježíše jako záruku toho, že naplní své sliby. Můžeme si být naprosto jisti spasením, které nám bylo dáno v Ježíši.

**Aplikace**

`Jak bys vlastními slovy vyjádřil, že Ježíš je věčný kněz. V čem spočívá praktický význam této skutečnosti pro naše spasení?`