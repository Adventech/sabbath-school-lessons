---
title:  'Kněz podobný Melchisedechovi'
date:  31/01/2022
---

> <p></p>
> 1Tento Melchisedech, král Sálemu a kněz nejvyššího Boha, vyšel vstříc Abrahamovi, když se vracel po vítězství nad králi. Požehnal mu 2a Abraham mu z veškeré kořisti dal desátý díl. Jméno Melchisedech se vykládá jako král spravedlnosti, král Sálemu pak znamená král pokoje. 3Je bez otce, bez matky, bez předků, jeho dny nemají počátek a jeho život je bez konce. A tak podoben Synu Božímu zůstává knězem navždy. (Žd 7,1–3)

**Osobní studium**

`Uvažuj o textech Gn 14,18–20 a Žd 7,1–3. V čem byl Melchisedech předobrazem Ježíše?`

Melchisedech byl králem i knězem. Byl také nadřazený Abrahamovi, protože mu Abraham zaplatil desátek. Podobně je Ježíš králem a knězem (Žd 1,3). Na rozdíl od Melchisedecha byl však Ježíš bez hříchu (Žd 7,26–28).

Text Žd 7,15 vysvětluje, že Ježíš byl „podobně jako Melchisedech“ knězem. Stejně chápeme i předchozí výraz v listu Židům „podle řádu Melchisedechova“ (Žd 5,6). Ježíš nebyl Melchisedechovým nástupcem, ale byl stejně jako on knězem.

Pavel trochu tajuplně říká, že Melchisedech je bez otce, matky a jeho dny nemají počátek ani konec. Někteří proto tvrdili, že Melchisedech byl vtělením Ježíše v Abrahamově době. Takové uvažování však neodpovídá myšlence z listu Židům. Melchisedech se Ježíši v něčem podobá, což ale znamená, že v dalších oblastech se od něj liší (Žd 7,3).

Někteří teologové dokonce navrhovali, že Melchisedech byl nebeskou bytostí. To by však odporovalo tvrzení z listu Židům. Kdyby byl Melchisedech doslovně bez předků a jeho život by byl věčný, pak by byl sám Bohem. To přináší problém. Melchisedechovo nebeské, božské kněžství by předcházelo Ježíšově službě. Pokud by tomu tak bylo, „nač by ještě bylo třeba ustanovovat jiného kněze podle řádu Melchisedechova?“ (Žd 7,11)

List Židům využívá mlčení Starého zákona o Melchisedechově narození, smrti a to, že byl „bez předků“, na vytvoření typologie a symbolu pro Ježíšovu kněžskou službu (Gn 14,18–20) a poukazuje na to, že Ježíš byl věčný. Stručně řečeno, Melchisedech byl kenaánským králem a knězem, který sloužil jako předobraz Krista.

„Byl to Kristus, kdo promluvil skrze Melchisedecha, kněze nejvyššího Boha. Melchisedech nebyl Kristus, ale byl Božím hlasem na světě, zástupcem Otce. Kristus promlouval ve všech pokoleních minulých dob. Kristus vedl svůj lid a byl světlem světa.“ (1SM 409)

**Aplikace**

`Co nás učí příklad Melchisedecha, který nebyl Žid, o tom, jak Bůh pracuje mezi těmi, kteří nikdy neslyšeli misionáře mluvit o zvěsti evangelia?`