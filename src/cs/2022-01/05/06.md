---
title:  'Předzvěst nového stvoření'
date:  27/01/2022
---

> <p></p>
> 8Kdyby byl Jozue již uvedl lid do odpočinutí, nemluvil by Bůh o jiném, pozdějším dnu. 9Tak má Boží lid pravý sobotní odpočinek teprve před sebou. 10Neboť kdo vejde do Božího odpočinutí, odpočine od svého díla, tak jako Bůh odpočinul od svého. 11A tak usilujme, abychom vešli do toho odpočinutí a nikdo pro neposlušnost nepadl jako ti na poušti. (Žd 4,8–11)

**Osobní studium**

`Porovnej texty Ex 20,8–11; Dt 5,12–15 a Žd 4,8–11. Jaké jsou v těchto textech rozdíly v souvislosti s významem odpočinku?`

Jak jsme již viděli, texty v Ex a Dt obracejí naši pozornost do minulosti. Nabádají nás, abychom v sobotu odpočívali, abychom oslavovali Boží stvoření a vykoupení. Verše v Žd 4,8–11 nás vyzývají k pohledu do budoucnosti. Říkají nám, že Bůh připravil sobotní odpočinek, který máme před sebou, v budoucnosti. Přinášejí nový rozměr zachovávání soboty. Sobotní odpočinek je nejen připomenutím Božích vítězství v minulosti, ale také oslavou Božích zaslíbení pro budoucnost.

Zachovávání soboty jako připomenutí budoucnosti zde sice bylo vždy, ale lidé je často zanedbávali. Po pádu do hříchu se sobota stala příslibem, že prostřednictvím Mesiáše Bůh jednoho dne vrátí stvoření jeho původní slávu. Bůh nás vyzývá, abychom zachováváním soboty oslavovali jeho skutky vykoupení. Sobota poukazuje na vyvrcholení vykoupení v novém stvoření. Zachovávání soboty je očekáváním nebe v tomto nedokonalém světě.

V židovské tradici to bylo vždy zřejmé. Život Adama a Evy, dílo napsané mezi lety 100 před Kristem a 200 po Kristu (Charlesworth James H., ed., The Old Testament Pseudepigrapha. New Haven, London, Yale University Press, 1985, sv. 2, s. 18), říká: „Sedmý den je znamením vzkříšení a pokoje budoucího věku.“ Další starověký židovský zdroj říká, že nastávající věk je „dnem věčného sobotního odpočinku“. (Neusner Jacob, The Mishnah: A New Translation. New Haven: Yale University Press, 1988, s. 873) Pozdější dílo The Othiot of Rabbi Akiba říká: „Izrael řekl před Svatým, buď požehnán: ‚Vládce světa, pokud budeme dodržovat přikázání, jakou dostaneme odměnu?‘ Řekl jim: ,Svět, který přijde.‘ Řekli mu: ,Ukaž nám jeho podobu.‘ Ukázal jim sobotu.“ (Friedman Theodore, „Sabbath Anticipation of Redemption“, Judaism: A Quarterly Journal , sv. 16, s. 443.444)

Sobota má být oslavou, radostí a díkůvzdáním. Když zachováváme sobotu, dáváme tím najevo, že věříme v Boží zaslíbení a že přijímáme jeho dar milosti. Sobota je projevem živé víry plné energie. Zachovávání soboty je pravděpodobně nejúplnějším vyjádřením našeho přesvědčení, že jsme spaseni milostí skrze víru.

**Aplikace**

`Jak se můžeš naučit zachovávat sobotu způsobem, který projevuje pochopení spasení vírou bez skutků zákona? Jak sobotní odpočinek vyjadřuje spasení vírou?`

---

#### Dodatečné otázky k diskuzi

`Co je to ten „pravý sobotní odpočinek“, který máme teprve před sebou?`

`Jaká je spojitost mezi sobotu a odpočinkem, který máme před sebou?`

`Na co ses nejvíc těšíl, když ses připravoval na dnešní sobotu?`

`Jak nás sobota zbavuje strachu z budoucnosti?`

`Na co se nejvíc těšíš v tom „pravém sobotním odpočinku?`

`Jak nás sobota připravuje na onen „pravý sobotní odpočinek“?`

`Co vyjadřujeme Bohu, vesmíru i našemu okolí, když „zachováváme sobotu“ a odkládáme v ní „své dílo“?`

`Jak zabráníme tomu, aby naše zachovávání soboty nebylo zákonictvím?`