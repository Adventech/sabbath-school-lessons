---
title:  'Dnes, pokud uslyšíte jeho hlas'
date:  25/01/2022
---

> <p></p>
> 3Neboť do odpočinutí vcházíme jen my, kdo jsme uvěřili, jak bylo řečeno: „Přísahal jsem ve svém hněvu: Do mého odpočinutí nevejdou!“ To řekl Bůh, ač jeho odpočinutí trvá od chvíle, kdy stvořil svět. 4O sedmém dni je přece v Písmu řečeno: „I odpočinul Bůh sedmého dne od všeho svého díla.“ 5Zde však čteme: „Do mého odpočinutí nevejdou.“ 6Trvá-li tedy možnost, aby někteří do odpočinutí vešli, a ti, kterým ta zvěst byla nejprve ohlášena, pro neposlušnost nevešli, 7určuje Bůh jiné „dnes“. V Davidových žalmech, tedy po dlouhé době, jak už bylo pověděno, říká: „Jestliže dnes uslyšíte jeho hlas, nezatvrzujte svá srdce!“ 8Kdyby byl Jozue již uvedl lid do odpočinutí, nemluvil by Bůh o jiném, pozdějším dnu. (Žd 4,3–8)

**Osobní studium**

`Uvažuj o úvodním textu (Žd 4,3–8). Jaký je význam toho, abychom „dnes“ vstoupili do odpočinku, v souvislosti s dodržováním soboty?`

Nevěra celé generace Izraelců jim zabránila vstoupit do zaslíbené země. Bůh však neustále nabádal svůj lid, aby do jeho odpočinku vstoupil a nezatvrzoval své srdce. Apoštol Pavel několikrát opakuje, že Boží slib „trvá“ (Žd 4,1.6.9). Používá řecká slovesa kataleipó a apo­leipó a zdůrazňuje, že „stále platí zaslíbení pro vstup do jeho odpočinku“ (Žd 4,1; ČSP). Skutečnost, že se pozvání vstoupit do odpočinku opakovalo v Davidově době (Žd 4,6.7 odkazuje na Ž 95), naznačuje, že se zaslíbení nenaplnilo, a tak bylo stále k dispozici. Pavel vlastně říká, že zkušenost pravého odpočinku je k dispozici od dob stvoření (Žd 4,3.4).

Bůh i nás „dnes“ zve, abychom vstoupili do jeho odpočinku. „Dnes“ je klíčovým pojmem v celém Písmu. Když Mojžíš obnovoval smlouvu Izraele s Bohem na hranicích zaslíbené země, slovo „dnes“ bylo důležité (Dt 5,3; porovnej Dt 4,8; Dt 6,6 atd.). Vymezilo čas pro zamyšlení, aby si připomněli Boží věrnost (Dt 11,2–7), a čas pro rozhodnutí poslouchat Hospodina (Dt 5,1–3). Podobně Jozue vyzval Izraelce: „Vyvolte si dnes, komu chcete sloužit“ (Joz 24,15).

Stejně tak je i pro nás „dnešek“ časem rozhodování, časem příležitostí, ale také nebezpečí, stejně jako tomu vždy bylo pro Boží lid (viz 2K 6,2). Slovo „dnes“ se v Žd 3 a 4 objevuje pětkrát. Zdůrazňuje význam toho, abychom poslouchali Boží hlas (Žd 3,7.15; 4,7), protože odmítnutí poslouchat a věřit Božímu slovu vede k neposlušnosti a k zatvrzení našich srdcí. Mohlo by dokonce oddálit náš vstup do nebeského Kanaánu, stejně jako bránilo ve vstupu do pozemského Kanaánu.

Ježíš porazil naše nepřátele (Žd 2,14–16) a ustanovil tak novou smlouvu (Žd 8–10). „Přistup­me tedy směle k trůnu milosti“ (Žd 4,14–16). Jsme vyzváni, abychom „dnes“ uznali, že Bůh nám byl věrný a poskytl nám všechny důvody k tomu, abychom jeho pozvání přijali hned a bez otálení.

**Aplikace**

`Bůh na nás někdy dopustí problémy, aby se nám „rozsvítilo“ a my se odvrátili od své špatné cesty. Zažil jsi už něco podobného?`