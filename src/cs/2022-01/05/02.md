---
title:  'Země jako místo odpočinku'
date:  23/01/2022
---

> <p></p>
> 13Tu Hospodin Abramovi řekl: „Věz naprosto jistě, že tvoji potomci budou žít jako hosté v zemi, která nebude jejich; budou tam otročit a budou tam pokořováni po čtyři sta let. 14Avšak proti pronárodu, jemuž budou otročit, povedu při. Potom odejdou s velkým jměním. 15Ty vejdeš ke svým otcům v pokoji, budeš pohřben v utěšeném stáří. 16Sem se vrátí teprve čtvrté pokolení, neboť dosud není dovršena míra Emorejcovy nepravosti.“ 17Když pak slunce zapadlo a nastala tma tmoucí, hle, objevila se dýmající pec a mezi těmi rozpůlenými kusy prošla ohnivá pochodeň. 18V ten den uzavřel Hospodin s Abramem smlouvu: „Tvému potomstvu dávám tuto zemi od řeky Egyptské až k řece veliké, řece Eufratu, 19zemi Kénijců, Kenazejců a Kadmónců, 20Chetejců, Perizejců a Refájců, 21Emorejců, Kenaanců, Girgašejců a Jebúsejců.“ (Gn 15,13–21)

**Osobní studium**

`Přemýšlej, co podle úvodního textu Bůh slíbil Abrahamovi (Gn 15,13–21)? Kdy měl Abraham očekávat naplnění tohoto zaslíbení?`

Když Bůh vysvobodil Izraelce z egyptského otroctví, bylo jeho cílem přivést je do Kanaánu, kde mu Izraelci měli svobodně sloužit a poslouchat ho (Ex 9,1; Ž 105,43–45). Měli také mít možnost zachovávat sobotní odpočinek, který jim faraón zakázal (Ex 5,5). Kanaán byl dědictvím, které Bůh zaslíbil jejich otci Abrahamovi, protože poslechl Boží hlas, opustil zemi svých předků a vydal se do zaslíbené země (Gn 11,31–12,4).

Božím záměrem ale nebylo jen to, aby Izraelci dostali do vlastnictví zemi. Bůh je chtěl především přivést k sobě (Ex 19,4). Chtěl, aby žili v zemi, kde by s ním mohli bez překážek prožívat důvěrný vztah. Chtěl, aby celému světu svědčili o tom, kdo je pravý Bůh a co svému lidu nabízí. Stejně jako sobota během stvoření, i země Kanaán byla prostorem, který umožňoval důvěrný vztah s Vykupitelem a zkušenost s jeho dobrotou.

V Dt 12,1–14 Hospodin řekl lidem, že do klidu a očekávaného odpočinku nevstoupí hned při obsazení zaslíbené země, ale až ji očistí od modlářství. Pak jim, vyvolenému národu, Bůh ukáže místo, na kterém bude mezi nimi přebývat.

`Uvažuj o známých textech o sobotním přikázání (Ex 20,8–11 a Dt 5,12–15). Jaké dvě věci připomíná sobota a jak spolu souvisejí?`

Bůh spojil sobotu stvoření s vysvobozením z Egypta. Přikázal Izraelcům, aby zachovávali sobotu jako památník stvoření i jako vzpomínku na jejich vykoupení z Egypta. Stvoření a vykoupení jsou zakotveny v sobotním přikázání. Stejně jako jsme se sami nestvořili, nemůžeme se ani sami vykoupit. Je to dílo, které může provést pouze Bůh. Když odpočíváme, uznáváme svou závislost na něm, nejen pokud jde o naši existenci, ale i o záchranu. Zachovávání soboty je silným vyjádřením přijetí spasení pouze z víry.

**Aplikace**

`Jak by ti správné zachování soboty mělo pomoci porozumět tvé závislosti na Bohu, nejen pokud jde o tvůj současný život, ale také o vykoupení?`