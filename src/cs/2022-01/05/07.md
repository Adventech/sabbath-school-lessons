---
title:  'Podněty k zamyšlení'
date:  28/01/2022
---

Je velmi důležité, že Pavel v listu Židům používá sobotní odpočinek, a ne neděli, jako symbol spasení z milosti, kterou nám nabízí Bůh. Znamená to, že sobota byla stále uznávána a věřící ji dodržovali. Od druhého století po Kristu však nacházíme důkazy o změně, kterou provedla církev. Zachovávání soboty se přestávalo považovat za symbol spásy a místo toho se považovalo za symbol věrnosti judaismu a staré smlouvě, kterému je třeba se vyhnout. Dodržování soboty se stalo ekvivalentem „judaizování“. Ignác z Antiochie (kolem 110 po Kristu) poznamenal: „Ti, kteří žili podle starého pořádku, našli novou naději. Už nedodržují sobotu, ale den Páně, den, kdy byl náš život vzkříšen s Kristem.“ (Doukhan Jacques B., Israel and the Church: Two Voices for the Same God. Peabody, MA: Hendrickson Publishers, 2002, s. 42) Podobně Markión nařídil svým následovníkům, aby se v sobotu postili na znamení odmítnutí Židů a jejich Boha. Victorinus nechtěl působit, že „dodržuje sobotu Židů“ (Viz Israel and the Church, s. 41–45.) To, že křesťanská církev přestala chápat sobotu jako symbol spasení z milosti, vedlo k tomu, že ji přestali dodržovat.

„Sobota je tedy znamením Kristovy posvěcující moci. Je určena každému, koho Kristus posvěcuje. Patří všem, kdo se skrze něho stávají součástí Božího Izraele. [...] Sobota poukazuje na dílo stvoření jako na důkaz Kristovy vykupitelské moci. Připomíná ztracený pokoj ráje a vypráví o obnoveném pokoji, který se k lidem vrací skrze Spasitele. Celá příroda opakuje jeho pozvání: ‚Pojďte ke mně všichni, kdo se namáháte a jste obtíženi břemeny, a já vám dám odpočinout.‘ (Mt 11,28)“ (DA 288.289; TV 181)

**Otázky k rozhovoru**

`1. 	Jaký je vztah mezi zachováváním soboty a ospravedlněním z víry?`

`2. 	Jaký je rozdíl mezi skutečným zachováváním soboty a zákonickým zachováváním soboty? Jak můžeme tento rozdíl nejen chápat, ale také zažít při osobním zachovávání soboty?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.