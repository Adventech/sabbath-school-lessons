---
title:  Misijní příběh
date:  28/01/2022
---

#### Nalezení pokoje

_Andrew McChesney_

Byl to nejhorší den Yeanova života.

V jejich vesnici v jižním Laosu k němu přišel šaman a oznámil mu, že zemře.

"A není nikdo, kdo by ti mohl pomoci," řekl vážně šaman.

Yean byl vyděšený. Lidé v jeho vesnici věřili, že šaman mluví vždy pravdu. Nemohl lhát.

Yean nechtěl zemřít. Byl tak vyděšený, že nemohl jíst ani spát.

Brzy si jeho žena všimla, že je něco strašně špatně.

"Co se stalo?" zeptala se.

Yean jí vyprávěl o svém setkání se šamanem.

"Já umřu," řekl.

Nevěděl, co má dělat. Jeho žena nevěděla, co má dělat.

Pak se doslechl o malé skupince křesťanů, kteří se v sobotu scházeli k bohoslužbám. Nikdy nebyl uvnitř křesťanského sboru, ale rozhodl se zjistit, zda by křesťané mohli požádat svého Boha, aby mu pomohl.

Příští sobotu se Yean se svou manželkou objevili ve sboru adventistů sedmého dne. Členům sboru řekl o šamanovi a o svém strachu ze smrti.

Poté, co ho vyslechli, mu členové sboru řekli o Ježíši. Řekli, že Ježíš má moc nejen ho zachránit před šamanem předpovězenou smrtí, ale také mu nabídnout věčný život. V jejich Bibli bylo zaslíbení: "Neboť Bůh tak miloval svět, že dal svého jednorozeného Syna, aby žádný, kdo v něho věří, nezahynul, ale měl život věčný" (Jan 3,16).

Yean byl radostí bez sebe, když se o Ježíši dozvěděl! Mohl si nárokovat pokoj, který nabízí pouze Ježíš: "Pokoj vám zanechávám, svůj pokoj vám dávám; ne jako dává svět, já vám dávám. Ať se srdce vaše nechvěje a neděsí!" (Jan 14,27).

Když odcházel ze sboru, byl tak šťastný, že si tu dobrou zprávu nemohl nechat pro sebe. Dychtivě se o pokoj, který mu Ježíš daroval, podělil s ostatními vesničany. Domů odcházel s širokým úsměvem na tváři. Byl to nejlepší den jeho života!

Dnes je Yean živý a zdravý a navštěvuje sbor, kde poprvé našel Ježíše.

_Děkujeme vám za vaše misijní dary při sobotní škole, které pomáhají šířit evangelium lidem v Laosu a dalších zemích Jižní asijsko-pacifické divize, kam poputují dary třinácté soboty v tomto čtvrtletí._

_Tento misijní příběh ilustruje misijní cíl číslo 2 strategického plánu Církve adventistů sedmého dne "I Will Go" (Půjdu): "Posílit a diverzifikovat adventistické působení... mezi nezasaženými a nedostatečně oslovenými skupinami lidí a mezi nekřesťanskými náboženstvími.". Více informací najdete na stránkách IWillGo2020.org._
