---
title:  'Nebezpečí nevěry'
date:  24/01/2022
---

> <p></p>
> 12Dejte si pozor, bratří, aby někdo z vás neměl srdce zlé a nevěrné, takže by odpadl od živého Boha. 13Naopak, povzbuzujte se navzájem den co den, dokud ještě trvá ono „dnes“, aby se nikdo z vás, oklamán hříchem, nezatvrdil. 14Vždyť máme účast na Kristu, jen když své počáteční předsevzetí zachováme pevné až do konce. 15Je řečeno: „Jestliže dnes uslyšíte jeho hlas, nezatvrzujte svá srdce ve vzdoru!“ 16Kdo slyšel a zatvrdil se? Což to nebyli všichni, kdo vyšli z Egypta pod Mojžíšovým vedením? 17A na koho se Bůh hněval po čtyřicet let? Zdali ne na ty, kdo zhřešili a jejichž těla padla na poušti? 18A komu přísahal, že nevejdou do jeho odpočinutí, ne-li těm, kdo se vzepřeli? 19Tak vidíme, že nemohli vejít pro svou nevěru. (Žd 3,12–19)

**Osobní studium**

Proč myslíš, že Izrael nemohl vejít do zaslíbeného odpočinku? Vyjdi z úvodního textu (Žd 3,12–19).

Je smutné, že ti, kteří byli vysvobozeni z Egypta, nemohli vejít do odpočinku, který jim Bůh přislíbil. Když Izrael dorazil do Kádeše, na hranice zaslíbené země, chyběla jim víra, kterou potřebovali k tomu, aby mohli do země vstoupit. V Nu 13 a 14 je vysvětleno, že izraelští vyzvědači „pomluvami zhaněli Izraelcům zemi“ (Nu 13,32). Tvrdili, že země je dobrá, ale varovali, že obyvatelé jsou silní a města jsou opevněná a nedobytná.

Jozue a Káleb souhlasili s tím, že země je dobrá, a nezpochybnili ani skutečnost, že jsou tam silní lidé a opevněná města. Připomněli však Izraelcům, že Bůh je s nimi a že je jistě do zaslíbené země přivede (Nu 14,7–9). Přesto lidé, kteří viděli Boha zničit Egypt deseti ranami (Ex 7–12), potopit faraónovu armádu v Rudém moři (Ex 14), seslat chléb z nebe (Ex 16), vyvést vodu ze skály (Ex 17) a neustále viděli oblak, ve kterém byl Bůh mezi nimi přítomen (Ex 40,36–38), nedůvěřovali Hospodinu. Je tragické, že generace, která viděla tak silné projevy Boží moci, se stala symbolem nevěry (Neh 9,15–17; Ž 106,24–26; 1K 10,5–10).

Bůh slibuje svým dětem dary, které jsou mimo lidské možnosti. Jsou založeny na milosti a jsou dostupné pouze vírou. Verš Žd 4,2 vysvětluje, že „zvěst, kterou slyšeli, jim neprospěla, když ji vírou nepřijali“.

Izraelci společně putovali k hranicím zaslíbené země. V situaci, kdy čelili rozporuplným zprávám, se téměř všichni ztotožnili s těmi, kterým chyběla víra. Víra nebo její nedostatek jsou nakažlivé. Proto list Židům nabádá své čtenáře, aby se vzájemně povzbuzovali „k lásce a k dobrým skutkům“ (Žd 3,13; 10,24), a mají dbát na to, „ať nikdo nepromešká Boží milost“ (Žd 12,15).

**Aplikace**

`Jak ty osobně můžeš pomoci posilovat víru tvých spoluvěřících? Jak se můžeš ujistit, že neříkáš ani neděláš nic, co by mohlo oslabit víru druhého?`

---

#### Dodatečné otázky k diskuzi

`Co je to nevěra a jak se projevuje v životě křesťana?`

`Myslíš, že je možné být věrný třeba jen tak „na půl“? Proč?`

`V jakých situacích nám hrozí nevěra?`

`Jak ti v chápání „duchovní nevěry“ pomáhá institut manželství?`

`Proč nám Pavel připomíná zkušenost těch, které Bůh vyvedl z otroctví, ale kteří přesto nevešli do zaslíbené země? V čem byl jejich problém?`

`Na co bychom si měli dávat pozor, abychom nedopadli stejně?`

`Věříš tomu, že Bůh může vyřešit každý problém? Jak to funguje ve tvém životě?`