---
title:  'Projevy vděčnosti'
date:  17/03/2022
---

> <p></p>
> Buďme vděčni za to, že dostáváme neotřesitelné království, a služme proto Bohu tak, jak se jemu líbí, s bázní a úctou. (Žd 12,28)

> <p></p>
> 15Přinášejme tedy skrze Ježíše stále oběť chvály Bohu; naše rty nechť vyznávají jeho jméno. 16Nezapomínejme také na dobročinnost a štědrost, takové oběti se Bohu líbí. (Žd 13,15.16)

**Osobní studium**

List Židům uzavírá tuto část poukazem na to, že vhodnou odpovědí Bohu za všechny úžasné věci, které pro nás udělal, je projevit mu vděčnost uctíváním.

`Porovnej texty z úvodu (Žd 12,28 a 13,15.16). Jak můžeme Boha správně uctívat?`

V starozákonním systému bylo obětování zvířat způsobem, jakým lidé projevovali pokání a vděčnost. Tyto oběti však měly být pouze vnějším znamením vděčnosti a pokání vycházejícími ze srdce věřícího. Proto Bůh v žalmech a prostřednictvím proroků objasnil, že to, co se mu skutečně líbí, není krev zvířat, ale vděčnost, dobré skutky a život podle jeho vůle (Ž 50,7–23; Iz 1,11–17).

Pavel nás zve, abychom uctívali Boha v nebeské svatyni přinášením obětí chvály, vyznání, díkůvzdání a dobrých skutků, což je správné uctívání, které Boha těší. Tyto oběti přinášíme na zemi, ale v nebi jsou přijímány jako příjemné Bohu. Tato výzva zahrnuje vše, co autor ve svém listu psal o vyznávání Ježíše (Žd 3,1; 4,14; 10,23) a jeho nabádání, abychom i nadále konali dobré skutky (Žd 6,10–12; 13,1.2.16).

Pavel svým posluchačům adresuje výzvu, aby Boha uctívali tak, „jak se jemu líbí“ (Žd 12,28). Tento text naznačuje, že věřící jsou nyní skutečně kněžským národem, který byl zdokonalen a posvěcen Ježíšovou obětí (Žd 10,10–14.19–23). Tím se plní i původní Boží záměr s Izraelem, aby byli „národem kněží“, jehož prostřednictvím bude moci sdělovat světu radostnou zvěst o spasení (Ex 19,4–6; 1Pt 2,9.10; Zj 1,6; 5,10).

Text Žd 13,1–6 popisuje, co to v praxi znamená konat dobro a dělit se o to, co máme. Znamená to projevovat bratrskou lásku, stejně jako Ježíš projevoval bratrskou lásku nám (Žd 2,11.12), být pohostinný, navštěvovat ty, kteří jsou ve vězení nebo s nimi bylo špatně zacházeno (Žd 13,3), a odmítat cizoložství a chamtivost.

**Aplikace**

`Proč je důležité považovat dobré skutky a sdílení toho, co máme, za součást našeho uctívání Boha? Čím mohou být znehodnoceny naše duchovní oběti Bohu (Iz 1,11–17)?`

---

#### Dodatečné otázky k diskuzi

`Jakými způsoby projevovali Bohu vděčnost věřící ve SZ?`

`Jednou z forem vděčnosti byly v Izraeli oběti. Proč musel Bůh v určité chvíli Izraelcům vzkázat, že je jejich obětmi přesycen? Na co zapomněli?`

`K jakým projevům vděčnosti vybízí věřící NZ?`

`Za co máme být Bohu vděční my?`

`Jakými způsoby můžeme vyjadřovat svou vděčnost?`

`Jaké písně raději zpíváš – radostné nebo smutné? Proč?`

`Jakou roli má hrát v našem životě dobročinnost a štědrost?`

`Jak můžeme zabránit tomu, aby Bůh nebyl přesycen „našimi obětmi“?`