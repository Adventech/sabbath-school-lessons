---
title:  'Bůh – soudce všech'
date:  14/03/2022
---

> <p></p>
> 22Vy stojíte před horou Siónem a městem Boha živého, nebeským Jeruzalémem, před nesčetným zástupem andělů 23a slavnostním shromážděním církve prvorozených, jejichž jména jsou zapsána v nebi, a před Bohem, soudcem všech, a před zesnulými spravedlivými, kteří již dosáhli cíle, 24a před Ježíšem, prostředníkem nové smlouvy, a před jeho krví, která nás očišťuje, neboť volá naléhavěji než krev Ábelova. (Žd 12,22–24)

**Osobní studium**

Uvažuj opět o verších Žd 12,22–24. Pokud jde o oslavu, proč je zde zdůrazněno, že Bůh je soudce? Proč může být soudce součástí oslavy, nebo dokonce jejím důvodem? Přečtěte si i texty Da 7,9.10.13–22.

Slavnost popsaná v Žd 12,22–24 ukazuje na budoucí soud. Nacházejí se zde termíny Bůh, soudce, shromáždění a knihy. A výsledkem tohoto budoucího soudu vycházejícího ze zápisů v knihách je, že Boží lid dostává království (Žd 12,28).

Tato scéna připomíná velký předadventní soud popsaný v Da 7. kapitole. Zobrazuje Boha, „Věkovitého“ (Da 7,9), sedícího na trůnu z ohně a obklopeného „desetitisíci desetitisíců“ (Da 7,10) andělů. Zasedl soud, otevírají se knihy (Da 7,10) a soud rozhoduje ve prospěch „svatých Nejvyššího“, kteří pak „dostali do držení“ království (Da 7,22).

Podobně text Žd 12,22–29 popisuje scénu soudu na hoře Sión v nebeském Jeruzalémě, kde je Bůh, „soudce všech“, obklopen „zástupem“ andělů. I zde se na scéně objevuje oheň (Žd 12,29) a knihy, do kterých jsou zapsána jména „prvorozených“ (Žd 12,23), což pro ně znamená příznivý výrok soudu.

Uprostřed děje je Ježíš (Žd 12,24). V 2. kapitole listu byl popsán jako Syn člověka, který byl „korunován ctí a slávou“ poté, co na našem místě „zakusil smrt“ (Žd 2,9). Podle Žd 2,10 „Syn člověka“ (Žd 2,6) trpěl, aby „přivedl mnoho synů k slávě“; to znamená, aby věřící mohli být také „korunováni ctí a slávou“. „Syn“ nyní díky tomu, co pro ně znamená nová smlouva (Žd 12,22–24), přivedl věřící na Sión, do nebeského Jeruzaléma. Bylo jim zaslíbeno, že zde dostanou království (Žd 12,28).

Tento soud je pro věřící skutečně dobrou zprávou, protože rozsudek zní v jejich prospěch. Jsou ospravedlněni. Je to rozhodnutí, které poráží jejich protivníka, draka. Ten stojí za strašnými zvířaty, která pronásledovala věřící v minulosti (Da 7) a budou to dělat i v budoucnosti (Zj 13).

**Aplikace**

`Jak nám to, co jsme dnes studovali, pomůže pochopit, že Boží soud v poselstvích tří andělů je evangelium – „dobrá zpráva“ pro současnost (Zj 14,6.7; porovnej s Dt 32,36; 1Pa 16,33–35)?`

---

#### Dodatečné otázky k diskuzi

`Kdo je to „soudce“ a jaké je jeho poslání?`

`Kdy jsou potřeba soudci a soudy? Proč?`

`Jakým právem je Bůh soudcem všech?`

`Co se o „Božím soudu“ dovídáme v knize Daniel?`

`Jaký bude výsledek soudu ve vztahu k „Božímu lidu“? Co jim zajistí?`

`Bible říká, že spasení budou soudit „svět“. Kdy a kde se tak stane?`

`Co bude výsledkem soudu, který proběhne během „tisíciletí“ v nebi?`

`Jsi rád, že je Bůh tvým soudcem? Proč?`