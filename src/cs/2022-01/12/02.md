---
title:  'Přišli jste k hoře Sión'
date:  13/03/2022
---

> <p></p>
> 22Vy stojíte před horou Siónem a městem Boha živého, nebeským Jeruzalémem, před nesčetným zástupem andělů 23a slavnostním shromážděním církve prvorozených, jejichž jména jsou zapsána v nebi, a před Bohem, soudcem všech, a před zesnulými spravedlivými, kteří již dosáhli cíle, 24a před Ježíšem, prostředníkem nové smlouvy, a před jeho krví, která nás očišťuje, neboť volá naléhavěji než krev Ábelova. (Žd 12,22–24)

**Osobní studium**

`Co je hlavní myšlenkou úvodních veršů (Žd 12,22–24)?`

List Židům potvrzuje, že jsme přišli k hoře Siónu a účastníme se velké oslavy. „Vy stojíte před horou Siónem a městem Boha živého, nebeským Jeruzalémem, před nesčetným zástupem andělů a slavnostním shromážděním církve prvorozených...“ (Žd 12,22). Přiblížili jsme se vírou v našeho zástupce – Ježíše. Na této slavnosti je přítomen nespočet andělů, samotný Bůh a Ježíš, který je v samém centru dění. Přicházíme jako součást „shromáždění prvorozených, jejichž jména jsou zapsána v nebi“ (Žd 12,23). Naše jména jsou zapsána v nebeských knihách, kde jsou uvedeni všichni, kteří uctívají Boha (Ex 32,32; Ž 56,9; Da 12,1; Mal 3,16; L 10,20; Zj 13,8; 17,8).

Jsme „prvorození“, protože máme podíl na dědictví toho jedinečného, v pravém smyslu Prvorozeného – Ježíše (Žd 1,6). Nepřišli jsme tedy jako hosté, ale jako ti, kdo tam patří, tedy „občané“ (Fp 3,20). Některé překlady označují část přítomných za „duchy spravedlivých, kteří jsou učiněni dokonalými“ (Žd 12,23; ČSP). Toto vyjádření je obrazným pojmenováním, kdy jedna část naší lidské přirozenosti označuje celek. Je to podobné, jako když výraz „Otec duchů“ v Žd 12,9 (ČSP) označuje Boha jako Otce nás všech, lidských bytostí, které mají duchovní povahu.

Slavnostní shromáždění oslavuje zahájení Ježíšovy královské vlády a kněžské služby a začátek platnosti nové smlouvy. V listu Židům je hora Sión místem, kde se všechny tyto události konají. V Žd 1,5–14 najdeme tři připomínky žalmů popisujících korunovaci Syna a jako místo konání uvádí právě vrch Sión (Ž 2,6.7; Ž 110,1.2; Ž 102,19–25).

Vrch Sión je také místem, kde byl Syn jmenován „knězem navěky“ (Žd 5,6), což je citát ze žalmu (Ž 110,4). Podle 110. žalmu se také jmenování Syna za velekněze děje na hoře Sión (Ž 110,2). A konečně, list Židům konstatuje, že uvedení Ježíše do kněžské služby je zároveň znamením, že začíná platit nová smlouva (Žd 7,11–22). Hora Sión je tedy i místem, kde byla ratifikována nová smlouva. Text Žd 12,22–24 pak popisuje slavnostní shromáždění, které se uskutečnilo v nebesích po Ježíšově nanebevstoupení.

**Aplikace**

`Jakými praktickými způsoby můžeme v našich životech a společných shromážděních oslavovat vládu Ježíše, jeho kněžskou službu a novou smlouvu? Proč nám radost z této velké pravdy pomáhá utvrzovat se ve víře?`

---

#### Dodatečné otázky k diskuzi

`Čím byla hora Sión pro obyvatele SZ Izraele?`

`Co symbolizuje hora Sión v křesťanství?`

`O jaké události píše dnešní úvodní text? Kde se odehrává?`

`Na základě čeho věříme, že byl Ježíš po svém návratu k Otci korunován? Proč tuto událost nesčíslné zástupy nebešťanů?`

`Jak se můžeme účastnit něčeho, co se odehrává v nebi, zatímco my jsme stále ještě na zemi?`

`Jak jsme se stali „prvorozenými“, jejichž jména jsou zapsána v nebesích?`

`Jaké pocity v tobě vyvolává dnešní text z listu Židům? Proč?`