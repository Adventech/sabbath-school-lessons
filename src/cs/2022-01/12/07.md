---
title:  'Podněty k zamyšlení'
date:  18/03/2022
---

„V tomto tisíciletém období mezi prvním a druhým vzkříšením bude probíhat soud nad bezbožnými. Apoštol Pavel hovoří o tomto soudu jako o události, ke které dojde po druhém Kristově příchodu. ‚Nevyslovujte proto soudy předčasně, dokud Pán nepřijde. On vynese na světlo to, co je skryto ve tmě, a zjeví záměry srdcí‘ (1K 4,5). Prorok Daniel napsal, že když přišel Věkovitý, ‚soud byl předán svatým Nejvyššího‘ (Da 7,22). V té době budou spravedliví panovat jako Boží králové a kněží. Apoštol Jan v knize Zjevení napsal: ‚Viděl jsem trůny a na nich usedli ti, jimž byl svěřen soud.‘ ‚Bůh a Kristus je učiní svými kněžími a budou s ním kralovat po tisíc let‘ (Zj 20,4.6). Právě v této době ‚Boží lid bude soudit svět‘, jak předpověděl apoštol Pavel (1K 6,2). Vykoupení budou spolu s Kristem soudit bezbožné, jejich činy budou porovnávat s knihou zákona, s Biblí, a každý případ rozhodnou podle toho, jak onen člověk na světě žil. Pak každému vyměří trest podle jeho činů a zaznamenají jej k jeho jménu v knize smrti.

Kristus a jeho lid budou soudit také satana a anděly, kteří se přidali k satanovi. Apoštol Pavel napsal: ‚Nevíte, že budeme soudit anděly?‘ (1K 6,3). A Juda prohlásil, že ‚anděly, kteří si nezachovali své vznešené postavení, ale opustili určené místo, drží ve věčných poutech v temnotě pro veliký den soudu‘ (Ju 1,6).“ (GC 660, 661; VDV 424)

**Otázky k rozhovoru**

`1. 	Co říká účast svatých na soudu bezbožných (1K 6,3; Ju 1,6) o Bohu a o tom, jak jasně a otevřeně nám ukáže svou dobrotu a poctivost při vypořádávání se s hříchem a zlem?`

`2. 	Přečtěte si Ex 32,32; Ž 56,9; Ž 69,29; Ž 139,16; Iz 4,3; Da 12,1; Mal 3,16; L 10,20; Zj 13,8 a Zj 17,8. Toto jsou odkazy na to, co píše Bible o Božích knihách v nebesích. Co je zapsáno v těchto knihách? Proč je důležité, aby si Bůh například zaznamenal naše slzy (Ž 56,9)? Pokud Bůh ví všechno, jaký je pak smysl takových knih nebo záznamů?`

`3. 	Je důležité, že list Židům končí své argumenty připomínkou zaslíbení z Da 7? Proč jsou takové odkazy důležité v kontextu Ježíšovy služby v nebeské svatyni? Co nás Da 7 učí o konci všech pozemských a padlých věcí?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.