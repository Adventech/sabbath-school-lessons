---
title:  Misijní příběh
date:  18/03/2022
---

#### Dokonalé zdraví

_Andrew McChesney_

Noy byla zámožná žena, která dohlížela na více než 100 zaměstnanců na rodinné kávové plantáži v Laosu. Pak ale ve své vesnici onemocněla záhadnou chorobou.

Její lékař nedokázal nemoc identifikovat.

Noy navštívila mnoho lékařů po celém jižním Laosu, ale nikdo jí nedokázal pomoci.

Její zdravotní stav se stále zhoršoval, až ji přestaly poslouchat nohy a byla upoutána na lůžko. A co víc, téměř přišla o rozum. Mnohokrát si nemohla vzpomenout na lidi z vlastní rodiny.

Všichni její zaměstnanci odešli, protože jim nevyplácela mzdy. Vesničané jí a jejímu manželovi říkali, že nepřežije.

V této ubohé části Noyina života přijela návštěva z Vientiane, hlavního města Laosu. Návštěvnice stejně jako Noy nebyla křesťanka, ale její syn a snacha byli adventisté sedmého dne. A tak řekla Noy o Ježíši.

"Možná ti Ježíš může zachránit život," řekla.

S pomocí svého manžela Noy našla telefonní číslo na adventistického pastora na jihu země a zavolala mu o pomoc.

Pastor přijel do Noyiny vesnice a modlil se s ní.

Modlitba Noy povzbudila a ona se rozhodla dočasně přestěhovat do Vientianu. Chtěla se setkat se členy adventistické církve a poznat je.

Když přijela, nemohla vstát z postele a měla problémy s jasným myšlením. Členové církve se s ní ale pravidelně setkávali a modlili se s ní. Postupně se její zdravotní stav zlepšoval. Začala být schopná sedět, pak stát a nakonec i chodit.

Pět měsíců po začátku onemocnění se Noy vrátila do své rodné vesnice v naprostém pořádku.

Vesničané byli překvapeni tím, co viděli. Očekávali, že zemře, ale ona byla živá a zcela uzdravená. Udiveně se jí zeptali, co se stalo.

"Ježíš mě zachránil před smrtí," řekla Noy.

Mnoho vesničanů má nyní zájem dozvědět se více o Ježíši, mocném Lékaři, který může uzdravit všechny, kdo ho o to požádají.

_Děkujeme vám za vaše misijní dary při sobotní škole, které pomůžou šířit evangelium lidem v Laosu a dalších zemích Jižní asijsko-pacifické divize. Část darů třinácté soboty v tomto čtvrtletí pomůže otevřít základní školu v Laosu._

_Tento misijní příběh ilustruje misijní cíl číslo 2 strategického plánu Církve adventistů sedmého dne "I Will Go" (Půjdu): "Posílit a diverzifikovat adventistické působení... mezi nezasaženými a nedostatečně oslovenými skupinami lidí a mezi nekřesťanskými náboženstvími." Více informací najdete na stránkách IWillGo2020.org._
