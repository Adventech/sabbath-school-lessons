---
title:  'Zatřese nebem a zemí'
date:  15/03/2022
---

> <p></p>
> 25Varujte se tedy odmítnout toho, kdo k vám mluví. Jestliže neunikli trestu ti, kdo odmítli tlumočníka Božích příkazů na zemi, tím spíše neunikneme my, odvrátíme-li se od toho, který mluví z nebe. 26Jeho hlas tehdy zatřásl zemí, nyní však slibuje: „Ještě jednou otřesu“ nejen „zemí“, nýbrž i „nebem“. 27Těmito slovy naznačuje, že otřese vším stvořením a promění je, aby zůstalo jen to, co je neotřesitelné. (Žd 12,25–27)

**Osobní studium**

Po popisu slavnostního shromáždění v nebesích Pavel varuje čtenáře, že musí věnovat pozornost Božímu hlasu, protože Bůh ještě jednou otřese „nejen ‚zemí‘, nýbrž i ‚nebem‘“ (Žd 12,26). Pavel říká, že ačkoli byl Ježíš dosazen na trůn v nebesích, naše spasení nebylo završeno. Musíme tomu věnovat pozornost, protože důležitá událost teprve přijde.

**Porovnej uvedené texty. Proč Bůh otřese nebem a zemí? Co to znamená?**

`Ag 2,6–9.20–22`

`Ž 96,9.10`

`Ž 99,1`

`Žd 12,25–27`

Ve Starém zákoně bylo zemětřesení běžným znakem přítomnosti Boha, který se ukazuje, aby vysvobodil svůj lid. Když Debóra a Bárak bojovali proti Síserovi, Bůh jejich jménem bojoval z nebe (Sd 5,20). Toto je popsáno jako silné zemětřesení, otřesení země Hospodinovou přítomností (Sd 5,4.5). Tentýž obraz nacházíme v celém Starém zákoně, když Bůh povstává, aby vysvobodil utlačované (Ž 68,8.9; Ž 60,4; Ž 77,18.19). Otřesy tedy naznačují Boží soud, když Bůh uplatňuje svou autoritu nad národy země. Proroci předpověděli, že se to stane v den Páně (Iz 13,13; Iz 24,18–23).

V listu Židům „otřesení“ nebe a země znamená zničení Božích nepřátel. Právě to Bůh slíbil při Ježíšově korunovaci. Bůh mu řekl: „Usedni po mé pravici, dokud ti nedám nepřátele za podnož tvého trůnu!“ (Žd 1,13). Ježíš tedy porazil nepřítele (Žd 2,14–16) a byl dosazen na trůn (Žd 1,5–14), ale nepřátelé ještě nebyli zničeni (Žd 10,11–14; 1K 15,23–26).

Bůh v budoucnosti tyto nepřátele zničí, až zatřese nebem a zemí. Zachvění nebes a země znamená zničení pozemských mocností, které pronásledují Boží lid, a co je důležitější, zničení zlých mocností (satana a jeho andělů), které stojí za pozemskými silami a ovládají je.

**Aplikace**

`Máme příslib, že jednoho dne bude spravedlnosti učiněno zadost a zlo, které se v našem světě tak rozšířilo, bude zničeno. Proč je to takovou nadějí pro nás všechny, a zejména pro ty, kteří zlem nejvíce trpěli?`

---

#### Dodatečné otázky k diskuzi

`Jaké projevy Boží moci doprovázely proces uzavírání smlouvy mezi Židy a Hospodinem?`

`Co tyto projevy moci vyvolávaly mezi Izraelity?`

`Proč tehdy Bůh „třásl zemí“?`

`Autor lekce tvrdí, že „naše spasení ještě nebylo završeno“. Kdy se tak stane?`

`Bůh slibuje, že ještě jednou otřese nejen „zemí“, ale i „nebem“. Jak na toto zatřesení zareagují spasení a co se při něm stane těm, co Boha odmítli?`

`Proč Bůh jednou zničí nejen pozemské mocnosti, které pronásledovaly Boží lid, ale i satana a jeho anděly?`

`Co a proč v tobě vyvolává zpráva o zničení „bezbožných“?`