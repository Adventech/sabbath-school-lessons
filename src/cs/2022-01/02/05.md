---
title:  'Ježíš – náš velekněz'
date:  05/01/2022
---

> <p></p>
> 1Každý velekněz, vybraný z lidí, bývá ustanoven jako zástupce lidí před Bohem, aby přinášel dary i oběti za hříchy. 2Má mít soucit s těmi, kdo chybují a bloudí, protože sám také podléhá slabosti. 3A proto je povinen přinášet oběti za hřích nejenom za lid, ale i sám za sebe. 4Hodnost velekněze si nikdo nemůže přisvojit sám, nýbrž povolává ho Bůh jako kdysi Árona. 5Tak ani Kristus si nepřisvojil slávu velekněze sám, ale dal mu ji ten, který řekl: „Ty jsi můj Syn, já jsem tě dnes zplodil.“ 6A na jiném místě říká: „Ty jsi kněz navěky podle řádu Melchisedechova.“ (Žd 5,1–6)

**Osobní studium**

List Židům v 5.–7. kapitole představuje další Ježíšovu roli. Je naším veleknězem. Autor vysvětluje, že se takto naplňuje Boží slib zaslíbenému králi z rodu Davidova, že bude ustanoven jako „kněz navěky podle řádu Melchisedechova“ (Ž 110,4; citováno v Žd 5,5.6).

**Uvažuj o uvedených textech. Jaké úkoly plnili kněží?**

`Lv 1,1–9`

`Lv 10,8–11`

`Mal 2,7`

`Nu 6,22–26`

`Žd 5,1–4`

Kněží byli ustanoveni pro dobro lidí. Měli je zastupovat před Bohem a zprostředkovávat jejich vztah s Bohem. Kněz byl prostředníkem. (Platilo to ve všech kněžských systémech, ať už šlo o židovské, řecké nebo římské náboženství.) Kněz nám umožňuje, abychom se mohli přiblížit k Bohu, a všechno, co dělá, má napomáhat navázání a budování vztahu mezi námi a Bohem.

Kněz přinášel oběti za člověka. Lidé totiž nemohli přinášet oběti osobně. Kněz věděl, jaký dar či oběť by měl člověk přinést, aby ji Bůh přijal, a aby tak zprostředkoval očištění a odpuštění.

Kněží také vyučovali Božímu zákonu. Byli znalci Božích přikázání a měli na starost jejich vysvětlování a uplatňování.

A konečně, kněží měli odpovědnost za zprostředkování Hospodinova požehnání. Jejich prostřednictvím Bůh projevoval lidem svou dobrou vůli a dobrotu.

Verš 1Pt 2,9 však dodává ještě něco dalšího. My, věřící v Ježíše, jsme nyní „královské kněžstvo“. Taková role znamená obrovskou přednost. Kněží mohli ve svatyni přistupovat k Bohu. Dnes k němu můžeme přistupovat směle a s důvěrou prostřednictvím modlitby i my (Žd 4,14–16; 10,19–23). S tím je spojena i velká odpovědnost. Máme spolupracovat s Bohem na jeho díle záchrany světa. Chce, abychom druhým vysvětlovali Boží zákony a zásady. Chce také, abychom přinášeli oběť chvály a dobrých skutků, které se mu líbí. Máme úžasnou přednost a také odpovědnost!

**Aplikace**

`Co ve tvém životě mění skutečnost, že jsi součástí „královského kněžstva“? Jak tato pravda ovlivňuje tvůj život?`