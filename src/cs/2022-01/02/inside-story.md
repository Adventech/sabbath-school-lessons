---
title:  Misijný príbeh
date:  07/01/2022
---

#### Zázračný kameň

_Andrew McChesney_

Len vďaka zázračnému kameňu sa šoférovi Bounprany Vannadymu naskytla nezvyčajná príležitosť hovoriť o svojej viere. V tom čase slúžil ako predseda Cirkvi adventistov siedmeho dňa v štáte Laos.

Bol to obyčajný potok. Cez jeho plytkú vodu mohlo prejsť bez väčších ťažkostí akékoľvek auto. Ešte nikdy na tomto mieste žiadne auto nezapadlo – kým tam neprišiel Vannady so svojím džípom. Len čo vošiel do potoka, auto zastavilo a ďalej sa nehlo. 

Vannady a dvaja mladí kazatelia, ktorí s ním cestovali, našli pod kolesom kameň, ktorý bol však príliš malý na to, aby blokoval auto v pohybe. Pre istotu ho dali preč a skúšali naštartovať. Auto už ale odmietlo aj to. Zastavili teda okoloidúce auto a poprosili vodiča, aby im pomocou štartovacích káblov pomohol rozbehnúť ich vozidlo. Ale ani to sa nepodarilo. Auto sa jednoducho nedalo naštartovať.

Začalo sa stmievať. Vannady zašiel peši do najbližšej dediny, aby poprosil o pomoc. Niekoľko dedinčanov sa prišlo pozrieť na problémové auto, ale nikto ho nedokázal opraviť. Miestny vodca pozval Vannadyho, aby u nich prenocoval. Dvaja kazatelia ostali strážiť auto. 

„Čo tu vlastne robíte?“ spýtal sa hostiteľ. Vannady vysvetlil, že vezie nejaké športové vybavenie do neďalekej dediny, pretože chce nadviazať kontakt s miestnymi obyvateľmi. 

Ako tak dedinský vodca počúval a pozoroval Vannadyho, uvedomil si, že to bude asi kresťan. Doniesol svoj certifikát z korešpondenčného kurzu Hlas proroctva, ktorý pred niekoľkými rokmi dostal od Cirkvi adventistov siedmeho dňa v štáte Laos. Začal rozprávať, že pred niekoľkými rokmi sa snažil rozbehnúť spoluprácu s bývalým vedúcim cirkvi. Kvôli istým dôvodom sa tento projekt nepodarilo uskutočniť. Preto spolu s ďalšími asi 200 dedinčanmi uctievajú Ježiša tak, ako vedia. Potom poprosil Vannadyho, či by mohol jeho a ostatných dedinčanov vyučovať biblickým pravdám.

V tej chvíli si Vannady uvedomil, že to musel byť anjel, čo zastavil jeho auto. Pripomenulo mu to Balámovu oslicu, ktorá odmietla ísť ďalej, pretože videla Božieho anjela. Jeho auto tiež muselo vidieť anjela, ktorý stál v potoku, a preto sa odmietlo pohnúť.

Na druhý deň ráno auto naštartovalo bez problémov na prvé otočenie kľúčom.

_Ďakujeme za vaše misijné dary, ktoré pomáhajú šíriť evanjelium medzi obyvateľmi Laosu a ostatných krajín Juhoázijsko-pacifickej divízie cirkvi. Časť darov trinástej soboty v tomto štvrťroku pomôže otvoriť základnú školu v Laose._
