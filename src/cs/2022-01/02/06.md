---
title:  'Ježíš – prostředník lepší smlouvy'
date:  06/01/2022
---

> <p></p>
> 8Ale když Bůh kárá svůj lid, říká: „Hle, přicházejí dny, praví Hospodin, kdy s domem izraelským i s domem judským uzavřu smlouvu novou, 9ne jako byla ta smlouva, kterou jsem uzavřel s jejich otci v den, kdy jsem je vzal za ruku, abych je vyvedl ze země egyptské. Neboť oni nezůstali v mé smlouvě, a já jsem se jich zřekl, praví Hospodin. 10A toto je smlouva, kterou uzavřu s domem izrael­ským po oněch dnech, praví Hospodin: Dám své zákony do jejich mysli a napíšu jim je na srdce. Budu jim Bohem a oni budou mým lidem. 11Pak už nebude učit druh druha a bratr bratra a nebude vybízet: ‚Poznej Pána,‘ protože mě budou znát všichni, od nejmenšího až po největšího. 12Slituji se nad jejich nepravostmi a na jejich hříchy už nevzpomenu.“ (Žd 8,8–12)

**Osobní studium**

List Židům se v kapitolách 8 až 10 zaměřuje na dílo Ježíše jako prostředníka nové smlouvy. Problém staré smlouvy spočíval v tom, že byla jen předzvěstí všeho dobrého, co mělo teprve přijít. Její ustanovení měla předznamenávat, zobrazovat a popisovat dílo, které Ježíš vykoná v budoucnosti. Kněží představovali Ježíše, ale oni sami byli smrtelní a hříšní. Nemohli projevovat dokonalost, protože dokonalý je jen Ježíš. Kromě toho sloužili ve svatyni, která byla jen „náznakem a stínem“ (Žd 8,5) nebeské svatyně.

Ježíš vykonává svou kněžskou službu v pravé svatyni a díky němu máme přístup k Bohu. Oběti zvířat představovaly Ježíšovu smrt jako oběť za nás. Jejich krev však nemohla nikoho očistit od zlého svědomí, to může jen Ježíšova krev. Jen díky Ježíši, vírou v něho a přijetím jeho prostřednické služby za nás můžeme k Bohu přistupovat se smělou důvěrou (Žd 10,19–22).

`Uvažuj o úvodním textu (Žd 8,8–12). Co nám Bůh zaslíbil v nové smlouvě? Jaký to má praktický vliv na tvůj život?`

Tím, že Otec ustanovil Ježíše naším veleknězem, uvedl do života novou smlouvu, která zrealizuje to, co stará smlouva mohla pouze naznačovat. Nová smlouva přináší to, co může uskutečnit jen dokonalý, věčný kněz, zároveň Bůh i člověk. Tento Velekněz nejenže vysvětluje a učí Boží zákon, ale také jej i vkládá do našich srdcí. Tento Velekněz nabízí oběť, která přináší odpuštění. Tento Velekněz nás očišťuje a proměňuje. Odstraní naše kamenná srdce a dá nám „srdce z masa“ (Ez 36,26). Dělá z nás nové stvoření (2K 5,17). Tento Velekněz nás požehná tím nejobdivuhodnější způsobem – přivádí nás do přítomnosti samotného Otce.

Bůh ustanovil starou smlouvu, aby poukazovala na budoucí dílo Ježíše Krista. Ve svém záměru a cíli byla nádherná. Mnozí však přišli o požehnání, které jim nabídl Ježíš svou službou, protože nebyli ochotni opustit symboly a stíny staré smlouvy a přijmout pravdu, na kterou tyto symboly ukazovaly.

„Jen v Kristu měl chrám své opodstatnění. Chrámové bohoslužby byly předobrazem oběti Božího Syna. Kněžská služba měla představovat jeho prostřednickou službu. Celý systém obětní bohoslužby byl symbolem Spasitelovy smrti za vykoupení lidstva. Všechny tyto oběti ztratí význam ve chvíli, kdy se ona velká událost, kterou po věky znázorňovaly, stane skutečností.“ (DA 165; TV 101)

**Aplikace**

`V čem je Ježíš lepším veleknězem, než byli velekněží staré smlouvy?`

---

#### Dodatečné otázky k diskuzi

`Co je tou „starou smlouvou“? Kdo, kdy a s kým ji uzavřel?`

`Proč chce Ježíš s křesťany uzavřít novou smlouvu?`

`Proč je třeba, aby byly jeho zákony vepsány do naší mysli i srdce?`

`Jak to dopadá, když má někdo zákon zapsaný jen ve své mysli?`

`Jak to dopadá, když má někdo zákon zapsaný jen ve svém srdci?`

`Jak se mění tvůj život v závislosti na tom, jak roste tvé poznání Boha?`

`Proč potřebujeme Ježíše k uzavření této lepší smlouvy?`

`Cílem naší proměny je být  dokonalým „obrazem“ Boha? Věříš, že to může být i tvůj případ? Proč?`

`Co je pro takovou proměnu potřeba? V čem spočívá?`