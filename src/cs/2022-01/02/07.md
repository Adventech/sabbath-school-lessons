---
title:  'Podněty k zamyšlení'
date:  07/01/2022
---

V listu Židům nejsou jen nádherné a povzbuzující pravdy. Nacházíme v něm i mnoho varování a výstrah, které jsou nejsilnější v kapitolách 10 až 12.

Tyto oddíly spojují minimálně dvě myšlenky. Za prvé, porovnávají generaci Izraelců, kteří byli 40 let na poušti, se čtenáři listu Židům. Za druhé nás vyzývají, abychom věřili.

Izraelci, kteří putovali po poušti, viděli úžasné projevy Boží moci, které se naplno projevily znameními a zázraky při jejich vysvobození z Egypta. Na hoře Sínaj slyšeli Boha, který jim předával Desatero. Viděli ohnivý sloup v noci a oblačný sloup přes den. Jedli manu, chléb z nebe. Pili vodu, která vytryskla ze skály všude, kde tábořili. Ale když doputovali k hranicím zaslíbené země, nebyli schopni Bohu důvěřovat. Neměli dost víry, ačkoli to jediné od nich Bůh vyžadoval. „Bez víry však není možné zalíbit se Bohu“ (Žd 11,6).

Pavel říká, že podobně jako Izraelci, i my stojíme na hranicích zaslíbené země (Žd 10,37–39). Naše výsady i odpovědnost jsou však mnohem větší. Neslyšeli jsme sice mluvit Hospodina z hory Sínaj, ale prostřednictvím Písma jsme viděli Boží zjevení: Boha v těle, Ježíše Krista (Žd 12,18–24). Otázkou je: Budeme mít víru? Autor nás povzbuzuje, abychom následovali příklad postav z dlouhého seznamu, který vrcholí samotným Ježíšem.

**Otázky k rozhovoru**

`1.	Naučili jsme se, že Ježíš je naším zástupcem, který nás předchází v zápase se satanem. Jak můžeme bojovat společně, sjednoceni jako církev pod zástavou našeho Zachránce? Co nám brání prožívat jednotu? V čem nás chce satan jako církev oslabit? Jak satan oslaboval Izrael v minulosti?`

`2.	Jako věřící tvoříme společenství kněží a vede nás Bůh. V čem může vaše sborové společenství přinášet lepší oběť chvály a dobrých skutků před Bohem? Buďte konkrétní a praktičtí.`

`3.	V čem se naše situace podobá situaci Izraelců těsně před vstupem do zaslíbené země? Co se můžeme z této podobnosti naučit?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

---

#### Dodatečné otázky k diskuzi

`Poděl se s námi o to, co zajímavého jsi objevil během osobního studia.`

`Která z rolí Pána Ježíše, které jsme studovali, tě nejvíc oslovila? Proč?`

`Jak bys představil Ježíše někomu, kdo ho ještě nezná? Čím bys začal? Proč?`

`Považuješ se za „královské kněžstvo“? Co z toho pro tebe vyplývá?`

`V čem tě obohatila naše dnešní společná diskuze?`