---
title:  'Ježíš – zprostředkovatel požehnání'
date:  03/01/2022
---

> <p></p>
> 11Hospodin přísahal Davidovi na svou věrnost – nevezme to nazpět: „Toho, jenž vzejde z tvých beder, dosadím po tobě na trůn. 12Dodrží-li tvoji synové mou smlouvu i toto mé svědectví, jemuž je budu učit, navždy budou též jejich synové sedat na tvém trůnu.“ 13Hospodin si totiž zvolil Sijón, zatoužil jej mít za sídlo: 14„To je místo mého odpočinku navždy, usídlím se tady, neboť po něm toužím.“ (Ž 132,11–14)

> <p></p>
> 8O Synovi však: „Tvůj trůn, Bože, je na věky věků a žezlo práva je žezlem tvého království. 9Miluješ spravedlnost a nenávidíš nepravost, proto pomazal tě, Bože, Bůh tvůj olejem radosti nad všechny tvé druhy.“ (Žd 1,8.9)

**Osobní studium**

Mezi zajímavé starozákonní koncepty patří, že zaslíbený král z Davidova rodu bude zastupovat a představovat svůj lid před Bohem.

**Porovnej uvedené dvojice textů. Jaká zaslíbení daná Izraeli se měla naplnit v životě a díle zaslíbeného krále?**

`Ex 4,22.23 a 2S 7,12–14`

`Dt 12,8–10 a 2S 7,9–11`

`Dt 12,13.14 a Ž 132,1–5.11–14`

Izrael byl Božím synem a Bůh mu chtěl dát místo, kde by si odpočinul od svých nepřátel. Bůh si také vybral místo v jejich středu, kde mělo přebývat jeho jméno. Tato zaslíbení daná Izraeli se nyní měla naplnit prostřednictvím krále z rodu Davidova. Ten by byl přijatým Božím synem, Bůh by mu dal odpočinutí od jeho nepřátel a na Sionu měl vybudovat chrám, ve kterém mělo přebývat Boží jméno. Bůh chtěl naplnit zaslíbení daná Izraeli prostřednictvím krále z Davidova rodu. Tento král by zastupoval Izrael před Bohem.

Díky zástupci či zprostředkovateli ve vztahu mezi Bohem a Izraelem by bylo možné zachránit smluvní vztah s Bohem. Aby mohli Izraelci přijmout Boží ochranu a Boží požehnání, požadovala smlouva s Mojžíšem věrnost celého národa (viz Joz 7,1–13). Smlouva s Davidem však umožňovala naplnění Božích požehnání díky věrnosti jediné osoby – krále z rodu Davidova.

Naneštěstí většina králů na Davidově trůnu nebyla věrná, a tak Bůh nemohl Izraelcům požehnat tak, jak toužil. Ve Starém zákoně nacházíme množství zpráv o tom, jak nevěrní byli tito králové.

Dobrou zprávou je, že Bůh poslal svého Syna, který se narodil jako syn Davidův a který byl dokonale věrný. Bůh proto může díky jeho věrnosti naplnit všechna zaslíbení daná vyvolenému lidu. Když Bůh žehná králi, mají z toho užitek všichni. Právě proto je Ježíš prostředníkem požehnání, které dostáváme od Boha. Díky němu k nám plynou Boží požehnání. Naše jediná naděje na spasení vychází pouze z Ježíše a z jeho díla pro nás.

**Aplikace**

`Uvažuj o situacích, kdy jsi sám ve svém vztahu s Bohem selhal a zklamal. Jakou máš zkušenost s Boží milostí? Jakých nezasloužených požehnání si nejvíc ceníš?`