---
title:  'Ježíš – náš Král'
date:  02/01/2022
---

> <p></p>
> 5Komu kdy z andělů Bůh řekl: „Ty jsi můj Syn, já jsem tě dnes zplodil!“ A jinde se praví: „Já mu budu Otcem a on mi bude Synem.“ 6A když chce uvést Prvorozeného do světa, praví opět: „Ať se mu pokloní všichni andělé Boží!“ 7O andělích je řečeno: „Jeho andělé jsou vanutí větru a jeho služebníci plápolající oheň.“ 8O Synovi však: „Tvůj trůn, Bože, je na věky věků a žezlo práva je žezlem tvého království. 9Miluješ spravedlnost a nenávidíš nepravost, proto pomazal tě, Bože, Bůh tvůj olejem radosti nad všechny tvé druhy.“ 10A dále: „Ty, Pane, jsi na počátku založil zemi, i nebesa jsou dílem tvých rukou. 11Ona pominou, ty však zůstáváš; nebesa zvetšejí jako oděv, 12svineš je jako plášť a jako šat se změní, ty však jsi stále týž a tvá léta nikdy neustanou.“ 13Kterému z andělů kdy řekl: „Usedni po mé pravici, dokud ti nedám nepřátele za podnož tvého trůnu!“ 14Což není každý anděl jen duchem, vyslaným k službě těm, kdo mají dojít spasení? (Žd 1,5–14)

**Osobní studium**

List Židům nám představuje velmi důležitou myšlenku: Ježíš je vládcem a veleknězem a sedí po pravici Božího trůnu (Žd 8,1). Jako Bůh byl Ježíš vládcem vesmíru vždy. Ale poté, co Adam a Eva zhřešili, se stal pánem tohoto světa satan (J 12,31; 14,30; 16,11). Ježíš však přišel a porazil satana na kříži. Tím získal zpět právo vládnout těm, kteří ho přijali za svého Spasitele (Ko 2,13–15).

První dvě kapitoly listu Židům se zaměřují na představení Ježíše jako Krále.

`Jaká je hlavní myšlenka úvodních veršů (Žd 1,5–14)?`

V těchto verších nacházíme tři různé součásti slavnostního uvedení Ježíše na trůn. Za prvé, Otec prohlašuje Ježíše za královského Syna (Žd 1,5). Za druhé, Bůh představuje Syna nebeskému zástupu, který se mu klaní (Žd 1,6), zatímco Otec připomíná jeho stvořitelskou roli a právo vládnout (Žd 1,8–12). A konečně, Bůh uvádí Syna na trůn, což je vlastně potvrzením jeho moci nad zemí (Žd 1,13.14).

Jednou z nejdůležitějších teologických pravd Nového zákona je skutečnost, že v Ježíši Bůh naplnil své zaslíbení dané Davidovi (viz 2S 7,8–16 a L 1,30–33). Ježíš se narodil jako Davidův potomek v Davidově městě (Mt 1,1–16; L 2,10.11). Lidé Ježíše často nazývali „syn Davidův“. Byl popraven na základě obvinění, že se prohlašoval za „krále Židů“ (Mt 27,37). Petr a Pavel kázali o tom, že Ježíšovo zmrtvýchvstání bylo naplněním zaslíbení, které dostal už David (Sk 2,22–36; 13,22–37). A Jan napsal, že Ježíš je „lev z pokolení Judova, potomek Davidův“ (Zj 5,5).

List Židům potvrzuje tento pohled na Ježíše. V Ježíši Bůh naplnil svá zaslíbení Davidovi: Bůh mu dal „velké jméno“ (Žd 1,4); představil ho jako svého vlastního Syna (Žd 1,5); potvrdil ho jako věčného Stvořitele a Pána (Žd 1,8–12) a posadil ho po své pravici (Žd 1,13.14). Podle Židům 3 a 4 je to Ježíš, kdo vede lid do Božího odpočinku. Ježíš je také stavitelem Božího domu (Žd 3,3.4).

Ježíš je tedy právoplatným vládcem země, kterou pro nás vydobyl v zápase s uzurpátorem satanem.

**Aplikace**

`Jak můžeš uprostřed zkoušek prožívat klid z poznání, že Ježíš je vládcem vesmíru?`

---

#### Dodatečné otázky k diskuzi

`Jakou roli zastával ve SZ Izraeli král? Co se od něho očekávalo?`

`Co víš o historií „vlády“ nad naší planetou? Jak se k ní dostal ďábel?`

`Proč je pro nás tak důležité, aby vládu opět převzal Ježíš – Bůh?`

`Kdo a proč byl poražen, když Ježíš zemřel na kříží a po třech dnech vyšel z hrobu?`

`Proč věnuje Pavel tolik pozornosti dokazování toho, že Ježíš je král?`

`Komu dnes na naší planetě vládne Ježíš?`

`Jak se to pozná, že je Ježíš Pánem nějakého člověka?`

`Co bude výsledkem Ježíšova kralování?`
