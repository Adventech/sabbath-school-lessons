---
title:  'Ježíš – hlavní postava listu Židům'
date:  01/01/2022
---

### Texty na tento týden
Žd 1,5–14; 1,8.9; 2,14–16; 5,1–6; 8,8–12

> <p>Základní verš</p>
> „Z toho, co bylo řečeno, plyne: máme velekněze, který usedl po pravici Božího trůnu...“ (Žd 8,1)

Apokryfní 4. kniha Ezdrášova, židovský spis, který vznikl několik desetiletí po listu Židům, kolem roku 100, obsahuje modlitbu: „Ten celý příběh stvoření jsem před tebou vypověděl, Hospodine, protože tys řekl, že kvůli nám jsi stvořil svět... A přesto, Hospodine, tyto národy, které jsou pokládány za nic, nám nyní začaly vládnout a nás pohlcovat; my pak, tvůj lid, který jsi nazval svým prvorozeným, jednorozeným následovníkem, jsme jim vydáni všanc.“ (Soušek Zdeněk, Knihy tajemství a moudrosti: mimobiblické židovské spisy: pseudepigrafy, sv. II, Praha: Vyšehrad, 1999, 4 Ezdráš 6,55–58)

Čtenáři listu Židům pociťovali pravděpodobně něco podobného. Pokud byli Božími dětmi, proč procházeli takovým utrpením?

Pavel napsal dopis, aby povzbudil jejich víru uprostřed zkoušek a problémů. Připomněl jim (i nám), že Boží zaslíbení se naplní prostřednictvím Ježíše, který sedí po Otcově pravici a brzy nás vezme domů. Než se tak stane, Ježíš nám zprostředkovává požehnání od Otce.

**Osnova lekce**

Tato lekce se zaměřuje na skutečnost, že centrální postavou celého listu Židům je Ježíš, který je v něm představen jako ten, kdo dává našim životům smysl a naději. V souhrnném pohledu na celý dopis si povšimneme pěti významných rolí, které jsou v něm Ježíši připisovány.

•	Žd 1,5–14: Ježíš – náš Král (neděle)

•	Žd 1,8.9: Ježíš – zprostředkovatel požehnání (pondělí)

•	Žd 2,14–16: Ježíš – náš zástupce (úterý)

•	Žd 5,1–6: Ježíš – náš velekněz (středa)

•	Žd 8,8–12: Ježíš – prostředník lepší smlouvy (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Byl jsi někdy „hlavní postavou“ nějakého příběhu nebo kolektivu? Jaké jsi měl přitom pocity?`

`Proč je v životě potřeba, aby byl někdy v roli „hlavní postavy“? Co je jejím úkolem?`

`Čím chtěl autor listu Židům povzbudit víru svých spoluvěřících?`

`Proč je důležité vědět, kde je dnes ježíš – náš „velekněz“?`