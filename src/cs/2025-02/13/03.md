---
title:  'Dílo pokání'
date:  23/06/2025
---

> <p></p>
> 5I uvěřili ninivští muži Bohu, vyhlásili půst a oblékli si žíněné suknice od největšího až po nejmenšího. 6Když to slovo proniklo k ninivskému králi, vstal ze svého trůnu, odložil svůj plášť, zahalil se do žíněné suknice a sedl si do popela. 7Potom dal v Ninive rozhlásit: „Podle vůle krále a jeho mocných rádců! Lidé ani zvířata, skot ani brav ať nic neokusí, ať se nepasou a nepijí vodu. 8Ať se zahalí do žíněné suknice, lidé i zvířata, a naléhavě ať volají k Bohu. Každý ať se odvrátí od své zlé cesty a od násilí, které mu lpí na rukou. 9Kdo ví, možná že se Bůh v lítosti obrátí a odvrátí od svého planoucího hněvu a nezahyneme.“ 10I viděl Bůh, jak si počínají, že se odvracejí od své zlé cesty, a litoval, že jim chtěl učinit zlo, které ohlásil. – A neučinil tak. (Jon 3,5–10)

**Osobní studium**

Jonášovo poselství adresované obyvatelům Ninive bylo velmi jasné. „Jonáš vešel do města, procházel jím jeden den a volal: ‚Ještě čtyřicet dní, a Ninive bude vyvráceno‘“ (Jon 3,4). Jeho slova jsou snadno pochopitelná: město bylo odsouzeno k zániku. A navíc tato slova zazněla přímo od Hospodinova proroka.

`Co se podle úvodní stati nakonec v Ninive stalo (Jon 3,5–10)? Proč se Jonášovo proroctví nesplnilo?`

Celé město se kálo a prorokovaná záhuba byla alespoň na čas odložena. „Jejich zkáza byla odvrácena, Bůh Izraele byl v pohanském světě vyvýšen a jeho zákon byl opět respektován. Až za mnoho let bylo Ninive napadeno okolními národy, protože opět odpadlo od Boha a zpyšnělo.“ (PK 271; OSU 107)

Můžeme očekávat, že se něco podobného děje i v souvislosti se závěrečným poselstvím určeným padlému světu? Ano – a ne. To znamená, že na celém světě bude mnoho lidí, kteří uposlechnou volání: „Vyjděte, lide můj, z toho města, nemějte účast na jeho hříších, aby vás nestihly jeho pohromy“ (Zj 18,4). Bude mnoho těch, kteří se vzepřou šelmě a přidají se k těm, kteří „zachovávají Boží přikázání a věrnost Ježíši“ (Zj 14,12). Tito lidé, podobně jako ti v Ninive, se vyhnou odsouzení, které dopadne na ztracené.

Je důležité zdůraznit, že některá biblická proroctví jsou ve své podstatě „podmíněná“. Takovým bylo i Boží oznámení, že „Ninive bude rozvráceno“. Ano, Ninive by bylo zničeno, pokud by se lidé neodvrátili od svých hříchů (viz Jr 18,7–10). Některá proroctví však nepřicházejí s takovými podmínkami. Budou splněna bez ohledu na reakci lidí. Mezi nepodmíněná patří například proroctví o prvním a druhém příchodu Krista, o znamení šelmy, o vylití ran nebo o pronásledování na konci dějin. Události popsané v těchto proroctvích se naplní (nebo se již naplnily) bez ohledu na to, co dělají lidé. Rozhodnutí a skutky každého z nás určí, na jaké straně se ocitneme, když proběhnou události předpovězené proroky.

**Aplikace**

`Která z tvých dnešních rozhodnutí naznačují, jak se v budoucnosti rozhodneš – zda budeš uctívat Boha, nebo obraz šelmy?`

---

#### Dodatečné otázky k diskuzi

`Co víme o městu Ninive?`

`Jaké poselství měl Jonáš v tomto městě kázat?`

`Byl Jonáš dobrý kazatel? Proč?`

`Jak zareagovali obyvatelé Ninive na Jonášovo varovné kázání?`

`Proč se Jonášovo proroctví nenaplnilo?`

`Jak můžeme rozeznat podmíněná proroctví od těch nepodmíněných?`

`Znáš nějaká podmíněná proroctví (pro dnešní dobu)?`

`Znáš nějaká nepodmíněná proroctví (pro dnešní dobu)?`

`Bude i v době konce činit pokání „celý svět“? Proč?`