---
title:  'Neochotný prorok'
date:  22/06/2025
---

> <p></p>
> 38Tehdy mu na to řekli někteří ze zákoníků a farizeů: „Mistře, chceme od tebe vidět znamení.“ 39On však jim odpověděl: „Pokolení zlé a zpronevěřilé si hledá znamení; ale znamení mu nebude dáno, leč znamení proroka Jonáše. 40Jako byl Jonáš v břiše mořské obludy tři dny a tři noci, tak bude Syn člověka tři dny a tři noci v srdci země. 41Mužové z Ninive povstanou na soudu s tímto pokolením a usvědčí je, neboť oni se obrátili po Jonášově kázání – a hle, zde je více než Jonáš. 42Královna jihu povstane na soudu s tímto pokolením a usvědčí je, protože ona přišla z nejzazších končin země, aby slyšela moudrost Šalomounovu – a hle, zde je více než Šalomoun. (Mt 12,38–42)

**Osobní studium**

Příběh o Jonášovi má sice jen čtyři kapitoly, přesto jde o velmi důležité poselství. Mnozí věřící našli v tomto neochotném proroku podobnosti se sebou samotným. Příběh obsahuje také pozoruhodné náznaky budoucích událostí.

`Na které části Jonášova příběhu se Ježíš odvolává v úvodním textu (Mt 12,38–42)? Jaké poučení o soudu můžeme najít v jeho slovech?`

Ježíš prohlásil, že je větší než Jonáš. Kristus věděl, že příchod na tento svět bude pro něj znamenat kříž, a přece „přišel, aby hledal a spasil, co zahynulo“ (L 19,10). Jonáš strávil tři dny ve velké rybě pro své vlastní hříchy; Ježíš strávil tři dny v hrobě kvůli nám. Právě to bylo totiž zapotřebí, aby mohl zachránit ztracené.

`Dnes známe Jonáše jako neochotného proroka, který nechtěl jít do Ninive. Z lidského hlediska je to poměrně pochopitelné, v Asýrii panovala krutovláda. Asyrské nástěnné malby jsou plné výjevů neobvyklé bezcitnosti, lidé na dobytých územích byli často zabíjeni velice surově. Kdo by toužil po tom, kázat o pokání v hlavním městě takové země?`

V příběhu nacházíme důležitý moment, který může poukazovat na Boží věrné v době konce. Když se Jonáše ptají, kdo je, odpovídá: „Jsem Hebrej a bojím se Hospodina, Boha nebes, který učinil moře i pevninu“ (Jon 1,9). Jde o výrok podobný poselství prvního anděla (viz Zj 14,7). Jonášův důraz na Hospodina jako toho, „který učinil moře i pevninu“, poukazuje na Boha jako na Stvořitele. Tato skutečnost je základem toho, proč bychom ho měli uctívat. A právě otázka uctívání je důležitým bodem událostí doby konce.

I naše církev bývá obviňována z kázání neoblíbeného a nechtěného poselství adresovaného duchovnímu Babylónu. Výzva „Vyjdi, lid můj, z toho města“ (Zj 18,4) znamená zvěstovat lidem, že musí činit pokání. Je to poselství, které téměř u všech lidí vyvolává negativní odpověď. A to i tehdy, bylo-li doručeno tím nejlaskavějším možným způsobem. Kdo z nás při vydávání svědectví nedostal negativní, nebo dokonce nepřátelské odpovědi? Je to jednoduše součástí poslání.

**Aplikace**

`Kolik z proroka Jonáše v sobě nacházíš? Jak můžeš překonat jeho nesprávný postoj?`