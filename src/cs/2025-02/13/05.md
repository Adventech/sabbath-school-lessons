---
title:  'Vyschnutí Eufratu'
date:  25/06/2025
---

> <p></p>
> 12Šestý anděl vylil svou nádobu na velikou řeku Eufrat: a její voda vyschla, aby byla připravena cesta králům od východu slunce. 13A hle, z úst draka i z úst dravé šelmy a z úst lživého proroka vystoupili tři nečistí duchové, podobní ropuchám. 14Jsou to duchové ďábelští, kteří činí zázračná znamení. Vyšli ke králům celého světa, aby je shromáždili k boji v rozhodující den všemohoucího Boha. 15„Hle, přicházím nečekaně jako zloděj! Blaze tomu, kdo bdí a střeží svůj šat, aby nechodil nahý a nebylo vidět jeho nahotu!“ 16Shromáždili ty krále na místo zvané hebrejsky Harmagedon. (Zj 16,12–16)

**Osobní studium**

Jednou ze silných stránek Babylónu byla řeka Eufrat, která tekla pod hradbami a poskytovala tak městu neomezené zásoby vody. Tato přednost se však stala také jeho největší slabostí. Nitokris, starověká babylonská královna (pravděpodobně manželka Nabonida), dala postavit hliněné stavby, které lemovaly cestu vody do města. Aby mohli dělníci na těchto stavbách pohodlně pracovat, dala odklonit tok řeky do bažin před městem. Král Kýros si uvědomil, že by mohl udělat to samé. Dal přehradit Eufrat a snížit tok natolik, aby mohly jeho jednotky pohodlně projít pod hradbami. Když se mu podařilo dostat za městské zdi, našel obranné hradby stojící podél řeky naprosto nehlídané. Město padlo za jedinou noc. Starověký řecký historik Hérodotos píše, že „ti, kteří žili v centru Babylóna, netušili, že předměstí padla, protože byla doba svátků a všichni tančili a oddávali se radovánkám.“ (HERODOTUS, The Histories, New York: Penguin, 2015, s. 94) Máme dost důvodů předpokládat, že se jedná o stejnou hostinu, o které se píše v Da 5.

`Přečti si texty Da 5,18–31 a Zj 16,12–19. Jaké paralely můžeme najít mezi ranami ze Zjevení a příběhem o pádu Babylóna?`

Když Ježíš svým učedníkům vyprávěl o znameních času, varoval je: „Bděte tedy, protože nevíte, v který den váš Pán přijde. Uvažte přece: Kdyby hospodář věděl, v kterou noční dobu přijde zloděj, bděl by a zabránil by mu vloupat se do domu“ (Mt 24,42.43). Podobně jako při pádu starověkého města, i novodobý Babylón zaskočí náhlé zjevení Krista. Nemuselo by tomu tak být. V množství podrobných proroctví jsme totiž poznali dostatek znamení, která poukazují na brzký Ježíšův příchod.

Svět nebude zaskočen primárně proto, že neví, co Bůh předpověděl. Svět bude překvapen zejména proto, že se rozhodl nevěřit tomu, co Bůh řekl, že se stane.

**Aplikace**

`Přečti si Zj 16,15. Jaké poselství evangelia zaznívá dokonce i uprostřed varování týkajících se času konce? Co znamená „nechodit nahý“?`