---
title:  Misijní příběh
date:   27/06/2025
---

#### „Uzavřeme dohodu“

_Laurie Denski-Snyman_

Marie byla šťastná, když ji majitel domu pozval dovnitř, aby se mohl podívat na knihy, které prodávala v ne-křesťanské zemi v jihovýchodní Asii. Marie vytáhla z tašky několik knih o zdraví, ale muž ji zastavil.

„Vím, o co se snažíte,“ řekl. „Nejprve mi ukážete neutrálnější knihy, a až se přestanu mít na pozoru, vytáhnete křesťanské knihy, které mi opravdu chcete ukázat. Znám vaše úmysly, tak mi nejprve ukažte ty křesťanské knihy.“

Marie se v duchu pomodlila. „Pane, pomoz mi, prosím,“ řekla. „Nevím, co mám říct.“ Pak nahlas řekla: „Mám několik knih o zdraví i náboženství. Chci s lidmi sdílet cokoli, co chtějí vidět. Pokud mají zájem o zdraví, ukážu jim knihy o zdraví. Pokud mají zájem o náboženství, ráda jim ukážu i ty náboženské knihy.“

Muž si promnul bradu. „Uzavřeme dohodu,“ řekl. „Pokud vám mohu klást otázky o vašem náboženství a vy na ně budete odpovídat, koupím všechny vaše knihy.“

Marie byla nervózní. Zhluboka se nadechla a řekla: „Nejsem dost moudrá, abych odpověděla na vše, na co se mě zeptáte. Potřebuji pomoc. Mohu se nejprve pomodlit?“

Muž souhlasil. Marie se modlila nahlas. Prosila o moudrost a vědění a modlitbu zakončila ve jménu Ježíše.

Muž se okamžitě zeptal: „My říkáme, že Ježíš byl prorok, ale vy říkáte, že je Bůh. Proč to říkáte? Jak se může obyčejný člověk stát Bohem?“

Marie bez zaváhání odpověděla: „Mnoho lidí si myslí, že Ježíš začal žít až tehdy, když se narodil jako dítě, ale on existoval už dlouho předtím. Ježíš byl součástí Božství a Bůh ho poslal na tuto zem v podobě dítěte jako obyčejného člověka. Potom byl Ježíš povolán, aby byl prorokem, poté byl povolán, aby byl obětí, a poté byl povolán, aby byl veleknězem. Takže právě teď se přimlouvá za naše hříchy. Ježíš není jen prorok. Byl povolán, aby byl víc než prorok. Je veleknězem – nejen pro mě, ale pro všechny, kteří Ho přijímají.“

Muž si položil hlavu do dlaní. „To je asi ta nejkrásnější věc, jakou jsem kdy slyšel,“ řekl.

To byla jeho první a jediná otázka. Se slzami v očích koupil všechny knihy, které Marie měla. Když se loučili, řekl: „Opravdu jste mi vysvětlila, co jsem chtěl vědět. Teď se těším, až si přečtu všechny vaše knihy.“

_Modlete se za Marii a další misionáře, kteří se snaží oslovit dosud nedosažené skupiny lidí v Jižní asijsko-pacifické divizi, kde se tento příběh odehrál. Marie je pseudonym. Děkujeme vám za vaše dary třinácté soboty, které pomůžou šířit evangelium v Jižní asijsko-pacifické divizi._
