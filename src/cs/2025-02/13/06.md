---
title:  'Kýros, Pomazaný'
date:  26/06/2025
---

> <p></p>
> 22V prvním roce vlády Kýra, krále perského, se splnilo slovo Hospodinovo, které mluvil ústy ­Jeremjáše. Hospodin vzbudil ducha perského krále Kýra, že dal po celém svém království ­rozhlásit a také zapsat: 23„Toto praví Kýros, král perský: ‚Hospodin, Bůh nebes, mi dal všechna království země. Pověřil mě, abych mu vybudoval dům v Jeruzalémě, který je v Judsku. Kdokoli z vás, ze všeho jeho lidu – Hospodin, jeho Bůh, buď s ním – se může vydat na cestu.‘“ (2Pa 36,22.23)

**Osobní studium**

Když Kýros vyplenil město Babylón, skončily roky zajetí Božího lidu. Peršané dovolili Izraelcům vrátit se do zaslíbené země a znovu postavit chrám. Za Kýra se Perská říše stala největší v dějinách.

Jak bylo u Peršanů zvykem, Kýra dokonce nazývali „Velký král“ nebo „Král králů“.

Kýros předznamenává, co se stane, až se Kristus vrátí pro svou církev. Ježíš je totiž Král, který přichází z východu (srov. Mt 24,27), vede válku proti Babylónu a osvobozuje svůj lid, aby konečně unikl z Babylóna a vrátil se do zaslíbené země. (Viz Zj 19,11–16.) Proto Bůh mluví o Kýrovi jako o „svém pomazaném“ (Iz 45,1). Nejenže tento slavný Peršan osvobodil Boží lid, ale jeho tažení proti Babylónu je také předobrazem Kristova druhého příchodu.

`Znovu si přečti úvodní text (2Pa 36,22.23) a pokus se najít, v čem je příběh o Kýrovi podobný příběhu o Nebúkadnesarovi. V čem se jejich příběhy liší? Co dal král vyhlásit po celém svém království? Jak to ovlivnilo první Ježíšův příchod o staletí později?`

Původní pořadí knih Starého zákona bylo později změněno tak, aby poslední knihou byl Malachiáš. Původně však Starý zákon končil právě tímto prohlášením Kýra. Následujícím kanonickým příběhem – v navazujícím Novém zákoně – by tak bylo Evangelium podle Matouše, které začíná narozením Krista, který je antitypem (naplněním) proroctví o Kýrovi.

Zatímco Kýros zorganizoval přestavbu pozemského chrámu, Ježíš zahájil svou službu v nebeské svatyni, která vyvrcholí jeho slavným návratem a naším vysvobozením.

Kýros rozhodně nebyl dokonalým znázorněním Krista. Žádný typ se dokonale neshoduje s antitypem. Musíme být proto opatrní a nepřenášet všechny detaily o Kýrovi na Krista. Přesto je možné jej považovat za typ „Spasitele“.

**Aplikace**

`Je pozoruhodné, že Bůh prostřednictvím pohanského krále tak výrazným způsobem naplnil svou vůli. Ačkoli se nám to na základě vnějších okolností může zdát nepravděpodobné, Pán nakonec způsobí, že události před koncem se uskuteční tak, jak byly prorokovány. Jak se můžeme ujistit o této pravdě?`

---

#### Dodatečné otázky k diskuzi

`Co víme o Kýrovi? Jakou roli sehrál v osvobození Božího lidu ze zajetí?`

`„Hospodin vzbudil ducha perského krále Kýra“. Jak tomu rozumíš?`

`Co vedlo Kýra k tomu, že dal svobodu všem Židům, zajatým v Babylónu?`

`Jak je možné, že Bůh používá k prosazování svých plánu i pohanské vládce?`

`Jak nám příběh Kýra pomáhá při výkladu proroctví o vysvobození Božího lidu v době konce?`

`V čem se Kýros podobá Ježíši Kristu?`

`Bůh může promlouvat i skrze někoho, kdo se nám nejeví jako jeho typický služebník. K čemu by nás to mělo vést?`

`Jak můžeme rozpoznat, koho Bůh považuje za „svého pomazaného“?`