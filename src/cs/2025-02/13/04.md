---
title:  'Belšasarova hostina'
date:  24/06/2025
---

> <p></p>
> 22Ani ty, jeho synu Belšasare, jsi neponížil své srdce, ačkoli jsi o tom všem věděl, 23ale povýšil ses nad Pána nebes. [...] 24Proto bylo od něho posláno zápěstí ruky a napsáno toto písmo.25Toto pak je písmo, které bylo napsáno: „Mené, mené, tekel ú-parsín“. 26Toto je výklad těch slov: Mené – Bůh sečetl tvé kralování a ukončil je. 27Tekel – byl jsi zvážen na vahách a shledán lehký. 28Peres – tvé království bylo rozlomeno a dáno Médům a Peršanům. (Da 5,22–28)

**Osobní studium**

Město Ninive bylo nakonec pokořeno (roku 612 před Kristem) koaliční armádou, která zahrnovala Médy i Babylóňany (v čele s Nebúkadnesarovým otcem). Právě tehdy zažilo město Babylón největší rozmach od vlády jejich velkého panovníka a zákonodárce Chammurapiho. Za vlády Nebúkadnesara už město neohrožovaly asyrské nájezdy. Babylón tak mohl bohatnout a mohl růst jeho vliv až do bodu, kdy sousedním národům nezbývalo nic jiného než uznat jeho nadvládu. Babylón byl vládcem světa a národy, které chtěly prosperovat, musely Babylónu vyjádřit svou loajalitu.

Bible naznačuje, že Nebúkadnesar zemřel jako věřící a uznával, že Danielův Bůh je skutečně právoplatným vládcem všech národů (Da 4,34–37). Další zpráva, kterou nám dává kniha Daniel, mluví o Nebúkadnesarovu nástupci Belšasarovi.

`Přečti si text Da 5,1–31. Jaká důležitá duchovní poselství můžeme pochopit z této zprávy? Co nakonec způsobilo Belšasarův pád?`

Možná nejsmutnější a nejtragičtější část této zprávy najdeme v Da 5,22. Poté, co Daniel vyprávěl králi příběh o pádu a obnově Nebúkadnesara, řekl mu: „Ani ty, jeho synu Belšasare, jsi neponížil své srdce, ačkoli jsi o tom všem věděl“ (Da 5,22). To znamená, že ačkoli Belšasar měl možnost znát pravdu a možná byl dokonce i svědkem toho, co se stalo Nebúkadnesarovi, rozhodl se tyto události ignorovat a místo toho se vydal stejným směrem, který přinesl jeho předchůdci tolik problémů.

Podobně jako když Nebúkadnesar vztyčil zlatou sochu, i Belšasar otevřeně popíral to, co předpověděl Danielův Bůh. Tím, že používal židovské chrámové nádoby na pohanské hostině, chtěl pravděpodobně naznačit, že si Babylón podmanil Židy a nyní vlastní i náboženské předměty jejich Boha. Belšasar se tak snažil zdůraznit, že je to on, kdo vládne nad Hospodinem, který předpověděl jejich zánik.

Svým jednáním Belšasar vyjádřil troufalý vzdor vůči Hospodinu. A to i přesto, že se na základě mnoha důkazů mohl rozhodnout jinak. Měl dostatek poznání pravdy. Belšasarovým největším problémem bylo jeho pyšné srdce.

V posledních dnech, kdy ve světě vypukne poslední krize, dostanou všichni lidé příležitost poznat pravdu. O tom, na kterou stranu se postaví, rozhodne jejich srdce – podobně jako tomu bylo v případě Belšasara.

**Aplikace**

`Belšasar znal pravdu, ale rozhodl se ji ignorovat a nechal se vést pýchou a vzdorem. Jsou ve tvém životě oblasti, o kterých víš, že tě Bůh volá ke změně, ale ty stále odoláváš? Jaké kroky můžeš udělat už dnes, abys pokořil své srdce a odpověděl na Boží volání dříve, než bude pozdě?`

---

#### Dodatečné otázky k diskuzi

`Co víme o Belšasarovi? Kdo to byl?`

`Co bylo špatného na hostině, kterou pořádal? Proč na ni nechal přinést „nádobí“ ze zbořeného Šalomounova chrámu?`

`Proč po tom všem, co zažil jeho děda, dělá Belšasar tak zásadní chybu?`

`Co se stalo během této hostiny?`

`Proč král nebral Hospodinovo zázračné varování vážně?`

`Co nám tento příběh prozrazuje o jednání nevěřících lidí v době konce?`