---
title:  'Obrazy konce'
date:  21/06/2025
---

### Texty na tento týden
Mt 12,38–42; Jon 3,5–10; Zj 18,4; Da 5,1–31; Zj 16,12–19; 2Pa 36,22.23

> <p>Základní verš</p>
> „Odpověděl jim: ‚Jsem Hebrej a bojím se Hospodina, Boha nebes, který učinil moře i pevninu.‘“ (Jon 1,9)

Tento týden se naposledy podíváme na obrazy, které nám mohou pomoci objasnit naše chápání událostí času konce. Tentokrát se budeme inspirovat misí Jonáše v Ninive, pádem Babylóna a vzestupem perského krále Kýra, který osvobodil Boží lid a umožnil mu vrátit se do zaslíbené země.

Podobně jako u jiných příběhů, i tyto historické zprávy mají hluboký význam pro každou generaci věřících. Zvláštní význam však mají pro poslední generace žijící před Kristovým návratem. Z těchto historických záznamů totiž můžeme odvodit různá ponaučení, která nám pomohou lépe si uvědomit jejich aplikaci pro dnešek, tedy „přítomnou pravdu“.

Při studiu těchto příběhů si potřebujeme uvědomit, že ačkoli poukazují na události posledních dní, nepopisují jejich detailní průběh, ale podávají jen celkovou charakteristiku toho, co se má odehrát. Zaměření se na jednotlivé podrobnosti nás může dovést až do absurdity. A tedy podobně, jako je tomu u Ježíšových podobenství, i zde bychom se měli soustředit na hlavní body a principy. Neměli bychom rozebírat každý detail v naději, že najdeme nějakou skrytou pravdu. Místo toho bychom měli hledat principy a náznaky, které nám pak pomohou objevit, co je důležité pro události času konce.

**Osnova lekce**

V závěrečné lekci tohoto čtvrtletí se ještě podíváme na další tři starozákonní příběhy, které jsou v pozadí symboliky a jazyka proroctví knihy Zjevení a které jsou předobrazem porážky sil zla a Kristova konečného vítězství.

- Jon 1–4; Mt 12,38–42: Jonáš – předobraz Božího poselství pro poslední dobu (neděle, pondělí)
- Da 5; Zj 16: Babylón jako předobraz porážky Božích nepřátel (úterý, středa)
- 2Pa 36,22.23: Perský král Kýros jako předobraz vítězství Mesiáše (čtvrtek)

---

#### Dodatečné otázky k diskuzi

`Co je to ta doba konce, o které se v naší církvi tolik mluví?`

`Proč je dobré se o době konce něco dovědět?`

`Proč bychom se při čtení biblických proroctví měli více zaměřit na celkovou charakteristiku doby, než na detailní průběh „doby konce“?`

`V čem se studium proroctví podobá výkladu Ježíšových podobenství?`

`Co nám hrozí při špatném pochopení a výkladu proroctví? Proč?`