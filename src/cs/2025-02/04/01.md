---
title:  'Národy (1)'
date:  19/04/2025
---

### Texty na tento týden
Gn 10,1–12; Gn 12,1–9, 1S 8,4–18; Mt 20,25–28; Zj 18,1–4

> <p>Základní verš</p>
> „A byla mu dána vladařská moc, sláva a království, aby ho uctívali všichni lidé různých národností a jazyků. Jeho vladařská moc je moc věčná, která nepomine, a jeho království nebude zničeno.“ (Da 7,14)

Kniha Zjevení nám ukazuje Boží řešení pro náš padlý svět. V posledních kapitolách se dozvídáme o obnovení přístupu ke stromu života. Nejenže je zrušena kletba z Edenu, ale jako lidstvo jsme znovu přijati do Boží přítomnosti. Knihu Zjevení můžeme z určitého pohledu vnímat jako knihu Genesis uspořádanou v opačném pořadí. Proto kniha Genesis zůstává důležitým klíčem k pochopení toho, jak se na světě objevil hřích a z něj vyplývající problémy.

Jednou z klíčových otázek v knihách Daniel a Zjevení je problém světských vlád a řada lidských pokusů ovládnout planetu, která patří Bohu jako Stvořiteli. Když nakonec skončí bolestné období hříchu a vzpoury, je to právě Bůh, kdo bude navěky vládnout ve spravedlnosti.

Období lidských snah o vládnutí trvají tisíciletí. Nikdy však nefungovaly, dokonce ani tehdy, když se lidé snažili dosáhnout těch nejvyšších ideálů. Následky lidských snah byly často hrozivé. Smutné dějiny lidstva nejsou ničím jiným než popisem tragédie, kterou opakovaně působí selhání různých společenských systémů. To vše se bude stále více zhoršovat, dokud nakonec nebude ustanoveno Boží „věčné království“ (Da 7,27).

**Osnova lekce**

V rámci této lekce budeme sledovat, jak Bible vypráví velký příběh národů, které se často bouřily proti Bohu, odmítaly jeho vedení, ale on o ně stále stál a prostřednictvím svého „vyvoleného lidu“ je chtěl přivést zpět k sobě. A právě prorocké apokalyptické knihy (Daniel i Zjevení) shrnují průběh tohoto příběhu vzpoury a volání, včetně jeho vyvrcholení.

- Gn 10,1–12: Odmítnutí Boha a počátky světových národů (neděle)
- Gn 12,1–9: Povolání Abrahama a Boží vyvolený lid (pondělí)
- 1S 8,4–18: Touha Izraele být jako jiné národy (úterý)
- Mt 20,25–28: Pokušení církve jednat jako pohanské národy (středa)
- Iz 42,6.7; 49,6: Jedinečné poslání Božího lidu představit jeho charakter všem národům (čtvrtek)

---

#### Dodatečné otázky k diskuzi

`V čem se kniha Zjevení podobá knize Genesis?`

`Úvodní biblický verš z knihy Daniel hovoří o králi, který bude vládnout věčně. O kom, podle tebe, píše prorok? Proč si to myslíš?`

`Jak nám Bible popisuje „světské“ vlády, které se neřídí Božím zákonem?`

`Proč nemáme spoléhat na pozemské vládce?`

`V čem tkví zásadní rozdíl mezi Ježíšem a vládci tohoto světa?`