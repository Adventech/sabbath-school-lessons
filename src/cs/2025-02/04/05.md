---
title:  'Vládci nad národy'
date:  23/04/2025
---

> <p></p>
> 25Ale Ježíš si je zavolal a řekl: „Víte, že vládcové panují nad národy a velicí je utlačují. 26Ne tak bude mezi vámi: kdo se mezi vámi chce stát velkým, buď vaším služebníkem; 27a kdo chce být mezi vámi první, buď vaším otrokem. 28Tak jako Syn člověka nepřišel, aby si dal sloužit, ale aby sloužil a dal svůj život jako výkupné za mnohé.“ (Mt 20,25–28)

**Osobní studium**

Pohled na to, jak se Bůh choval k Izraeli, nám přináší hluboké pochopení jeho přístupu k církvi v Novém zákoně. V mnoha ohledech izraelský národ předznamenal chyby církve. Křesťané byli, a stále jsou, velmi náchylní podlehnout stejným pokušením jako kdysi Izraelci.

`Před jakou chybou varoval Ježíš učedníky v úvodních verších (Mt 20,25–28)? Jak rozumíš jeho slovům „mezi vámi“ to tak nebude?`

Izrael žádal o člověka – krále. V konečném důsledku však právě králové přispěli k morálnímu úpadku národa. Králové se postupně stávali stále bezbožnějšími, dokud Hospodin nedovolil Babylóňanům vzít jeho lid do zajetí, které mělo sloužit národu k nápravě.

Něco podobného můžeme pozorovat i v dějinách křesťanské církve. Křesťané se totiž neměli organizovat jako pohanské národy (ve smyslu hierarchie). Když se k moci dostal Konstantin a prohlásil, že je křesťanem, věřícím se ulevilo – pronásledování skončilo! To samo o sobě bylo sice požehnáním, ale církev pak napadlo, že by mohla využít moc císaře ve svůj vlastní prospěch.

Ve čtvrtém století vypuklo mezi křesťany několik velkých sporů, a když církev zjistila, že je nedokáže vyřešit, dovolila císaři zasáhnout. Postupně se do popředí dostal římský biskup, který byl kdysi „první mezi rovnými“. Církev dovolila státu zasahovat do náboženských záležitostí, a když už měl „nohu ve dveřích“, vše se jen zhoršovalo.

Podobně jako kdysi v Izraeli, mnohé z nejtemnějších kapitol křesťanské historie jsou přímým následkem kompromisů církve se světem. Izrael se obrátil k uctívání model a jeho králové byli zkaženi svou touhou po moci – až do té míry, že nabízeli modlám své děti. I církev postupně přijala mnohé metody a způsoby vlastní pohanským vládcům a říším. Dospělo to až tak daleko, že mnozí věrní věřící byli umučeni, protože je začali považovat za hrozbu pro církevně-státní instituci.

**Aplikace**

`Jakým způsobem mohou pokušení moci a postavení ohrozit integritu naší víry v naší vlastní kultuře nebo v našem společenství?`

---

#### Dodatečné otázky k diskuzi

`Jak Ježíš popisuje jednání a  myšlení světských panovníků?`

`Myslíš, že jsou dnešní panovníci jiní? Proč?`

`V čem se Ježíš (Bůh) liší od světských vládců?`

`Věříš tomu, že Ježíš přišel, „aby sloužil“? Jak se to projevilo v jeho životě?`

`Slouží Ježíš i dnes? Jak to dělá, když je v nebi?`

`Jak rozumíš Ježíšovým slovům „buď vaším otrokem“?`

`Jsi rád „otrokem“ druhých? Proč?`