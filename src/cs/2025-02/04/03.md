---
title:  'Povolání Abrahama'
date:  21/04/2025
---

> <p></p>
> 1I řekl Hospodin Abramovi: „Odejdi ze své země, ze svého rodiště a z domu svého otce do země, kterou ti ukážu. 2Učiním tě velkým národem, požehnám tě, velké učiním tvé jméno. Staň se požehnáním! 3Požehnám těm, kdo žehnají tobě, prokleji ty, kdo ti zlořečí. V tobě dojdou požehnání veškeré čeledi země.“ (Gn 12,1–3)

**Osobní studium**

V desáté kapitole knihy Genesis vidíme popis vzniku různých národů. Slovo obvykle překládané jako „národy“ je gojim, což může označovat i pohany. Genesis 10 nám říká, že lidské pokolení se rozdělilo na různé národy podle jazyka a podle rodů. (Gn 10,5; viz také Zj 14,6)

Jako reakci na tuto situaci povolává Bůh Abrama (později Abrahama) z jednoho z těchto národů, aby se odlišil od nich a od toho, co představují.

`Přečti si text Gn 12,1–9. Proč Bůh povolal Abrama z jeho rodiště a „z domu“ jeho otce?`

Bůh měl v úmyslu prostřednictvím Abrahama vytvořit národ, který by byl v protikladu k lidským královstvím. Jeho jediným králem měl být samotný Bůh, nikdo jiný. Tento národ měl ukázat, jak by to vypadalo, kdyby se lidé skutečně vrátili ke svému Stvořiteli. Izrael byl ustanoven jako požehnání pro „veškeré čeledi země“ (Gn 12,3). Bůh jej obdařil světlem a přednostmi, jaké pravděpodobně od potopy svět ještě neviděl.

`Přečti si Dt 4,5–9. Co řekl Hospodin Abra­hamovu potomstvu, národu, který se stal naplněním zaslíbení daných Abrahamovi?`

Slávu Božího charakteru neměl odrážet jednotlivec. Celý národ měl společným jednáním a ve spolupráci s Hospodinem projevit slávu jeho charakteru. Všimněme si, že národ nebyl výjimečný díky slovům přijatým od Boha a ani díky „nařízením a právům“, které jim dal Hospodin. Důležité bylo, že se národ „přimkl“ k Hospodinu a dodržoval jeho slova. To způsobilo, že ostatní národy řekly: „Jak moudrý a rozumný lid je tento veliký národ!“ (Gn 4,4.6). Lidé mohou znát hluboké pravdy, ale pokud podle nich nežijí, namísto požehnání do jejich života vstoupí kletby a smrt.

**Aplikace**

`Jak se tatáž zásada, tedy nejen znát Boží pravdy, ale také podle nich žít, vztahuje na nás jako adventisty dnes?`

---

#### Dodatečné otázky k diskuzi

`V jaké situaci povolává Bůh Abrama?`

`Proč měl Abraham opustit život ve městě a stát se kočovníkem?`

`Jak se asi Abraham cítil, když opouštěl „bezpečí města“?`

`Co všechno se asi musel Abraham během svého kočování učit?`

`Proč chtěl Bůh založit svůj „vyvolený národ“? Co ho vedlo k tomuto kroku?`

`Proč se Izrael musel „přimknout“ k Hospodinu? Co to znamená?`

`Jak se můžeme i my „přimknout“ k Hospodinu?`