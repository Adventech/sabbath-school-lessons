---
title:  Misijní příběh
date:   25/04/2025
---

#### Nepravděpodobná zakladatelka sboru

_Andrew McChesney_

Když se Sunita vdala, její nová rodina předpokládala, že se automaticky stane adventistkou sedmého dne. V její asijské kultuře žena dělá to, co řekne manžel, a tak její manžel Manoj a jeho rodiče předpokládali, že přijme jeho víru. Ale Sunita to neudělala.

Když její příbuzní viděli, že stále uctívá kamenné a dřevěné sochy, snažili se jí ze všech sil vyprávět o Ježíši. Rozvětvená rodina žila ve stejném domě a manželovi rodiče ji pozvali na rodinnou bohoslužbu. Ona však neměla zájem. Nikdo ji nenutil, aby přišla, a ona se shromážděním vyhýbala.

Uplynul rok a půl a Manoj se Sunitou se přestěhovali z jejich malého města do velkoměsta. Manoj se snažil svou ženu odvrátit od jejího způsobu uctívání a říkal ji: „My jako rodina nevěříme v uctívání obrazů. Není to správné. Neměli bychom to dělat."

Sunita však neznala jiný způsob života a Manoj se ji nesnažil nutit, aby přestala. Postupem času se Sunitě narodili dva synové. Pak vážně onemocněla.

„Pojďme do adventistického sboru,“ řekl Manoj. "Vyzkoušela jsi tolik prášků a dalších věcí, ale nic nepomáhá. Pojďme tam aspoň jednou."

Sunita neviděla žádné východisko. Neměla žádnou naději, a tak souhlasila, že půjde. Bylo to poprvé, co vstoupila do adventistického sboru - nebo do jakéhokoli jiného kostela.

Sunita se uvnitř budovy cítila velmi dobře. Přestože bohoslužba byla v angličtině a ona rozuměla jen málo, cítila vřelost členů církve, kteří ji vítali. Další týden se Sunita vrátila a požádala pastora, aby její jméno přidal na modlitební seznam, který zazněl během bohoslužby. Po modlitbě se Sunita začala cítit lépe. Její zdravotní stav se pomalu zlepšoval a nakonec se zcela uzdravila.

Další čtyři roky Sunita sbor pravidelně navštěvovala. Když do sboru nastoupil asistent pastora, který mluvil jejím jazykem, zúčastnila se studia Bible a nechala se pokřtít. Od té chvíle se začala modlit: „Dovol mi, abych Ti sloužila.“

Uplynulo několik let a Sunita byla pozvána, aby zakládala sbory jako průkopnice Globální misie. S radostí souhlasila. Dnes vede zakládaný sbor v chudé čtvrti svého města. Sbor založila tak, že se s lidmi modlila. Když byly její modlitby vyslyšeny, dozvěděli se to z doslechu další lidé a přicházeli za ní s prosbou o modlitby. Patnáct lidí bylo pokřtěno.

„Nikdy jsem si nemyslela, že vyjdu ze své původní víry a poznám pravého Boha,“ řekla Sunita předtím, než se vydala s Misií adventistů na sobotní návštěvu svého zakládaného sboru. „Byla to Jeho vůle, aby mě vyvedl ven, a že si mě používá ke své slávě.“

_Děkujeme vám za vaše modlitby za průkopníky Globální misie, kteří stejně jako Sunita čelí obrovským výzvám při zakládání sborů mezi neoslovenými skupinami lidí po celém světě. Více informací o průkopnících Global Mission se dozvíte na anglicky psaných webových stránkách Adventistické misie: bit.ly/GMPioneers._
