---
title:  'Dostanete, o co jste žádali'
date:  22/04/2025
---

> <p></p>
> 4Všichni izraelští starší se tedy shromáždili a přišli k Samuelovi do Rámy. 5Řekli mu: „Hle, ty jsi už starý a tvoji synové nechodí tvou cestou. Dosaď nyní nad námi krále, aby nás soudil, jako je tomu u všech národů.“ 6Ale Samuelovi se to nelíbilo, že řekli: „Dej nám krále, aby nás soudil.“ I modlil se Samuel k Hospodinu. 7A Hospodin Samuelovi odpověděl: „Uposlechni lid ve všem, co od tebe žádají. Vždyť nezavrhli tebe, ale zavrhli mne, abych nad nimi nekraloval.“ (1S 8,4–7)

**Osobní studium**

Podle Božího ustanovení neměli mít Izraelci lidského panovníka, jak tomu bylo u ostatních národů. Časem však víra Izraele zakolísala a oni toužili po tom, co měly okolní „národy“, tedy pohané.

`Přečti si 1S 8,4–18. Uvažuj o všech důvodech, které vedly „izraelské starší“ k přesvědčení, že dosazení krále bude pro národ výborným řešením. Co nás může vést k tomu, že i my podlehneme podobným pokušením?`

Je důležité si všimnout, že žádost o krále byla odmítnutím Boží vlády nad jeho lidem. Jak bylo stanoveno, národ se měl zodpovídat přímo Stvořiteli a jejich vztah k němu se mimo jiné projevoval prostřednictvím svatyně a služeb v ní. Tím, že žádali o krále, přivolali na sebe stejné utrpení, jaké zažívala pohanská království: vojenské odvody ve válkách pro krále, konfiskaci majetku, daně a další obtíže. Poznali, že mocnáři mají tendenci vládnout ve svůj vlastní prospěch, namísto laskavosti a péče, které prokazuje Bůh.

Toto nové uspořádání mělo být trvalé. Pokud by Izrael dostal to, o co žádal, nebylo by cesty zpět, ani kdyby lidé zjistili, že se situace vlastně zhoršila. „A přijde den, kdy budete úpět kvůli svému králi, kterého jste si vyvolili, ale Hospodin vám onoho dne neodpoví“ (1S 8,18).

Bůh zná slabosti svého lidu a už na začátku předpověděl, že Izrael si vyžádá krále.

Soustřeďme se ještě na text Dt 17,14–20. Bůh ve své moudrosti dal určitá ustanovení, která měla jeho lid ochránit před některými zly lidské vlády. Jak však ukázaly dějiny národa a jeho králů, tato ustanovení králové často přehlíželi.

Když si pozorně prostudujeme dějiny Izraele poté, co se rozhodl mít krále, zjistíme, že národu se pod vládou králů vůbec nedařilo. Přestože mezi množstvím vysloveně špatných králů se našlo i pár, kteří byli výjimkou, je třeba mít na paměti, že i ti „dobří“ se dopustili špatného jednání (vzpomeňte si na Davida a Batšebu). V mnoha případech žil národ pod vládou celé série králů, kteří páchali to, „co je zlé v Hospodinových očích“ (viz 1Kr 11,6; 1Kr 15,26; 1Kr 16,30; 2Kr 3,2 a podobně).

**Aplikace**

`Ať to bylo v minulosti, nebo je to dnes, všechny vlády mají společné to, že hříšníci vládnou hříšníkům. Může to fungovat?`