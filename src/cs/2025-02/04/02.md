---
title:  'Nimrod a Ninive'
date:  20/04/2025
---

> <p></p>
> 8Kúš pak zplodil Nimroda; ten se stal na zemi prvním bohatýrem. 9Byl to bohatýrský lovec před Hospodinem; proto se říká: Jako Nimrod, bohatýrský lovec před Hospodinem. 10Počátkem jeho království byl Babylón, Erek, Akad a Kalné v zemi Šineáru. 11Z této země vyšel do Asýrie a vystavěl Ninive – i Rechobót-ír a Kelach 12a Resen mezi Ninive a Kelachem – to je to veliké město. (Gn 10,8–12)

**Osobní studium**

Zahradu Eden stvořil Bůh jako ideální domov pro lidské pokolení. Když však do tohoto příbytku vstoupil hřích, Bohu nezbývalo nic jiného než oddělit lidstvo od zahrady a stromu života – alespoň dočasně.

Vyhnáním z Edenu se lidé ocitli v nové situaci. Museli těžce pracovat, aby si zajistili svoji další existenci. Život se stal složitým. Lidé museli žít s bolestí a pracovat v potu tváře (Gn 3,16–19). Naši první rodiče věřili, že spravedlivý Král jim umožní vrátit se zpět do zahrady. Přinášeli dokonce oběti k branám Edenu v očekávání vykoupení, které Bůh hned od začátku nabídl padlému světu.

„Zahrada Eden zůstala na zemi ještě dlouho po tom, co byl člověk vyhnán z jejího příjemného prostředí. Avšak když bezbožnost lidí rozhodla o tom, že budou zahubeni potopou, ruka, která Eden založila, ho vzala ze země. Při konečné obnově, když zde bude ‚nové nebe a nová země‘ (Zj 21,1), má být znovu založen v mnohem nádhernější podobě než na začátku.“ (PP 62; NUD 22)

K nastalé situaci se různí lidé stavěli rozdílně. Mnozí se snažili najít způsoby, které by vyřešily vzniklé problémy. Jedním z takových řešení byl vznik městských států, které byly pokusem o vytvoření jednoduššího života a možná i snahou získat zpět to, o co lidé přišli ztrátou Edenu.

`Přečti si text Gn 10,1–12. Na tomto místě Bible představuje několik klíčových politických hráčů, k nimž se pak vracejí další biblické texty, včetně Ninive a Babylóna. Co můžeme vyvodit z poselství těchto veršů v kontextu toho, co víme o pozdější roli Ninive a Babylóna?`

Někteří při čtení o Nimrodovi dospěli k závěru, že je vznešeným hrdinou, podobně jako dobyvatelští hrdinové pohanské mytologie. Ale když ho Bible popisuje jako „bohatýra“ a „bohatýrského lovce před Hospodinem“, vůbec se nejedná o kompliment. Nimrod je velký ve svých očích a stojí „před“ Hospodinem v tom smyslu, že se Bohu vzpírá. To, co pozorujeme v těchto textech, je šíření vzpoury proti Bohu. Jde o vzdor, který bude pokračovat, dokud nebude nakonec celá vzpoura navždy ukončena.

**Aplikace**

`Proč je hřích vzpoury proti Bohu mnohem rafinovanější, než by se na první pohled mohlo zdát? Jak se před ním můžeme chránit?`