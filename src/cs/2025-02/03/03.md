---
title:  'Krásná nevěsta'
date:  14/04/2025
---

> <p></p>
> 4A tvoje narození? V den tvého narození nebyla odříznuta tvá pupeční šňůra, nebyla jsi umyta vodou, abys byla čistá, nebyla jsi potřena solí ani zavinuta do plenek. 5Žádné oko nad tebou nepojala lítost, aby ti aspoň něco z toho udělali ze soucitu s tebou. V den svého narození jsi byla pohozena v poli, protože jsi vzbuzovala hnus. 6Tu jsem šel kolem tebe a uviděl jsem tě, jak se třepeš ve vlastní krvi, a řekl jsem ti, když jsi ležela ve vlastní krvi: Žij! 7Dal jsem ti růst jako tomu, co raší na poli, vyrostla jsi a jsi velká. [...] 10Pak jsem tě oblékl do pestrého šatu, obul ti opánky z tachaší kůže, ovinul ti pás z jemného plátna a zahalil tě hedvábím. [...] 14Tvé jméno proniklo mezi pronárody pro tvou krásu; byla dokonalá pro důstojnost, kterou jsem na tebe vložil, je výrok Panovníka Hospodina.

**Osobní studium**

Ezechiel 16 nám ukazuje úžasný obraz toho, jak se Bůh dívá na svůj lid. Izraelský národ popisuje jako opuštěné dítě, které bylo ponecháno na poli napospas jisté smrti. Přijme ho jako svou dceru, vezme si ji domů, očistí ji, a když vyroste, ožení se s ní. Je to silný obraz velmi neobvyklého manželství.

`Prostuduj si text Ez 16,4–14. Co nás podrobnosti o tom, jak se Bůh chová ke své nevěstě, učí o záměrech, které má s námi?`

Bůh mluví o Izraeli jako o své nevěstě. Říká, že se díky jeho péči stala „nesmírně krásnou“ (Ez 16,13). Když ji Bůh poprvé našel, nikdo ji za krásnou nepokládal, naopak, všichni ji přehlíželi a nenašel se nikdo, kdo by se o ni postaral nebo kdo by se nad ní slitoval. Opovrhli jí, odvrhli ji, odsoudili k smrti. Přišel však Bůh, zahrnul ji svou péčí a ona byla stále krásnější, až se o její kráse a dokonalosti začalo mluvit po celém světě. V dobách kralování Davida a Šalomouna to platilo doslova. Královna ze Sáby dokonce podnikla dlouhou cestu, aby na vlastní oči viděla nádheru Izraele (1Kr 10).

Krása Izraele však byla výlučně Božím darem. Národy ho pokládaly za krásný právě proto, že byl nevěstou Hospodina. Bůh říká, že krása Izraele „byla dokonalá pro důstojnost, kterou jsem na tebe vložil“ (Ez 16,14).

V Bibli se toto téma objevuje opakovaně. Boží nevěsta není krásná, protože by něco sama udělala, ale proto, že ji Bůh zahrnul svou přízní a učinil z ní nádhernou nevěstu. Podobně nebe pokládá věřící za krásné ne proto, že bychom se o to nějak přičinili, ale díky Boží přízni a spáse, kterými nás zahrnul. Jsme nádherní, protože jsme zahaleni do „Boží spravedlnosti“ (2K 5,21).

Tento idylický obraz však velmi rychle končí: „Ty jsi však spoléhala na svou krásu a zhanobila jsi své jméno smilstvím. Zahrnovala jsi svým smilstvím každého, kdo šel kolem, ať to byl, kdo byl“ (Ez 16,15).

Byli jsme stvořeni, abychom odráželi dobrotu a slávu Boha. Když si Boží stvoření začnou namýšlet, že jejich krása má původ v nich samotných, krása ztrácí hodnotu a můžeme očekávat problémy.

**Aplikace**

`Proč je nebezpečné spoléhat na „vlastní krásu“? Z čeho by mohlo pramenit přesvědčení, že v nás samotných je něco, co zvyšuje naši hodnotu u Boha, nebo že si na základě toho zasloužíme Boží lásku? Co nám může pomoci chránit se před pádem do duchovní pýchy?`

---

#### Dodatečné otázky k diskuzi

`Jaký obraz používá Stvořitel v knize proroka Ezechiela?`

`Proč svůj lid přirovnává k opuštěnému dítěti, které jeho matka odhodila?`

`Co všechno je Bůh ochotný udělat pro svou „nevěstu“?`

`Proč Bůh mluví o Izraeli jako o dokonalé nevěstě? Byl vůbec někdy takový jeho vyvolený národ?`

`V čem spočívá krása a dokonalost nevěsty? Proč?`

`Co se stalo, když „nevěsta“ začala spoléhat na svou krásu?`

`Jak bychom měli mluvit o církvi, o Ježíšově nevěstě? Proč?`

`Co můžeme udělat, abychom se sami nestali obětí vlastní pýchy?`