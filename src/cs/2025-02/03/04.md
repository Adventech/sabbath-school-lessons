---
title:  'Ozeášova nevěrná manželka'
date:  15/04/2025
---

> <p></p>
> Začíná Hospodinova řeč skrze Ozeáše. Hospodin Ozeášovi řekl: „Jdi, vezmi si nevěstku a ze smilstva měj děti. Země jen smilní a smilní, odvrací se od Hospodina.“ (Oz 1,2)

> <p></p>
> Hospodin mi řekl: „Jdi opět a miluj ženu, milenku jiného, cizoložnici. Právě tak miluje Hospodin izraelské syny, i když se obracejí za jinými bohy a milují koláče z hroznů.“ (Oz 3,1)

> <p></p>
> 1Tu přišel jeden z těch sedmi andělů, kteří měli sedm nádob, a promluvil ke mně: „Pojď se mnou, ukážu ti soud nad velikou nevěstkou, usazenou nad vodami, 2se kterou se spustili králové světa a vínem jejího smilství se opíjeli obyvatelé země.“ (Zj 17,1.2)

**Osobní studium**

Hospodinova výzva adresovaná proroku Ozeášovi se může jevit jako jeden z nejpodivnějších úkolů, jaké kdy někdo z jeho služebníků dostal: oženit se se smilnicí! To je tedy úkol! Bůh však využil Ozeášovu věrnost a poslušnost, aby nám pomohl pochopit, s jakou bolestí se dívá na hřích a vzpouru člověka. Bůh si s láskou vybral svou „manželku“, která ho opakovaně podváděla. A přece, k úžasu všech, se Bůh znovu a znovu sklání ke svému lidu a obnovuje ho.

`Porovnej texty Oz 1,2; Oz 17,1.2 a Zj 18,1–4. Co je podstatou smilstva, o kterém se píše v těchto uvedených verších? Jaké poučení může najít křesťanská církev v příběhu pro­roka ­Ozeáše? Jakým způsobem opakovala minulé hříchy?`

Bible odhaluje, že chyby Izraele popsané ve Starém zákoně v mnohém opakovala i Kristova novozákonní církev. Lid, kterému se Bůh zavázal smlouvou, před svým vyhnanstvím sešel na scestí a do svého středu přivedl modloslužebné praktiky pohanských národů. „Znepokojen rostoucím rozporem v církvi, způsobeným Áriovými myšlenkami, svolal císař Konstantin První nicejský koncil, na jehož průběh měl velký vliv.“ (HALL, Christopher A. „How Ariansim Almost Won“. Christianity Today, 2008)

Boží lid se tak postupně dostával mimo vztah se svým skutečným Pánem a „řešení“ svých vlastních problémů začal hledat u světské moci.

Hospodinova slova v těchto verších naznačují nejen jeho snahu ukázat to, co jsme udělali špatně, ale také to, jak se kvůli tomu cítí. Ti, kdo okusili zradu manželského partnera, mohou poměrně dobře chápat pocit zkázy a marnosti, které naše nevěra Kristu vyvolává na nebeských nádvořích. Snad nejsilnější částí Ozeášova příběhu je popis toho, kam až byl prorok ochoten zajít, aby vykoupil svou tvrdohlavou a svévolnou manželku.

Když se soustředíme na poslední volání adresované lidstvu, které vyzývá Boží lid, aby vyšel z Babylóna, je pozoruhodné, že Bůh povolává svůj vlastní lid, ne cizince. Lid, který důvěrně zná a který miluje. A zatímco se svět blíží své nejhorší hodině, Kristus neustále nabízí výkupní cenu, kterou svou vlastní krví zaplatil za naši záchranu. Kristův kříž nám více než cokoli jiného ukazuje, jak vážně chce Hospodin zachránit svůj tvrdohlavý lid.

**Aplikace**

`V čem spočívá nebezpečí duchovního smilstva, které dnes hrozí kterémukoli církevnímu společenství (sboru nebo církvi)?`

---

#### Dodatečné otázky k diskuzi

`Jaký příkaz dostal Ozeáš?`

`Umíš si představit, že by po tobě chtěl Bůh to, co po Ozeášovi? Proč?`

`Jaké pocity zažíval prorok, když ho jeho žena opakovaně podváděla?`

`Co nám příběh Ozeášova manželství prozrazuje o našem Stvořiteli?`

`Bůh odhaluje chyby Izraele, přestože ho vidí jako krásnou a dokonalou nevěstu. Proč to dělá? Jaký to má význam?`

`V čem se podobáme Ozeášově nevěrné manželce? Nebo jsme lepší? Proč?`

`Jaké pocity plní Boží nitro, když ho opouštíme a jsme mu nevěrní?`