---
title:  'Jedno tělo'
date:  13/04/2025
---

> <p></p>
> 23Člověk zvolal: „Toto je kost z mých kostí a tělo z mého těla! Ať muženou se nazývá, vždyť z muže vzata jest.“ 24Proto opustí muž svého otce i matku a přilne ke své ženě a stanou se jedním tělem. 25Oba dva byli nazí, člověk i jeho žena, ale nestyděli se. (Gn 2,23–25)

**Osobní studium**

Manželství je jednou z nejvýstižnějších metafor odhalujících obraz důvěrného vztahu, který Bůh touží mít s lidmi. Tato metafora je v biblickém vyprávění používána tak často – a ve Zjevení tak výrazně a jednoznačně –, že je pro čtenáře Bible důležité, aby pochopili smysl tohoto obrazu v každém konkrétním kontextu.

**Jak manželství odráží Kristův vztah s lidmi?**

`Gn 2,23–25`

`Ef 5,29–32`

Při rozhovoru s farizei Ježíš citoval text z Genesis o „svatbě“ Adama a Evy. Fari­zeové však obratem zareagovali: „Proč tedy Mojžíš ustanovil, že muž smí propustit svou manželku tím, že jí dá rozlukový lístek?“ (Mt 19,7).

Izraelité pokládali Mojžíše za základního proroka svého národa. Farizeové se snažili zpochybnit původce institutu manželství tím, že jej postavili proti jeho vlastnímu prorokovi. Jejich útok na Ježíše byl typický: často se pokoušeli dokázat, že jeho učení je v rozporu s Písmem.

Celoživotní věrné manželství je ideálem, který Bůh ustanovil při stvoření člověka. Padlé lidstvo však poškodilo tento zásadní dar od Boha.

Uvažujeme-li o důležitosti, kterou Písmo připisuje manželství, určitě není náhoda, že tato instituce musela neustále čelit neúprosným útokům. Spolu se sobotou je to jeden ze dvou darů, které jsme obdrželi v rajské zahradě. Oba dary měly vyjadřovat Boží touhu po důvěrném vztahu s jeho stvořením.

Manželství, důvěrné spojení dvou nedokonalých lidí, bude vždy vyvolávat napětí. I manželství mezi církví a Kristem je spojením dokonalého Spasitele s velmi nedokonalou nevěstou. Přesto se o Boží lásce můžeme hodně naučit právě z toho, co nabízí fungující manželství.

**Aplikace**

`Připomeňme si alespoň tři užitečné zásady pro dobré manželství: 1. Nejprve odpusť svému manželskému partnerovi, ať je to jakkoli nezasloužené, tak jako Kristus odpouští nám, ačkoli si to vůbec nezasloužíme. 2. Přijmi svého manželského partnera takového, jaký je, i s jeho chybami a nedostatky, tak jako Kristus přijímá nás s našimi chybami a nedostatky. 3. Tak jako nás Kristus upřednostnil, upřednostni i ty svého manželského partnera. Jak nám tyto tři zásady založené na evangeliu mohou pomoci pochopit, jaký je Boží vztah k nám? A jak mohou pomoci kterémukoli manželství?`