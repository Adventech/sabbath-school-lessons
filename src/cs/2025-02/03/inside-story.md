---
title:  Misijní příběh
date:   18/04/2025
---

#### Velký kbelík másla

_Andrew McChesney_

Po krádeži rodinné krávy, pořídila matka psa, aby hlídal jejich novou krávu. Matka také chtěla, aby pes hlídal desátek: velký kbelik másla.

Otec, pastor adventistů sedmého dne, byl daleko v sovětském pracovním táboře kvůli dodržování soboty. Kráva byla jediným zdrojem příjmů pro matku a její dvě malé děti v tehdejší jižní sovětské republice Tádžikistán. Matka krávu dojila a mléko směňovala na trhu za potraviny. Matka také odkládala 10 % mléka jako desátek, stloukala ho na máslo a uchovávala ho v kbelíku. Když byl kbelík plný, prodala ho.

Jednoho dne matka podojila krávu a řekla oběma dětem, aby počkaly, zatímco ona půjde na trh. „Neotvírejte dveře,“ řekla. Zkontrolovala, zda je kbelík s máslem poblíž psa, který byl uvázaný na dvoře, a odešla.

Děti čekaly a čekaly. Pak se brána otevřela a na dvůr vstoupil cizí člověk. Pes neštěkal. Muž, který měl na sobě muslimské oblečení, přistoupil ke psovi. Bylo to, jako by ho pes neviděl. Muž zvedl kbelík s máslem, otočil se a odešel. Později děti matce o tomto muži rozrušeně vyprávěly. Nikdo nechápal, co se stalo.

Uplynulo mnoho let. Otec byl propuštěn z pracovního tábora a vrátil se ke svým povinnostem pastora. S matkou měli dalších pět dětí. Jejich nejstarší dcera Nina se vdala a měla vlastní děti. Našla si práci ve firmě vyrábějící hnojiva, kde měla za úkol uklízet v kancelářích. Aby dostala výplatu, musela Nina chodit za účetní společnosti. Jednoho dne, když čekala na výplatu, povyprávěla účetní o kbelíku másla. Účetní zdvořile poslouchala, dokud Nina nepopsala, že viděla muže v muslimském oblečení. V té chvíli účetní vyhrkla: „Kdy se to stalo?“ Nina jí to řekla a účetní se rozplakala. „Chcete vědět, jak ten příběh skončil?“, zeptala se. Řekla, že ona a její čtyři sourozenci vyrůstali na Sibiři. Jejich rodiče zahynuli během druhé světové války a oni žili s babičkou. Doba byla těžká a přišel den, kdy došlo jídlo. Babička vyzvala pět dětí, aby se u prázdného stolu pomodlily. Po modlitbě se ozvalo zaklepání na dveře. Za dveřmi stál muž v muslimském oblečení. V jedné ruce držel kbelík s máslem. V druhé držel bochník chleba.

Poté účetní ve firmě na výrobu hnojiv poprosila Ninu, aby jí o Bohu řekla víc. Časem účetní a její dcera odevzdaly svá srdce Ježíši a vstoupily do Církve adventistů.

Dodnes nikdo nezná totožnost tajemného muže. Ale Ljubov Brunton, Ninina dcera, nepochybuje o tom, že to byl anděl.

„Andělovi stačil zlomek vteřiny, aby dopravil kbelík másla z Tádžikistánu na Sibiř,“ řekla. „Jen by mě zajímalo, kde anděl našel chleba. Už se nemůžu dočkat, až se dostanu do nebe a uslyším zbytek příběhu.“
