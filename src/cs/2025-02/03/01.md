---
title:  'Obrazy z manželství jako symboly'
date:  12/04/2025
---

### Texty na tento týden
Gn 2,23–25; Ef 5,29–32; Ez 16,4–14; Zj 18,1–4; Gn 24,1–4; Zj 19,1–9

> <p>Základní verš</p>
> „Tehdy mi řekl: ‚Piš: Blaze těm, kdo jsou pozváni na svatbu Beránkovu.‘ A řekl mi: ‚Toto jsou pravá slova Boží.‘“ (Zj 19,9)

V Bibli se nachází mnoho milostných příběhů, které odhalují aspekty spasení a Boží lásky ke svému lidu. Nejintimnější vztah, manželství, můžeme v tomto kontextu vnímat jako školu vztahů. Pokud totiž manželství prožíváme tak, jak to Bůh zamýšlel, můžeme v něm objevit hluboká naučení o jeho lásce k nám, o našem vztahu k němu a o tom, jak daleko dokázal zajít, aby nás vykoupil.

Moderní představy o lásce a manželství zkreslily naši schopnost ocenit to, co se nás Bůh snaží naučit prostřednictvím manželské smlouvy. Přestože lidská hříšnost značně poškodila jedinečný vztah muže a ženy (a téměř všechno ostatní), manželství může ještě stále jasně odhalovat pravdu – a to dokonce i prorockou pravdu. Může nám nejen dávat štěstí a naplnění, ale můžeme se v něm a z něho učit i hluboké lekce o nás samotných a o našem vztahu k Bohu.

Tento týden budeme zkoumat různé způsoby, jakými Boží slovo mluví o manželstvích – dobrých i špatných. Na základě těchto příkladů můžeme lépe pochopit, jaký má Bůh vztah ke svému lidu, i když lid padá a nedaří se mu. Zároveň si můžeme uvědomit některé pravdy o Boží lásce, které nám pomohou lépe pochopit události posledních dní.

**Osnova lekce**

Ve třetí lekci se blíže podíváme na to, jak Bible (včetně prorockých knih) používá názorné obrazy manželství pro vyjádření jedinečného vztahu mezi Bohem a jeho lidem.

- Gn 2,23–25: Obraz „jednoho těla“ (neděle)
- Ez 16: Obraz nalezené dívky, která se stává krásnou nevěstou (pondělí)
- Oz 1–3: Obraz nevěrné ženy a smutného Boha (úterý)
- Gn 24,1–4: Obraz nebezpečného manželství s „pohankou“ (středa)
- Zj 19,1–9: Obraz „nevěsty“ a „nevěstky“ (čtvrtek)

---

#### Dodatečné otázky k diskuzi

`Jaké pocity v tobě vyvolává slovo „manželství“?`

`Slovo manželství v někom vyvolává pozitivní a v jiném negativní emoce? Co si o tom myslíš? Proč tomu tak je?`

`Jak bys vlastními slovy popsal, co to je manželství a jaký je jeho účel?`

`V čem nám manželství pomáhá lépe pochopit, jaký k nám má Bůh vztah?`

`Co nám obraz manželství prozrazuje o tom, jaký může být náš vztah k Bohu?`