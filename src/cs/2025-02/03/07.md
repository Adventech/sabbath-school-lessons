---
title:  'Podněty k zamyšlení'
date:  18/04/2025
---

Přečtěte si texty J 2,1–11; Mt 22,1–14; 2K 11,1–5 a Mt 25,1–13.

Jestliže si uvědomíme, jak nám texty Písma pomáhají lépe chápat jednotlivá proroctví, můžeme být v pokušení vkládat do textů různé, často zcela protichůdné významy. Během staletí někteří křesťané zdůrazňovali symboly a obrazy nacházející se v biblických příbězích do té míry, že prakticky začali považovat historický příběh za mýtus. Ačkoli mnohé části Písma obsahují několik různých vrstev výkladu, musíme si uvědomit, že to nejsme my, kdo dává textu konečný význam. Je to Bůh, kdo využívá skutečné lidi a skutečné historické události, aby jejich prostřednictvím vyjádřil konkrétní poučení.

Například skutečnou svatební hostinu v Káně můžeme zároveň vnímat i jako metaforu, která směřuje náš pohled na prorocké skutečnosti: „Kristovo slovo zabezpečilo hojnost vína na svatební hostině. I nám chce dát hojnost své milosti, aby zahladil naše nepravosti, povzbudil nás a posílil.“ (DA 149; TV 91)

Nebo jak se píše na jiném místě v knize Touha věků: „‚Panovník Hospodin nečiní nic, aniž by zjevil své tajemství prorokům, svým služebníkům‘ (Am 3,7). ‚Skryté věci patří Hospodinu, našemu Bohu, zjevné však patří navěky nám a našim synům‘ (Dt 29,28). Pán Bůh nám toto všechno dal a každému, kdo s úctou a na modlitbách studuje prorocké knihy, požehná.“ (DA 234; TV 144)

**Otázky k rozhovoru**

`1. Přečtěte si text J 2,1–11. V Janově evangeliu se nachází mnoho prvků, které předznamenávají Kristovo budoucí dílo. Vykladači si všímají, jak promyšleně Jan směřuje čtenáře blíž ke kříži. Soustřeďte se na popis různých aspektů Kristova charakteru a budoucího království v tomto příběhu. Co se zde dozvídáme o plánu spasení nebo o nebeské svatební hostině Božího Syna?`

`2. Podobenství o deseti družičkách je všeobecně známé a na jeho poselství se často odvolávají různá kázání. Co nás tento příběh učí o událostech posledních dnů? Je podstatné, že má ženich zpoždění? Co se můžeme naučit o našem osobním vztahu ke Kristu? Jak to souvisí se vztahem Krista k církvi jako společenství?`

`3. Zamyslete se nad falešnými praktikami, které se dostaly do křesťanství z pohanství. Jaké jsou další falešné nauky, kromě neděle, která stojí v rozporu s biblickou sobotou? Jak se k nám tyto nauky dostaly? Co můžeme udělat pro to, abychom se před nimi chránili? Jak můžeme ostatním pomoci pochopit skutečnou podstatu falešného učení? Jakým způsobem je poselství tří andělů pokusem o to, aby si lidé uvědomili podstatu falešných pravd, které se staly součástí křesťanství?`

---

#### Dodatečné otázky k diskuzi

`Která myšlenka tě nejvíce zaujala během osobního studia lekce?`

`Co bys poradil lidem, kteří právě vstupují do manželství? Proč?`

`Co bys poradil člověku, který chce být součástí „Beránkovy nevěsty“? Na co by si měl dát pozor? Proč?`

`Slyšel jsi dnes v naší diskuzi něco důležitého? Co to bylo?`