---
title:  'Izák a Rebeka'
date:  16/04/2025
---

> <p></p>
> 1Abraham byl stařec pokročilého věku. Hospodin mu ve všem požehnal. 2I řekl Abraham služebníku, správci svého domu, který vládl vším, co mu patřilo: „Polož ruku na můj klín. 3Zavazuji tě přísahou při Hospodinu, Bohu nebes a Bohu země, abys nebral pro mého syna ženu z dcer Kenaanců, mezi nimiž sídlím. 4Půjdeš do mé země a do mého rodiště a vezmeš odtamtud ženu pro mého syna Izáka.“ (Gn 24,1–4)

**Osobní studium**

Když byl Abraham starý a nepochybně přemýšlel o Božích zaslíbeních o svém potomstvu (viz Gn 15,5), dal svému nejstaršímu a nejdůvěryhodnějšímu služebníkovi důležitý úkol.

`Proč bylo podle úvodního textu (Gn 24,1–4) pro Abrahama tak důležité, aby si jeho syn nevzal „ženu z dcer Kenaanců“?`

Dnes nám takové vyjádření může znít „politicky nekorektně“. Pro Abrahama však šlo o záležitost duchovní, ne etnickou; problém vnímal teologicky, ne národnostně. Abraham velmi dobře znal morální úpadek kenaanských náboženských praktik, nemluvě o jejich uctívání falešných bohů. Věděl, že kdyby se jeho syn oženil do takového prostředí, byl by ve velkém nebezpečí přijmout podobné praktiky.

Je tomu tak. Velká část příběhu starověkého Izraele, a dokonce i křesťanské církve, je příběhem, ve kterém se Boží lid utápí ve falešných naukách.

Místo toho, aby Boží lid vydával svědectví o Hospodinově dobrotě a spravedlnosti, vždy znovu padal do osidel modloslužby a falešných učení. Snad největším příkladem této smutné reality bylo ustanovení neděle, pohanského dne slunce, místo biblického sedmého dne – soboty. Tato skutečnost bude hrát významnou roli i v posledních dnech.

`Prostuduj si text Gn 24,57–67. Jaké ponaučení si o Kristu a jeho církvi můžeme vzít z některých podrobností tohoto příběhu?`

Mezi námi a naším Stvořitelem existuje velmi hluboké propojení, protože jsme byli původně stvořeni k jeho obrazu. A přestože se vinou hříchu toto spojení narušilo, Bůh nás stále považuje za svou nevěstu. A to i přesto, že svými rozhodnutími děláme toto „manželství“ bouřlivějším, než by bylo zapotřebí.

**Aplikace**

`Ano, Bůh nás jako svou nevěstu miluje víc než my jeho. Jaká rozhodnutí bychom měli každý den učinit, abychom posílili naši lásku k Bohu? A naopak, která naše rozhodnutí a činy tuto lásku ničí?`

---

#### Dodatečné otázky k diskuzi

`Jaký příkaz dal Abraham svému služebníkovi ohledně nevěsty pro Izáka?`

`Proč se Abraham tak zajímal o to, kdo bude matkou jeho vnoučat?`

`Jak silně nás ovlivňuje prostředí, ve kterém vyrůstáme my a naše děti?`

`Proč si máme hledat životní partnery mezi „souvěrci“?`

`S jakými problémy se museli potýkat ve svém manželství Izák a Rebeka?`

`Proč ani manželství dvou věřících není bez problémů a obtíží?`

`Jakou výhodu mají v manželství věřící lidé?`