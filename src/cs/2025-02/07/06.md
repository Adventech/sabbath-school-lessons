---
title:  'Pád Lucifera'
date:  15/05/2025
---

> <p></p>
> 14Byl jsi zářivý cherub ochránce, k tomu jsem tě určil, pobýval jsi na svaté hoře Boží, procházel ses uprostřed ohnivých kamenů. [...] 17Pro tvou krásu se stalo tvé srdce domýšlivým, pro svou skvělost jsi zkazil svoji moudrost, svrhnu tě k zemi, dám tě za podívanou králům. (Ez 28,14.17)

> <p></p>
> 12Jak jsi spadl z nebe, třpytivá hvězdo, jitřenky synu! Jak jsi sražen k zemi, zotročovateli pronárodů! 13A v srdci sis říkal: „Vystoupím na nebesa, vyvýším svůj trůn nad Boží hvězdy, zasednu na Hoře setkávání na nejzazším Severu. 14Vystoupím na posvátná návrší oblaků, s Nejvyšším se budu měřit.“ (Iz 14,12–14)

**Osobní studium**

Zdá se nepochopitelné, že Lucifer byl kdysi „zářivý cherub ochránce“ (Ez 28,14). Zaujímal vznešené postavení u Božího trůnu. Svou existencí mohl odhalovat celému vesmíru Boží slávu. Namísto toho začal uvažovat o své vlastní slávě, ne o slávě svého Stvořitele. Začal si namýšlet, že se mu nedostává úcty, která mu náleží.

`Přečti si Ez 28,11–17 a Iz 14,12–14. Co vedlo k Luciferovu pádu? Porovnej tyto pasáže se Zj 14,1–12. Porovnej kontrast mezi Luciferovým pádem a vysokým postavením lidstva v Kristu. Jak nám tento rozdíl může pomoci pochopit, co se odehrává ve Zjevení 14?`

Všimněme si, že zatímco Lucifer byl svržen z hory Boží, tak ti, kteří jsou vykoupeni, stojí na hoře Sión s Beránkem Božím. U Ezechiela se dozvídáme, že podobně jako první lidé, i Lucifer byl v Boží zahradě, v Edenu (Ez 28,13). Ale na rozdíl od satanova osudu se lidstvo vrací díky Kristu znovu do ráje (viz Zj 22,1–3).

V této souvislosti je velmi poučný následující citát: „Nebe zvítězí. Prázdná místa, která v nebi vznikla pádem satana a jeho andělů, budou zaplněna těmi, které vykoupil Pán.“ (RH, 29. května 1900)

Vykoupení jsou v nebi jen díky evangeliu. Ve skutečnosti se téma evangelia objevuje v trůnním sále ve Zj 4 a 5. Andělé zpívají novou píseň: „Jsi hoden přijmout tu knihu a rozlomit její pečetě, protože jsi byl obětován, svou krví jsi Bohu vykoupil lidi ze všech kmenů, jazyků, národů a ras a učinil je královským kněžstvem našeho Boha; a ujmou se vlády nad zemí“ (Zj 5,9.10). Jak nádherný obraz evangelia, Ježíšovy smrti pro vykoupení lidstva!

Všimni si také, jak jazyk tohoto popisu připomíná poselství prvního anděla, podle kterého jsme povoláni kázat „věčné evangelium… obyvatelům země, každé rase, kmeni, jazyku i národu“ (Zj 14,6). Jak úžasné znázornění toho, co Kristus učinil pro svět. V celých dějinách země neexistuje lidská bytost, za kterou by Kristus nezemřel. Potřebují se o tom jen dozvědět a rozhodnout se to přijmout.

**Aplikace**

`Co můžeme jako církev a jako jednotlivci udělat pro to, abychom lidem dali vědět, co pro ně Kristus vykonal?`

---

#### Dodatečné otázky k diskuzi

`Co nám Bible prozrazuje o původu zla? Kde se vzalo?`

`Jaké informace nám Bible prozrazuje o původci zla?`

`Jak je možné, že se tak dokonalá a krásná bytost změnila v ďábla a draka?`

`Mnozí lidé věří tomu, že tady zlo vždy bylo a vždy tu bude. Co bys těmto lidem řekl?`

`Jaké pocity plní tvé nitro, když čteš o pádu a zániku Lucifera?`

`Je pro tebe „pád Lucifera“ evangeliem? Proč?`

`Jak můžeme teto evangelium šířit mezi lidi?`