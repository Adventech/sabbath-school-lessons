---
title:  '„Zde jsem, pošli mne!“'
date:  11/05/2025
---

> <p></p>
> 6Tu ke mně přiletěl jeden ze serafů. V ruce měl žhavý uhlík, který vzal kleštěmi z oltáře, 7dotkl se mých úst a řekl: „Hle, toto se dotklo tvých rtů, tvá vina je odňata a tvůj hřích je usmířen.“ 8Vtom jsem uslyšel hlas Panovníka: „Koho pošlu a kdo nám půjde?“ I řekl jsem: „Hle, zde jsem, pošli mne!“ (Iz 6,6–8)

**Osobní studium**

Před lety se v jednom sboru rozhodli zrekonstruovat zastaralý suterén s cílem vytvořit nový společenský sál. Jedna z prvních věcí, které udělali, byla instalace nových světel. Byli totiž přesvědčeni, že díky nim bude prostor vypadat krásněji. Po jejich zprovoznění však prostor vypadal mnohem hůř, protože jasné světlo odhalilo a ukázalo všechny nedostatky, které zůstávaly v šeru skryté.

Izajáš si v ohromujícím vidění Božího trůnu bolestně uvědomil své nedostatky. Naříkal: „Běda mi, jsem ztracen. Jsem člověk nečistých rtů a mezi lidem nečistých rtů bydlím, a spatřil jsem na vlastní oči Krále, Hospodina zástupů“ (Iz 6,5). Kdybychom se – byť jen ve vidění – ocitli v Hospodinově přítomnosti, byli bychom rovněž otřeseni a zahanbeni. Světlo Boží slávy je dostatečně jasné, aby odstranilo všechny naše výmluvy. V Boží přítomnosti by se pocit naší ztracenosti projevil naplno. Izajáše však čekalo životní překvapení.

`Izajáš věděl, co hřích znamená – že jsme ztraceni. „Mzdou hříchu je smrt“ (Ř 6,23). Ale místo toho, aby nás Bůh lásky nechal napospas následkům hříchu, přitahuje nás blíže k sobě. Co se stalo, když se Izajáš ocitl před Bohem (Iz 6,6–8)?`

Seraf vzal uhlík z oltáře, dotkl se jím Izajášových úst a ten byl očištěn od svých hříchů. Šlo pravděpodobně o kadidlový oltář, kde se konaly přímluvy Božího lidu a také přímluvy za něj (viz Zj 8,3.4). Izajášovy hříchy byly odpuštěny a nyní mohl stát v Boží přítomnosti. To však nebylo všechno. Prorok dostal pověření zastupovat Boha ve světě.

Je zajímavé, že slovo „seraf “ znamená „hořící“. Všimněme si Ježíšova popisu služby Jana Křtitele: „Jan byl svíce hořící a zářící, a vy jste se chtěli na chvíli radovat v jeho světle“ (J 5,35). Přestože samotný Jan byl hříšníkem, který potřeboval milost a spasení, jeho služba ukazovala na toho jediného, který mohl lidstvu přinést milost a spasení.

Ježíš přišel jako dokonalý obraz Otcovy slávy. A Bůh poslal proroka, hříšníka, který plnil podobnou roli jako nebeský seraf.

**Aplikace**

`Teprve když Izajáš pochopil, že jeho hřích je očištěn, řekl: „Zde jsem, pošli mne!“ Může být naše reakce podobná, když si uvědomíme, že jsme byli očištěni Ježíšovou krví? V čem?`