---
title:  'Dva cherubové'
date:  12/05/2025
---

> <p></p>
> 21Hospodin Bůh udělal Adamovi a jeho ženě kožené suknice a přioděl je. 22I řekl Hospodin Bůh: „Teď je člověk jako jeden z nás, zná dobré i zlé. Nepřipustím, aby vztáhl ruku po stromu života, jedl a byl živ navěky.“ 23Proto jej Hospodin Bůh vyhnal ze zahrady v Edenu, aby obdělával zemi, z níž byl vzat. 24Tak člověka zapudil. Východně od zahrady v Edenu usadil cheruby s míhajícím se plamenným mečem, aby střežili cestu ke stromu života. (Gn 3,21–24)

**Osobní studium**

Ještě předtím, než byli naši první rodiče vyhnáni ze zahrady, Bůh nabídl záchranu – zaslíbení Mesiáše (Gn 3,15). Potom postavil před branami Edenu symbol: dva cheruby s plamenným mečem. Nemělo by nám uniknout, že tento výjev připomíná příkrov schrány smlouvy, symbol Božího trůnu (Ex 25,18).

`Co bylo úkolem cherubů (Gn 3,21–24)? Proč Bůh vydal zákaz zmíněný v těchto verších?`

Přestože cherubové byli pověřeni, aby zabránili hříšníkům v přístupu ke stromu života (Gn 3,22), byli také symbolem naděje a zaslíbení, že jednoho dne se budou lidé moci do ráje vrátit. „Zahrada Eden zůstala na zemi ještě dlouho po tom, co byl člověk vyhnán z jejího příjemného prostředí. Avšak když bezbožnost lidí rozhodla o tom, že budou zahubeni potopou, ruka, která Eden založila, ho vzala ze země. Při konečné obnově, když zde bude ‚nové nebe a nová země‘ (Zj 21,1), má být znovu založen v mnohem nádhernější podobě než na začátku.“ (PP 62; NUD 22)

Zajímavé je i znění verše Gn 3,24: Bible popisuje, že Bůh „usadil“ cheruby na východ od Edenu. Slovem „usadil“ je přeloženo hebrejské slovo šakan, které tvoří i kořen slova označujícího „stánek“ (viz Ex 25,9; Nu 3,26), kde přebývala Boží přítomnost mezi jeho lidem. Z tohoto slova vychází i výraz šekina, označující Boží přítomnost, který ale přímo v Bibli nenajdeme.

V Bibli jsou cherubové spojováni s Boží přítomností (viz 1Pa 13,6; Ž 80,2 a Iz 37,16), zejména s jeho trůnem, který je místem, kde je oslavováno Boží jméno. Všimněme si, že čtyřiadvacet starších, kteří se nacházejí před Božím trůnem ve Zj 4 a 5, zpívá a chválí Boha. Připomínají jeho právo vládnout, protože je to on, kdo „stvořil všechno“ (Zj 4,11). To nám může pomoci pochopit scénu v trůnním sále a naše postavení hříšníků, kterým bylo odpuštěno naším Stvořitelem.

**Aplikace**

`Jaká místa nebo situace ve tvém životě ti připomínají Boží přítomnost a jeho zaslíbení? Co můžeš udělat pro posílení své naděje a víry v to, že Bůh znovu obnoví ráj?`

---

#### Dodatečné otázky k diskuzi

`Co udělal Stvořitel jako první, když člověk padl do zajetí hříchu?`

`Jak Adam s Evou pochopili slib, že jim Bůh dá Mesiáše? V co věřili?`

`Proč musel člověk po pádu do hříchu opustit zahradu Eden?`

`Jak můžeme vnímat přítomnost dvou „cherubů“ nedaleko stromu života?`

`Proč Bůh nechal ráj až do potopy světa? Co měl připomínat?`

`Na co bychom se měli zaměřit? Na naši hříšnou minulost, nebo na naději, kterou máme v Ježíši Kristu? Proč?`

`Vnímáš ve svém životě Boží přítomnost? V čem a jak?`