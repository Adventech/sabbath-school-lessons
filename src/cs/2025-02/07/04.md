---
title:  'Jako hořící řeřavé uhlíky'
date:  13/05/2025
---

> <p></p>
> 4Viděl jsem, jak se přihnal bouřlivý vítr od severu, veliké mračno a šlehající oheň; okolo něho byla zář a uprostřed ohně jakýsi třpyt oslnivého vzácného kovu. 5Uprostřed něho bylo cosi podobného čtyřem bytostem, které se vzhledem podobaly člověku. [...] 13Svým vzhledem se ty bytosti podobaly hořícímu řeřavému uhlí. Vypadaly jako pochodně a oheň procházel mezi bytostmi a zářil, totiž z toho ohně šlehal blesk. 14A ty bytosti pobíhaly sem a tam, takže vypadaly jako blýskavice. (Ez 1,4.5.13.14)

**Osobní studium**

Cherubové, buď jako živé bytosti (Ez 10,8), nebo jejich zlaté symboly (Ex 25,18), se objevují v celém Starém zákoně. Často jsou zobrazováni, jak stojí bezprostředně vedle Božího trůnu a šíří jeho slávu i do vesmíru. Obraz cherubů byl také vetkán do látky na závěs před svatyní svatých (Ex 26,1). V knize Žalmů je nejvyšší Boží moc nad stvořením zobrazena poeticky: „Na cheruba usedl a letěl a vznášel se na perutích větru“ (Ž 18,11). Bůh přikázal, aby byl na schráně smlouvy příkrov, na kterém stáli dva cherubové z masivního zlata a křídly jej zakrývali (Ex 25,18–20).

`Přečti si text Ez 1,4–14. Jaké podobnosti vidíš mezi touto pasáží a scénami zobrazenými v Iz 6,1–6 a ve Zj 4,1–11?`

Ezechielovi je představena impozantní ukázka Boží moci. Celá scéna začíná zjištěním, že Boží vyvolený lid se nenachází v zaslíbené zemi, ale v babylónském zajetí. Když se Ezechiel soustředí na scénu před sebou, zvedne oči vzhůru a vysoko nade vším vidí Boží trůn.

Všimněme si důležitých podobností s jinými viděními „trůnu“. Živé bytosti, které vidí Ezechiel, mají stejné tváře jako živé bytosti v Janově vidění: lev, orel, býk a člověk.

Záhadné bytosti se čtyřmi tvářemi nemají v úvodním Ezechielově popisu konkrétní pojmenování. Ale později, v jiné scéně z trůnního sálu (viz Ez 10,1–21), jsou označeni jako „cherubové“. V tomto vidění nacházíme i hořící uhlíky z Izajášova vidění o serafech. A podobné jsou i tváře bytostí zmiňovaných v Janově vidění.

Kdykoli vidíme Boží trůn – ať už v souvislosti se schránou smlouvy, která sloužila jako místo setkávání Hospodina s Mojžíšem (Ex 25,22), nebo ve vidění proroků – cherubové jsou tam přítomni vždy. Jsou úzce spjati s Božím trůnem. Všechny bytosti byly stvořeny tak, aby zrcadlily Boží slávu – ať už mluvíme o lidech stvořených k jeho obrazu, nebo o andělských bytostech, které se nacházejí hned vedle trůnu Hospodinovy slávy.

**Aplikace**

`„Svatý, svatý, svatý Hospodin, Bůh všemohoucí...“ Může se člověk vůbec přiblížit svatosti, které je Ezechiel svědkem? Co ti tvá odpověď naznačuje o tom, jak nezbytně potřebujeme evangelium?`

---

#### Dodatečné otázky k diskuzi

`Proč Bůh umožnil Ezechielovi, aby mohl spatřit jeho slávu?`

`V jaké situaci dostává prorok toto vidění?`

`Jak popisuje Boží slávu Izajáš?`

`V jaké situaci dostává své vidění Ezechiel?`

`Čeho si při vidění Božího trůnu všímá apoštol Jan?`

`V jaké situaci je Jan, když mu Ježíš ukazuje poselství pro církev?`

`V čem se popis Boží slávy u těchto tří Božích služebníků liší?`

`V čem se shoduje?`

`Proč nejsou vidění stejná?`

`Přál by sis vidět Boží slávu? Proč?`