---
title:  'Podněty k zamyšlení'
date:  30/05/2025
---

Přečtěte si texty Ž 133; Sk 1,4–9 a Zj 5,4–7.

„V době patriarchů se působení Ducha svatého často projevovalo pozoruhodným způsobem, nikdy však ve své plnosti. Učedníci poslechli svého Spasitele a nyní pokorně prosili o tento dar. Ježíš podpořil jejich modlitby svou přímluvou v nebi. Požadoval dar Ducha, aby ho mohl vylít na svůj lid.“ (AA 37; PNL 23)

Učedníci byli poučeni, aby vydávali svědectví o Kristu „v Jeruzalémě a v celém Judsku, Samařsku a až na sám konec země“ (Sk 1,8). Je to dílo, které bude ohlašovat návrat Krista (Mt 24,14). I dnes máme pokračovat v tom, co učedníci začali.

Když nám Kristus řekl, abychom nesli světu evangelium, nenechal nás, abychom sami vymýšleli způsoby, jak to uskutečnit. Tato práce je řízena z nebeské svatyně. To, co děláme, vychází z důvěrného vztahu s Kristem: On nás vede a dává nám sílu. Toto je jeho dílo, ne naše: je jen třeba, abychom následovali jeho vedení. Všimneme si, jak to fungovalo v Izraeli: Bůh je požádal, aby se řídili jeho pokyny, a pak učinil i takové divy a zázraky, které byly z lidského pohledu naprosto nemyslitelné. Duch již působí v srdcích našich bližních. Naším úkolem je být při tom, abychom je ve správné chvíli rozhodování pozvali, aby se připojili k Božímu lidu, který stojí s Beránkem na Siónu. Nemusíme vymýšlet nové způsoby a metody, to není náš úkol – je to dílo našeho Boha.

**Otázky k rozhovoru**

`1. Ve světě existuje mnoho neoslovených lidí, i když poselství tří andělů zaznívá již dlouhou dobu. Uvažujte, jak můžeme jako sborové společenství lépe plnit úkol, k jehož provedení nás Kristus povolal. Jak se můžeme naučit nepodléhat malomyslnosti, když lidé na naše pozvání nereagují?`

`2. Ve Zj 5 je Jan svědkem toho, že zapečetěný svitek byl dán Beránkovi, protože on jediný je „hoden“ jej otevřít. Když jsou pečeti na svitku otevřené (Zj 6), vidíme jasně předpovězené novozákonní dějiny – a to až po dobu konce. Co se z toho můžeme naučit o způsobu, jakým Bůh zamýšlí dokončit své dílo?`

`3. Které události ve světě a kolem nás by mohly velmi rychle způsobit, že se začne dít to, co je popsáno ve Zj 13 a 14? Co tomu zatím brání?`

---

#### Dodatečné otázky k diskuzi

`Objevil jsi při studiu lekce něco pro tebe nového? Co to bylo?`

`Co bys poradil člověku, který se děsí budoucnosti?`

`Pomáhají ti žalmy lépe rozumět budoucnosti? Jak?`

`Co tě dnes v naší diskuzi nejvíce zaujalo? Proč?`