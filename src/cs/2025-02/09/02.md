---
title:  'Osvědčená pomoc v soužení'
date:  25/05/2025
---

> <p></p>
> 2Bůh je naše útočiště, naše síla, pomoc v soužení vždy velmi osvědčená. 3Proto se bát nebudeme, byť se převrátila země a základy hor se pohnuly v srdci moří. 4Ať si jejich vody hučí, ať se pění, ať se hory pro jejich zpupnost třesou! [...] 9Pojďte jen, pohleďte na Hospodinovy skutky, jak úžasné činy v zemi koná! 10Činí přítrž válkám až do končin země, tříští luky, láme kopí, spaluje v ohni válečné vozy. 11„Dost už! Uznejte, že já jsem Bůh. Budu vyvyšován mezi pronárody, vyvyšován v zemi.“ 12Hospodin zástupů je s námi, Bůh Jákobův, hrad náš nedobytný. (Ž 46,2–4.9–12)

> <p></p>
> Nebesa zmizela, jako když se zavře kniha, a žádná hora a žádný ostrov nezůstaly na svém místě. (Zj 6,14)

**Osobní studium**

`Přečti si celý Ž 46. V čem může být poselství tohoto žalmu naším povzbuzením uprostřed nepokoje současného světa i událostí, které mají přijít na konci dějin?`

V Ž 46 zaznívá podobné téma jako v Listu Židům. Toto téma by se dalo vyjádřit slovem „lepší“. Dopis Židům zdůrazňuje, že Ježíš je lepší než pozemský velekněz, jeho oběť je lepší než oběti zvířat a nebeská svatyně je lepší než předobrazy, které existovaly na zemi.

Tento žalm však k danému tématu přistupuje odlišně. Autor nestaví dobré věci do kontrastu s těmi lepšími. Žalmista ukazuje na svět ve vzpouře, na bolestné následky, které vzpora přinesla, a klade je do protikladu se zaslíbením lepších věcí, které pro nás Bůh připravuje.

Ž 46 je naplněn nadějí. Přináší zaslíbení, že i uprostřed zpustošení, zkoušek, utrpení a válek, kterým čelíme, on zůstává Bohem. Právě v chaosu dnešního světa zaznívá výzva: „Dost už! Uznejte, že já jsem Bůh“ (Ž 46,11). Díky této jistotě můžeme hledět do budoucnosti s vědomím, že jednoho dne všechno špatné skončí a Bůh bude „vyvyšován v zemi“ (Ž 46,11).

Všimněme si také následujících slov: „Proto se bát nebudeme, byť se převrátila země a základy hor se pohnuly v srdci moří“ (Ž 46,3). Připomeňme si scény, které se budou odehrávat při druhém příchodu: „Nebesa zmizela, jako když se zavře kniha, a žádná hora a žádný ostrov nezůstaly na svém místě“ (Zj 6,14). Apoštol Petr k tomu přidává: „V něm se nebesa roztaví v ohni a živly se rozpustí žárem“ (2Pt 3,12). Náš současný svět (a všechno zlo v něm) nebude trvat věčně. Zaslíbení hovoří o příchodu něčeho, co naše mysl nyní sotva dokáže pochopit. Do té doby však musíme trpělivě čekat, setrvávat ve víře a držet se zjevení, které jsme dostali od Boha. Tím největším zjevením je Ježíšův kříž svědčící o Boží lásce.

**Aplikace**

`Situace ve světě není dobrá a víme, že se postupem času bude jen zhoršovat. Jak můžeme posilovat svou naději? Jak nám v tom může pomáhat poznání dobrého Boha, jeho moci a charakteru?`

---

#### Dodatečné otázky k diskuzi

`Kterou myšlenku ve 46. žalmu považuješ za stěžejní?`

`Zkus si představit to, co autor žalmu zmiňuje v jeho první části. Už jsi někdy něco z toho zažil? Jak ti při tom bylo?`

`Pokud jsi něco podobného nezažil, umíš si představit, jak bys reagoval?`

`Proč se naše víra často hroutí při mnohem menších „katastrofách“?`

`Co se z tohoto žalmu můžeme přiučit pro časy, které jsou před námi?`

`Proč je tak důležité vědět, že „Hospodin zástupů je s námi“?`

`Jak nám v životě pomáhá uposlechnutí a uznání Boží svrchovanosti?`