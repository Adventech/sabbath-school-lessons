---
title:  'Proroctví v žalmech (2)'
date:  24/05/2025
---

### Texty na tento týden
Ž 46; Jr 4,23–26; Ž 47,2–5; 1Te 4,13–17, Ž 75, Zj 14,6–12

> <p>Základní verš</p>
> „Ať je známa na zemi tvá cesta, mezi všemi pronárody tvoje spása! Kéž ti, Bože, lidé vzdají chválu, kéž ti vzdají chválu všichni lidé!“ (Ž 67,3.4)

Když přemýšlíme o závěrečných událostech, máme tendenci soustředit se v knize Zjevení na různé šelmy a mocnosti. Samozřejmě mají velký význam, jinak by nebyly součástí Božího poselství (viz Zj 1,3).

Proroctví se však zabývají také klíčovými otázkami spojenými s hříchem, utrpením, soudem, bojem dobra a zla, povahou spravedlnosti a nespravedlnosti, pronásledováním a dalšími skutečnostmi.

Těmito otázkami se žalmy zabývají poměrně podrobně. Kniha žalmů zkoumá téměř všechny lidské emoce – od temné sklíčenosti až po nespoutanou radost. Vidíme v nich, jak se Izrael připravuje na boj proti silám temnoty. Čteme o jednotlivcích, kteří zápasí s otázkou, proč Bůh nebojuje se zlem přímo a okamžitě. Tuto otázku jsme si už nepochybně položili i my. Žalmy nás směřují do svatyně, kde nacházíme odpovědi. V žalmech nacházíme také opakovaný důraz na to, že Hospodin je Stvořitelem. Podobnými otázkami se zabýváme i dnes, když se snažíme najít odpovědi na situaci ve světě. I proto budeme tento týden pokračovat ve zkoumání žalmů. Opět budeme hledat souvislosti mezi žalmy a proroctvími.

**Osnova lekce**

V deváté lekci ještě zůstaneme v Knize žalmů, abychom viděli, jak i ony, podobně jako kniha Zjevení, představují nejen budoucí dobu krize a vzpoury proti Bohu, ale i naději, kterou Bůh svým dětem zaslibuje, včetně konečného vítězství.

- Ž 46; Zj 6,14: Naděje do doby závěrečné krize (neděle)
- Ž 46,7.8; Jr 4,23–26: Naděje uprostřed nepokoje (pondělí)
- Ž 47,2–5: Naděje na konečné Boží vítězství a záchranu (úterý)
- Ž 75; Zj 14,9–12: Naděje na spravedlivý Boží soud (středa)
- Ž 67; Zj 14,6–12: Boží touha, aby jeho spásu poznaly všechny národy (čtvrtek)

---

#### Dodatečné otázky k diskuzi

`Některé lidi při čtení Daniela a Zjevení přitahují šelmy a mocnosti zla. Proč?`

`Na co bychom při čtení proroctví neměli zapomínat?`

`Autoři žalmů často zmiňují „svatyni“. Proč je pro ně tak důležitá?`

`Proč nás žalmy přitahují ve chvílích, kdy bojujeme s pochybnostmi a s také různými otázkami ohledně existence zla?`

`Žalmy jsou plné různých emocí. Které žalmy máš nejraději? Proč?`