---
title:  'Pod jeho nohama'
date:  27/05/2025
---

> <p></p>
> 2Lidé všech národů, tleskejte v dlaně, hlaholte Bohu, plesejte zvučně. 3Hospodin, Nejvyšší, vzbuzuje bázeň, on je Král velký nad celou zemí. 4Podrobí nám lidská společenství, národy k nohám nám složí. 5Vybral nám za náš dědičný podíl chloubu Jákoba, jehož si zamiloval. (Ž 47,2–5)

**Osobní studium**

`Co se v úvodním textu (Ž 47,2–5) říká o našem místě v Kristově království?`

Na základě biblických proroctví víme, že na konci nás čeká nádherná budoucnost. A do té doby? Lidé přenechali vládu na naší planetě Luciferovi. V době, kdy se satan objevil před nebeskou radou, chlubil se, že tato země patří jemu. „Hospodin se satana zeptal: ‚Odkud přicházíš?‘ Satan Hospodinu odpověděl: ‚Procházel jsem zemi křížem krážem‘“ (Jb 1,7).

Satan si tím nárokoval vlastnictví celé země. „Dotek nohy“ se totiž používal k označení vlastnictví. Hospodin například přikázal Abramovi: „Teď projdi křížem krážem tuto zemi, neboť ti ji dávám“ (Gn 13,17).

`Porovnej texty 1Te 4,13–17 a Za 14,4 a soustřeď se přitom na to, co tyto verše říkají o Kristových nohou. V čem se tyto texty liší? Co se z tohoto rozdílu můžeme naučit o dvou odlišných, i když souvisejících aspektech Kristovy konečné svrchovanosti nad světem?`

Ellen G. Whiteová o tom, co dělá Kristus na konci tisíciletí, napsala: „Ježíš Kristus sestoupí na Olivovou horu, odkud po svém zmrtvýchvstání vystoupil na nebesa a kde andělé opakovali zaslíbení o jeho návratu. Prorok napsal: ‚Přijde Hospodin, můj Bůh, a s tebou všichni svatí, Bože.‘ ‚V onen den stanou jeho nohy na hoře Olivové, ležící na východ od Jeruzaléma. Olivová hora se rozpoltí vpůli … velmi širokým údolím.‘ ‚Hospodin bude Králem nad celou zemí; v onen den bude Hospodin jediný a jeho jméno jediné‘ (Za 14,5.4.9). Když Nový Jeruzalém sestoupí z nebe ve své oslňující nádheře, spočine na místě připraveném a očištěném pro jeho příchod a Kristus se svým lidem i anděly vstoupí do Svatého města.“ (GC 662.663; VDV 427)

**Aplikace**

`Uvažuj o naději, kterou jsme dostali v Ježíši. Zamysli se nad tím, jak těžký by byl život, kdyby vše navždy končilo smrtí. V čem byla naše naděje?`

---

#### Dodatečné otázky k diskuzi

`Jak si představuješ stav, kdy si uvědomuješ, že Hospodin vzbuzuje bázeň?`

`Autor 47. žalmu nás vybízí, abychom tváří v tvář bázni, kterou vzbuzuje Hospodin, tleskali, hlaholili a zvučně plesali. Jak tomu rozumíš?`

`Proč podle autora žalmu není radost v rozporu s bázní, kterou vnímáme, když se ocitáme v Boží přítomnosti?`

`Už jsi někdy tleskal Bohu? Kdy to bylo a proč jsi to dělal?`

`Je hřích odměnit potleskem někoho, kdo slouží dary a schopnostmi, kterými ho obdaroval jeho Stvořitel? Proč?`

`Co se stane, až Ježíš s Novým Jeruzalémem sestoupí na Olivovou horu?`

`Čím tě Bůh v poslední době nejvíc potěšil?`