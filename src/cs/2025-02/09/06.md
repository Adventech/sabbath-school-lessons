---
title:  'Ať je známa tvoje spása!'
date:  29/05/2025
---

> <p></p>
> 2Kéž je nám Bůh milostiv a dá nám požehnání, kéž nad námi rozjasní svou tvář! 3Ať je známa na zemi tvá cesta, mezi všemi pronárody tvoje spása! 4Kéž ti, Bože, lidé vzdají chválu, kéž ti vzdají chválu všichni lidé! 5Ať se národy radují, ať zaplesají, neboť soudíš lidi podle práva, spravuješ národy země. 6Kéž ti, Bože, lidé vzdají chválu, kéž ti vzdají chválu všichni lidé! 7Země vydala své plody, Bůh nám žehná, Bůh náš. 8Bůh nám dává svoje požehnání. Nechť se ho bojí všechny dálavy země! (Ž 67,2–8)

**Osobní studium**

`Uvažuj o úvodním textu (Ž 67). Jak nám tento hymnus chvály pomáhá pochopit úkol svěřený Božímu lidu ve Zj 14,6–12?`

Vědci z Massachusettské technické univerzity vytvořili nový černý nano­materiál, díky kterému se předměty jím natřené stávají téměř neviditelnými. Je vytvořen z uhlíkových nanotrubic a je mnohonásobně „tmavší“ než jakýkoli dříve vytvořený materiál. Dokáže absorbovat až 99,995 procent veškerého viditelného světla. Ani nejjasnější světlo nemá schopnost zviditelnit předměty pokryté tímto materiálem.

Ž 67 začíná touhou, aby mezi námi zazářila Boží tvář. Cílem má být přání, aby Boží cestu a spásu poznali „všichni lidé“ (Ž 67,4). V plánu spasení Bůh vytvořil způsob, jakým mohou být hříšníci znovu přijati do jeho přítomnosti, aniž by byli zničeni jeho slávou. A i nyní, v tomto životě, Kristův kříž umožňuje, abychom byli ozářeni světlem Boží tváře.

A nejen to. Bůh chce, abychom zrcadlili jeho světlo světu kolem nás. Takový úkol dostal už starověký Izrael. Chrám měl být domem modlitby pro všechny národy. Hospodin říká: „Všechny, kdo dbají na to, aby neznesvěcovali den odpočinku, kdo se pevně drží mé smlouvy, přivedu na svou svatou horu a ve svém domě modlitby je oblažím radostí, jejich oběti zápalné a obětní hody dojdou na mém oltáři zalíbení. Můj dům se bude nazývat domem modlitby pro všechny národy...“ (Iz 56,6.7).

V Ž 67 nám David připomíná to, co máme zvěstovat a po čem Bůh touží: „Ať je známa na zemi tvá cesta, mezi všemi pronárody tvoje spása!“ (Ž 67,3). Je smutné, že Boží lid v této úloze opakovaně selhával. Starý zákon obsahuje některé temné kapitoly fatálního selhání Božího lidu. A stejná selhání se odehrála i během dvou tisíciletí existence křesťanské ­církve. Je to, jako kdybychom naše srdce natřeli ultratmavým nanomateriálem a spokojeně pohltili všechno Boží světlo, aniž bychom je odráželi svému okolí.

Někdy se dopouštíme toho, že Boží církev v čase konce považujeme za jakýsi předodletový salonek určený pro privilegovanou skupinu lidí. Zdá se, že nám to tak vyhovuje, a vůbec nám nevadí, že zbytek světa musí sedět v hlučné nepohodlné hale, naprosto nepřipravený na cestu, která je před námi. Boží věrní ze Zj 14 se však nespokojují s tím, že stojí na Siónu s Kristem a hřejí se v záři jeho přítomnosti. Namísto toho vyzývají hlasitě celý svět, aby se k nim přidal a společně jsme tak mohli stát na svaté Boží hoře.

**Aplikace**

`Jaký závazek bychom měli jako církev i jako jednotlivci cítit, jestliže druhé seznamujeme s pravdou, kterou tak milujeme?`

---

#### Dodatečné otázky k diskuzi

`Jakou touhu vyjadřuje autor 67. žalmu? Proč chce, aby „všichni lidé“ vzdali chválu našemu Bohu?`

`„Kéž nad námi rozjasní svou tvář“. Jak tomu rozumíš? Máš s tím nějakou osobní zkušenost? Poděl se s námi.`

`Co můžeme udělat, aby více lidí vzdávalo chválu Bohu?`

`Jaké poselství o Bohu potřebují slyšet lidé v našem okolí?`

`Pomáhá nám při „misii“, když lidé vidí, že Bůh žehná? Jak?`

`Těšíš se na nové lidi, kteří mohou naplnit náš sbor, nebo jsi spokojený s tím, jak je to teď? Proč?`

`Jaké překážky mají lidé, kteří přichází hledat Boha do našeho společenství?`