---
title:  'Víno a krev'
date:  28/05/2025
---

> <p></p>
> 2Vzdáváme ti chválu, Bože, vzdáváme ti chválu! Tvé jméno je blízko, vypráví se o tvých divech. 3„Já určím tu chvíli, kdy vykonám soud dle práva. [...] 8jenom Bůh je soudce: jednoho poníží, druhého povýší. 9Hospodin má v ruce kalich: víno kvasí, je plné příměsků, z něho nalévá a vypijí je i s kaly až do dna všichni svévolníci země. 10A já to budu navěky hlásat, budu zpívat žalmy Jákobovu Bohu. 11A všem svévolníkům srazím rohy, rohy spravedlivého se zvednou. (Ž 75,2.3.8–11)

**Osobní studium**

`Přečti si Ž 75. Co odhaluje tento žalm o některých problémech souvisejících se soudem? Uvažuj o slovech žalmu v kontextu veršů Mt 26,26–29 a Zj 14,9–12. Jak nám tyto texty pomáhají porozumět problémům zmíněným v Ž 75?`

Předpokládá se, že se tento žalm měl zpívat při zázračném zničení armády asyrského krále Sancheríba (2Pa 32; 2Kr 19). Samotný příběh je jakousi předzvěstí konečného zničení bezbožných, o kterém se mluví ve Zj 20. Boží lid je ve Svatém městě se svým spravedlivým králem, když přicházejí vojska zla a obkličují město. Nakonec je však zničí samotný Bůh.

Jednou z věcí, které Bůh u soudu napravuje, je zneužití moci, ke kterému došlo v našem padlém světě. Hříchem ovládaní lidé nežijí ani pro jiné, ani pro Boží slávu, ale jen pro sebe. Lidé se v minulosti rozhodli uvěřit (a mnozí se tak rozhodují i dnes), že ve vesmíru neexistuje žádný smysl ani objektivní morální normy. Náš život je dnes poznamenán důsledky tohoto rozhodnutí. Filozof Friedrich Nietzsche prosazoval myšlenku, že má-li existovat smysl, musíme si ho sami vymyslet a předstírat, že vesmír existuje pro náš prospěch. Každý jednotlivec se ve skutečnosti chová tak, jako kdyby byl bohem.

Ať jsou okolnosti, se kterými se setkáváme, jakkoli složité a bolestné, jako věřící dostáváme od Boha vždy znovu povzbuzení, abychom žili nadějí a nesoudili budoucnost podle současných událostí. Je snadné zoufat si, když vidíme, jak pilíře civilizace neustále podrývají srdce a mysl bezbožných lidí nebo těch, jejichž názory na Boha nejsou založeny na Bibli. V současnosti žijeme v období, kdy jsou v mnoha částech světa zpochybňovány zcela základní morální hodnoty, dokonce i takové, které se týkají samotné podstaty lidského života. Na veřejnosti jsou propagovány některé druhy nemravností, o kterých by se mnoho lidí stydělo mluvit i v soukromí. Morální zkáza světa postupuje velmi rychle.

**Aplikace**

`Nezapomínejme, že jsme dostali pověření, abychom se alespoň pokusili udělat všechno pro to, aby byl život našich bližních – ano, především těch potřebných a trpících –, lepší a snesitelnější. Není však v lidské moci změnit svět ovládaný zlem. Vždy pamatujme na to, že tento hříšný svět Bůh zničí a potom nově stvoří. Teprve pak bude všechno opět dokonalé.`