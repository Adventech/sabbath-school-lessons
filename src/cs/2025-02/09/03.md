---
title:  'Naděje uprostřed neklidu'
date:  26/05/2025
---

> <p></p>
> 7Pronárody hlučí, království se hroutí, jen vydá hlas a země se rozplývá. 8Hospodin zástupů je s námi, Bůh Jákobův, hrad náš nedobytný. (Ž 46,7.8)

> <p></p>
> 23Viděl jsem zemi, a hle, je pustá a prázdná, nebesa jsou beze světla. 24Viděl jsem hory, a hle, třesou se, všechny pahorky se otřásají. 25Viděl jsem, a hle, nikde žádný člověk, i všechno nebeské ptactvo odletělo. 26Viděl jsem, a hle, sad je pouští, všechna města v něm jsou podvrácena Hospodinem, jeho planoucím hněvem. (Jr 4,23–26)

**Osobní studium**

Přestože Kniha žalmů není v první řadě prorockou knihou, i v ní nacházíme mnoho symbolů. Když se však v žalmech mluví o konečném obnovení naší planety, nemáme důvod se domnívat, že jde o symbolický jazyk. Žalm 46., kterému jsme se věnovali včera, nám připomíná, že Kristův návrat velmi podstatně zasáhne náš svět. Nepůjde však jen o to, že se třesou hory. Velké vyvrcholení dějin Země se projeví i rozpadem světských království – těch pomýlených, nepoctivých a chatrných systémů lidské vlády, které během tisíciletí způsobily tolik utrpení.

V závěru dějin nastane konec nejen těchto pozemských mocností, ale i všeho zla a utrpení, které přinesly lidstvu.

`Co nám úvodní text (Jr 4,23–26) říká o osudu tohoto světa, než Bůh stvoří „nové nebe a novou zemi“ (Zj 21,1)?`

Biblická proroctví nám naznačují, co se stane s tímto světem. Vidění v Da 7 nám například ukazuje rozbouřené moře, uprostřed něhož povstávají národy světa. Větry sváru a válek foukají přes pohanské moře (zem) a vytvářejí jedno světské království za druhým. Ani jedno z nich však nedokáže vyřešit skutečné problémy, které sužují lidstvo. Světští vůdci, do kterých lidé vkládají svou naději, se téměř vždy ukážou jako stejně hříšní a sobečtí jako my ostatní.

Žádné z království ukázaných Danielovi se pro Boží lid nestalo bezpečným domovem (i když některá byla lepší než jiná). My však víme, že „máme občanství v nebesích“ (Fp 3,20). Máme jistotu, že vysoko nad chaosem této planety je trůn, který stojí navěky (viz Ez 1,26; Ž 45,7). Ježíš učil, že čím více se budeme blížit k okamžiku Kristova návratu (Mt 24), tím více se bude prohlubovat krize ve světě. My však můžeme vytrvat ve víře bez ohledu na stav naší planety. Můžeme totiž prožívat jistotu, že Bůh má probíhající události ve své moci a že nakonec splní svá zaslíbení. „Pronárody hlučí, království se hroutí, jen vydá hlas a země se rozplývá. Hospodin zástupů je s námi, Bůh Jákobův, hrad náš nedobytný“ (Ž 46,7.8).

Z našeho bezprostředního pohledu se okolnosti nevyvíjejí moc dobře. Ale dlouhodobě? To je, díky Ježíši, úplně jiná záležitost.

**Aplikace**

`Není pochyb, že se náš svět ocitá ve stále větším chaosu. Jako by se všechno vymklo zpod kontroly. Jak nám například proroctví z Da 7 může pomoci pochopit, že pokud zůstaneme věrní, všechno pro nás nakonec dobře dopadne?`

---

#### Dodatečné otázky k diskuzi

`I dnes platí slova o tom, že „království se hroutí“. Jak ti tato slova pomáhají vnímat současnou politickou situaci ve světě?`

`Proč je dobré si připomínat, že poslední slovo bude mít Stvořitel?`

`Co nám o „době konce“ prozrazuje kniha proroka Jeremjáše?`

`Jak si představuješ Hospodinův „planoucí hněv“?`

`Může se Bůh hněvat, kdy Jan tvrdí, že „Bůh je láska“? Proč?`

`Koho tento hněv nakonec zničí? Proč?`

`Hněvá se Bůh někdy i na tebe? V jakých situacích?`

`Jak máme reagovat, když pocítíme Boží hněv na vlastní kůži?`

`Co ti vrací naději a klid v dnešní neklidné době?`