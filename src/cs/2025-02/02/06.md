---
title:  'Had'
date:  10/04/2025
---

> <p></p>
> 1Nejzchytralejší ze vší polní zvěře, kterou Hospodin Bůh učinil, byl had. Řekl ženě: „Jakže, Bůh vám zakázal jíst ze všech stromů v zahradě?“ 2Žena hadovi odvětila: „Plody ze stromů v zahradě jíst smíme. 3Jen o plodech ze stromu, který je uprostřed zahrady, Bůh řekl: ‚Nejezte z něho, ani se ho nedotkněte, abyste nezemřeli.‘“ 4Had ženu ujišťoval: „Nikoli, nepropadnete smrti. 5Bůh však ví, že v den, kdy z něho pojíte, otevřou se vám oči a budete jako Bůh znát dobré i zlé.“ (Gn 3,1–5)

**Osobní studium**

Otázka uctívání je klíčovým tématem knihy Zjevení. Pachatel a tvůrce falešných systémů uctívání je identifikován jako „drak“ (Zj 13,2–4) a popis tohoto padlého cheruba, který jej charakterizuje jako hada, je velmi přiléhavý. Jasně zaměřuje náš pohled zpět do rajské zahrady, kde had přesvědčil Adama a Evu, aby ho následovali ve vzpouře proti Stvořiteli.

`Porovnej texty Gn 3,1–5 a Zj 12,1–9. Která témata jsou společná pro obě pasáže? Jak nám podrobnosti uvedené při představení hada v Genesis pomáhají porozumět některým problémům, jež vedly k válce v nebi zmiňované ve Zjevení?`

V Písmu se nacházejí dvě zprávy o tom, že satan svádí celý svět. Nejprve v Genesis, v situaci, kdy existovali jen dva lidé. A pak ve zprávě uvedené ve Zjevení 12 a 13, kde je satan identifikován jako ten, kdo „sváděl celý svět“ (Zj 12,9), a jako ten, kdo dává šelmě z moře moc, aby „celá země v obdivu šla za tou šelmou“ (Zj 13,2.3). Jedním z témat biblických proroctví je neměnná povaha velkého sporu. A tak, jako se nemění Boží charakter a jeho Slovo, nemění se ani snaha ďábla.

Protože povaha velkého sporu zůstává stále stejná a my nacházíme v biblických proroctvích jasné záchytné body, měli bychom být schopni rozpoznávat směřování událostí a jejich možná duchovní úskalí. Bůh se nemění a také ďábel zůstává stej­ný. Satan může na sebe vzít tisíce růz­ných podob, ale tisíciletí lidských dějin po­zna­­čených hříchem spolu s prorockým scé­nářem načrtnutým ve Zjevení dokazují, že se nikdy neodchýlí od plánu, který použil už kdysi dávno v Edenu. Bůh nám však zaslíbil moudrost a schopnost rozlišovat (Jk 1,5). Vyzbrojeni jistotou Písma ne­mu­síme propadnout ďáblovým lžím, i když mnozí naneštěstí podlehli satanovým svodům v minulosti a mnozí se nechají oklamat i v budoucnosti.

**Aplikace**

`Uvažuj o kulturních a společenských změnách, které přicházejí v průběhu času. Co bylo kdysi normou, je dnes k smíchu, a co bylo kdysi nepřijatelné, stává se dnes normou. Jelikož základní problémy a aktéři velkého sporu se nemění, na co bychom se jako věřící měli zaměřit při zkoumání změn ve společnosti?`

---

#### Dodatečné otázky k diskuzi

`Jakou roli v tomto příběhu sehrál had?`

`Jak rozumíš termínu „nejzchytralejší“?`

`Čím ďábel zaujal pozornost ženy?`

`Jak bys popsal „prvotní hřích“? V čem spočíval?`

`Proč z nás tento hřích může sejmout jen Ježíš?`

`Jak to, že je pochybování o Bohu a o jeho povaze tak nebezpečné?`

`Jak Ježíš vyvrátil ďáblovo tvrzení o Božím zlém charakteru?`