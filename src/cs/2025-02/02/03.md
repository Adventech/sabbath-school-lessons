---
title:  'Pochopení Boží lásky'
date:  07/04/2025
---

> <p></p>
> 1Po těch událostech chtěl Bůh Abrahama vyzkoušet. Řekl mu: „Abrahame!“ Ten odvětil: „Tu jsem.“ 2A Bůh řekl: „Vezmi svého jediného syna Izáka, kterého miluješ, odejdi do země Mórija a tam ho obětuj jako oběť zápalnou na jedné hoře, o níž ti povím!“ 3Za časného jitra osedlal tedy Abraham osla, vzal s sebou dva své služebníky a svého syna Izáka, naštípal dříví k zápalné oběti a vydal se k místu, o němž mu Bůh pověděl. (Gn 22,1–3)

**Osobní studium**

Naše zděděná hříšná přirozenost způsobuje, že to, jak vnímáme vesmír, je ovlivněno našimi sklony k sobectví a pýše. Na svět se nedíváme z Boží, ale z naší omezené perspektivy. Není nám přirozené vnímat, že Bůh je vševědoucí a všudypřítomný. Ale snad žádný koncept hříšné lidstvo nezkreslilo více než pojem „láska“. V současnosti se pod láskou rozumí spíše seberealizace („měj se rád“, „jdi za svým snem“) než orientace na dobro a prospěch druhých. Vzhledem k tomu, jak sobecky „lásku“ chápeme, máme problém porozumět, jak se na téma lásky dívá Bůh.

Pochopení podstaty lásky je důležitým klíčem k porozumění biblických proroctví. Jedním z nejdůležitějších témat velkého sporu je absolutní nepochopení podstaty Božího charakteru. I proto kniha Velké drama věků končí slovy: „Velký spor mezi dobrem a zlem skončil. Není už hříchu ani hříšníků. Celý vesmír je čistý. V celém nezměrném stvoření vládne soulad a štěstí. Od Boha, který všechno stvořil, proudí život, světlo a štěstí do všech stran nekonečného prostoru. Od nejmenšího atomu až po největší vesmírná tělesa, všechno živé i neživé, v nezkalené kráse a dokonalé radosti hlásá, že Bůh je láska.“ (GC 678; VDV 437)

`Přečti si verše Gn 22,1–13. O lásce se v Bibli poprvé mluví v Gn 22,2: „Vezmi svého jediného syna Izáka, kterého miluješ…“ Co nás tento příběh učí o povaze Boží lásky?`

Kromě studia prvního výskytu konkrétního pojmu nebo konceptu v Bibli může být někdy užitečné najít první použití tohoto pojmu také v jednotlivých knihách Bible – zejména v evangeliích. V Mt 3,17; Mk  1,11;  3,22 a J 3,16 nacházíme první zmínku o „lásce“ v každém z evangelií.

Například první zmínka o „lásce“ v Janovi (J 3,16) je zvláště poučná – zdá se, že odkazuje na příběh o Izákovi na oltáři. Abraha­mova víra v Hospodina byla taková, že mu důvěřoval a rozhodl se věřit, že pokud svého syna obětuje, Bůh má moc ho vzkřísit (Žd 11,19). Právě Abrahamova důvěra v Boha nám odhaluje něco důležitého o Boží lásce k lidem. Miloval nás tak moc, „že dal svého jediného Syna“ (viz Gn 22,2.12.16; srovnej J 3,16) – a pak ho vzkřísil z mrtvých. Tak jsme dostali zjevení o skutečné podstatě lásky. Bůh nás miluje láskou, která se za nás obětuje.

**Aplikace**

`Můžeme vůbec projevovat druhým tak obětavou lásku, jakou nás miluje Bůh? Proč většině z nás není tento druh lásky zcela přirozený?`

---

#### Dodatečné otázky k diskuzi

`Co vše se dnes mezi lidmi skrývá pod pojmem láska?`

`Co chtěl Bůh naučit Abrahama, když ho vyzval, aby obětoval svého syna?`

`Jak by ses na místě Abrahama cítil ty? Co bys Bohu odpověděl? Proč?`

`V čem se Abraham podobá Bohu – Otci?`

`V jakého Boha věříš ty? Jaký je? Jaký má charakter?`

`Proč ďábel napadl právě Boží charakter?`

`Jak můžeme porazit náš sklon plést si lásku se sobectvím?`