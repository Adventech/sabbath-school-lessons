---
title:  'Princip „první zmínky“'
date:  06/04/2025
---

> <p></p>
> Tráva usychá, květ vadne, ale slovo Boha našeho je stálé navěky. (Iz 40,8)

> <p></p>
> „Já, Hospodin, jsem se nezměnil, ani vy jste nepřestali být syny Jákobovými.“ (Mal 3,6)

> <p></p>
> Ježíš Kristus je tentýž včera i dnes i na věky. (Žd 13,8)

**Osobní studium**

Většina studijních programů na vysokých školách začíná kurzem přinášejícím všeobecný úvod k danému tématu. Jeho cílem je seznámit s principy, které budou tvořit základ pro další studium předmětu. Při čtení Bible si velmi rychle uvědomíme, že takový obecný úvod se nachází v knize Genesis. Právě tato kniha totiž přináší myšlenky, které se později v nějaké souvislosti objeví ve zbývajících knihách Bible.

Obecně platí, že první biblická zmínka určitého pojmu nebo symbolu – zejména pokud je to v úvodních kapitolách knihy Genesis – určuje jeho význam při dalších výskytech.

Takový výklad se často označuje jako „zásada první zmínky“. Nejde o železné pravidlo a jistě existují výjimky z této zásady, ale objevuje se poměrně často. Zdá se také, že při postupném studiu Bible a jejích proroctví Bůh „dávkuje“ čtenáři informace postupně. Nejprve se objevuje základní koncept a ten se v průběhu let, nebo dokonce staletí postupně rozšiřuje, prohlubuje a objasňuje.

`Jaké principy můžeme odvodit z úvodních textů (Iz 40,6–8; Mal 3,6 a Žd 13,8)? Jak nás mohou nasměrovat při našem studiu proroctví?`

Velká část dnešního světa se dnes odklání od zažitého konceptu pravdy jako tvrzení, které přesně odráží objektivní realitu nebo pojmenovává absolutně či věčně platné morální zákony. V současnosti se mluví spíše o „subjektivní pravdě“, což je koncept vycházející z toho, co samotný člověk považuje za pravdivé na základě svých pocitů nebo své intuice, bez ohledu na objektivní fakta. „Pravda“ je při takovém uvažování něco tvárného, co se může v průběhu času měnit. Navíc, již samotný koncept „pravdy“ se považuje za podezřelý.

Když však Bůh stanoví, že něco je pravda, svůj názor už nemění. Jakmile začne učit svůj lid „pravdě“, můžeme počítat s tím, že opakování téhož biblického principu nebo tématu nemění jeho význam či smysl. Naopak tento význam ještě více osvětlí a posílí.

Při studiu proroctví proto dává velký smysl, abychom dobře porozuměli knize Genesis, kde nacházíme první vysvětlení klíčových pojmů. Toto základní porozumění pak bude ovlivňovat a formovat naše další zkoumání Bible.

**Aplikace**

`Proč je důležité, abychom nikomu a ničemu nedovolili oslabit naši víru v Bibli a neomylné pravdy, které učí, ať už se nám „alternativa“ jeví jakkoli lákavá, nebo dokonce logická? Co všechno může oslabit naši víru v Boží pravdy?`

---

#### Dodatečné otázky k diskuzi

`Princip „první zmínky“. Co to je?`

`Proč je třeba hledat význam prorockých symbolů v samotné Bibli?`

`Jaké nebezpečí nám hrozí, když zapomeneme na princip „první zmínky“?`

`Proč Bůh některé informace postupně „dávkuje“?`

`Jaké nebezpečí hrozí tomu, kdo se vzdá víry v to, že existuje „pravda“?`

`Proč dnes lidé tak rádi zpochybňují „biblickou pravdu“?`

`Znáš nějaké případy, kdy princip „první zmínky“ neplatí? Uveď.`