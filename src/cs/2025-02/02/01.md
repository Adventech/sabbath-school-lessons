---
title:  'Kniha Genesis jako klíč k chápání proroctví'
date:  05/04/2025
---

### Texty na tento týden
Iz 40,7.8; Gn 22,1–13; J 3,16; Zj 5,5–10; 1K 15,15–19; Zj 12,1–9

> <p>Základní verš</p>
> „Druhého dne spatřil Jan Ježíše, jak jde k němu, a řekl: ‚Hle, beránek Boží, který snímá hřích světa‘.“ (J 1,29)

Jedním z klíčových problémů současných výkladů biblických proroctví je, že se vůbec nezabývají starověkými základy knihy Zjevení. Autor Zjevení předpokládá, že jeho čtenáři výborně rozumí pojmům, které mají svůj původ ve Starém zákoně. A tak, dříve než začneme hledat v celé Bibli pasáže, které připomínají texty ze Zjevení nebo na ně přímo Zjevení odkazuje, potřebujeme se soustředit na základní texty, které nás připraví pro pochopení knihy a jejích symbolů. To platí zejména o knize Genesis. Ta totiž odhaluje, jak náš svět upadl do chaosu hříchu. Téměř každý klíčový pojem zmíněný ve Zjevení se v nějaké formě objevuje právě v úvodních kapitolách Bible.

Tento týden se budeme věnovat několika důležitým konceptům, které tvoří základ knihy Zjevení. Je jich mnoho, a proto se soustředíme jen na některé, abychom ilustrovali to nejdůležitější: že pochopení starověkých základů Zjevení nám umožňuje vidět v textu velké množství odstínů, z nichž každý může přinést důležitá naučení o povaze lidstva, Boha a konfliktu, který probíhá v našem vesmíru, a tedy i v našich životech.

**Osnova lekce**

Jelikož je zřejmé, že biblická proroctví (zvláště ta, která nacházíme v knize Zjevení) používají obrazy a koncepty vycházející už z knihy Genesis, zaměříme se v této lekci právě na tuto první knihu Bible, abychom viděli, jak v jejím světle číst to, co Bůh zjevil později skrze proroky.

- Iz 40,8; Mal 3,6; Žd 13,8: Spolehlivý základ Boží neměnnosti (neděle)
- Gn 22: Genesis a koncept Boží lásky (pondělí)
- Gn 22: Genesis a obraz „obětovaného beránka“ (úterý)
- Gn 2,15–17: Genesis a koncept smrti hříšníků (středa)
- Gn 3,1–5: Genesis a obraz „hada“ jakožto Božího nepřítele (čtvrtek)