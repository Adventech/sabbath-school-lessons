---
title:  'Zmínky o smrti'
date:  09/04/2025
---

> <p></p>
> 15Hospodin Bůh postavil člověka do zahrady v Edenu, aby ji obdělával a střežil. 16A Hospodin Bůh člověku přikázal: „Z každého stromu zahrady smíš jíst. 17Ze stromu poznání dobrého a zlého však nejez. V den, kdy bys z něho pojedl, propadneš smrti.“ (Gn 2,15–17)

**Osobní studium**

Snad nejkrutějším aspektem života ve světě odděleném od Stvořitele je způsob, jakým v životě každého z nás číhá smrt. Je připravena zaútočit kdykoli. Smrt je „mzdou hříchu“, trest, který platíme za to, že jsme se odpojili od jediného Zdroje života ve vesmíru – od našeho Stvořitele. Otázka smrti je důležitá také v biblických proroctvích, která mluví nejen o realitě smrti, ale také o řešení problému smrti. Toto řešení nacházíme pouze v Ježíši, jeho smrti a zmrtvýchvstání.

První biblická zmínka o smrti a její první úder vrhají hodně světla na toto důležité téma proroctví. Pomáhají nám porozumět nejen závažnosti problému hříchu, ale poskytují nám také důležité nástroje pro pochopení Božího řešení.

**Co nám výše uvedené pasáže říkají o důvodech smrti? Jak se Bůh dívá na smrt a jaké je jeho řešení našeho problému?**

`Gn 2,15–17`

`Gn 4,8–15`

`1K 15,15–19`

`Zj 1,18`

Často říkáme, že „smrt je přirozenou sou­částí našeho života“. Je to však lež. Smrt je opakem, zánikem života. Je to vetřelec, který podle Božího plánu nikdy neměl být součástí naší pozemské zkušenosti. A přestože se se smrtí pravidelně setkáváme, vše v nás se tváří v tvář smrti vždy znovu bouří, protestuje a staví se k ní odmítavě. Jako bychom si v blízkosti smrti vždy znovu uvědomili, že něco není v pořádku. Smrt je vždy bolestivá. Existují však případy, které se zdají být ještě tragičtější – například když zemře dítě. Jaksi očekáváme, že děti přežijí své rodiče, a když je tomu naopak, naše bolest je neutišitelná a trvalá.

První smrt zaznamenaná v Písmu však byla přesně taková. Adam a Eva jako první rodiče zažili tragédii smrti, když jejich spravedlivého syna zavraždil jeho nespravedlivý bratr. Byla to mimořádně bolestná smrt. A ano, byla nespravedlivá.

`Uvažujme v této souvislosti o společných znacích smrti Ježíše a Ábela. I Ježíš, spravedlivý, byl zabit nespravedlivými. Byla to mimořádně nespravedlivá smrt. Jaké další paralely lze nalézt mezi smrtí Ábela a smrtí Krista na kříži? Jak nám okolnosti Ábelovy smrti mohou pomoci pochopit, proč má Ježíš „klíče od smrti i hrobu“ a co všechno nám v něm Bůh nabízí?`

**Aplikace**

`Bez vyřešení problému smrti jsou naše životy v konečném důsledku zbytečné, nesmyslné a marné. Proč? Čím by nás tato skutečnost měla vést k vděčnosti za to, co pro nás udělal Ježíš?`