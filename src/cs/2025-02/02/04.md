---
title:  '„Kde však je Beránek?“'
date:  08/04/2025
---

> <p></p>
> 7Tu Izák svého otce Abrahama oslovil: „Otče!“ Ten odvětil: „Copak, můj synu?“ Izák se otázal: „Hle, oheň a dříví je zde. Kde však je beránek k zápalné oběti?“ 8Nato Abraham řekl: „Můj synu, Bůh sám si vyhlédne beránka k oběti zápalné.“ A šli oba spolu dál. (Gn 22,7.8)

**Osobní studium**

První zmínka v Bibli o obětním beránkovi (hebr. se) se vyskytuje ve stejném příběhu jako první zmínka o lásce (Gn 22). Beránek je jedním z nejdůležitějších a nejčastějších symbolů, které najdeme v knize Zjevení. Ježíš je zde zmiňovaný jako „Beránek“ více než dvacetkrát. V jedné z nejsilnějších scén Zjevení – Janově návštěvě v Božím trůnním sále (Zj 4 a 5) – hraje Beránek ústřední roli.

`Prostudujte si text Gn 22,7.8; Ex 12,3–13 a Zj 5,5–12. Jak nám příběh o výzvě obětovat Izáka pomáhá pochopit symbolický význam pojmu „beránek“ ve Zjevení 5. kapitole?`

První zmínka o beránkovi v Bibli přichází v příběhu ve formě Izákovy otázky: „Kde je beránek?“ (Gn 22,7). Je zajímavé, že celý zbytek Bible velmi detailně odpovídá právě na tuto otázku. Zbývajících 38 knih Starého zákona vede čtenáře po cestě, kde se jako odpověď na Izákovu otázku postupně přidává stále více dalších podrobností, od velikonočních rituálů až po dobu, kdy David pásl ovce (hebr. se) svého otce. Celý biblický příběh je protkán mnoha mesiášskými proroctvími, která nějakým způsobem odpovídají na Izákovu otázku. V Novém zákoně dostáváme definitivní odpověď, když se Ježíš zjeví v těle a krvi, slouží svému lidu a nakonec obětuje svůj život na kříži.

Podívejme se také na první zmínku o beránkovi v Evangeliu podle Jana: „Druhého dne spatřil Jan Ježíše, jak jde k němu, a řekl: ,Hle, beránek Boží, který snímá hřích světa‘“ (J 1,29). Vypadá to, jako by Jan Křtitel osobně odpověděl právě na dávno položenou Izákovu otázku. Příhodné jsou i bezprostřední okolnosti celého příběhu. Hříšníci činí pokání a Jan je křtí – noří do vody. Tento úkon symbolizuje smrt hříšníka a začátek nového života. A v tu chvíli najednou přichází Ježíš, „Beránek Boží“. Podle Matoušova vyprávění se právě tehdy otevírají nebesa, aby o tomto Beránkovi zaznělo: „Toto je můj milovaný Syn, jehož jsem si vyvolil“ (Mt 3,17). Všimněme si, že v případě Abrahama a Izáka je to hlas Hospodinova anděla, kdo oznamuje řešení problému, před kterým stojí otec se synem (Gn 22,11–14).

Když pospojujeme tyto (a jiné) zmínky, je zřejmé, že Ježíš, Beránek Boží, je naším zástupcem. A právě na základě toho můžeme chápat, kdo je „Beránek, ten obětovaný“ (Zj 5,12) v Janově vidění.

**Aplikace**

`Proč je poznání, že Ježíš je naším Zástupcem, tak důležité pro naši víru a spasení? Jakou naději bychom měli bez Krista jako našeho Zástupce, zejména u soudu?`

---

#### Dodatečné otázky k diskuzi

`Proč se ptal Izák svého otce na beránka?`

`Co musel prožívat Abraham, když se ho syn začal ptát na obětní zvířátko?`

`Jaké pocity plnily nitro Izáka, když se dověděl, že tou obětí bude on sám?`

`Mohl Izák odmítnout? Proč se nechal spoutat?`

`Chtěl bys být raději v roli Abrahama nebo Izáka? Proč?`

`Jak Bůh v Bibli postupně objasňuje roli „beránka“ - oběti?`

`Co nám tento příběh prozrazuje o povaze Boží lásky?`

`Zakoušíš ve svém životě Boží lásku? Jak?`