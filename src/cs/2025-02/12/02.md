---
title:  'Daniel 2. kapitola a historizující přístup k proroctví'
date:  15/06/2025
---

> <p></p>
> 36Toto je sen. Též jeho výklad řekneme králi: 37Ty, králi, jsi král králů. Bůh nebes ti dal království, moc, sílu a slávu. 38A všechna místa, kde bydlí lidé, polní zvěř a nebeské ptactvo, dal ti do rukou a dal ti moc nad tím vším. Ty jsi ta zlatá hlava. 39Po tobě povstane další království, nižší než tvé, a pak další, třetí království, měděné, které bude mít moc nad celou zemí. 40Čtvrté království bude tvrdé jako železo, neboť železo drtí a drolí vše, a to království jako železo, které tříští všechno, bude drtit a tříštit. (Da 2,36–40)

**Osobní studium**

Da 2 je jedním z nejpůsobivějších proroctví v celém Písmu. Prorok, který ho napsal více než pět set let před Kristem, nastínil světové dějiny, počínaje obdobím, ve kterém se on sám nacházel v Babylónu, následovala Médo-Persie, Řecko, Řím a rozpad Říma na národy moderní Evropy tak, jak existují dnes.

Když se Písmo zaměřuje na evropské národy, biblický text říká: „Že jsi viděl železo smíšené s jílovitou hlínou, znamená, že se bude lidské pokolení mísit, avšak nepřilnou k sobě navzájem, jako se nesmísí železo s hlínou“ (Da 2,43). Toto proroctví se úžasně naplnilo. Navzdory obrovské snaze zajistit jednotu národů a království (v minulosti zejména prostřednictvím uzavírání manželství), země a národy zůstávají rozděleny.

Uveďme si příklad. V současném Spojeném království Velké Británie a Severního Irska panuje windsorská dynastie, která je anglicky pojmenována The House of Windsor. Toto jméno je však relativně nedávné – vzniklo v roce 1917. Dříve nesla název sasko-cobursko-gothajská dynastie, což je výrazně německé jméno, protože mnozí z britské královské rodiny – díky tomu, že se různě ženili a vdávaly – byli pokrevně příbuzní s Němci. Tyto pokrevní svazky však nestačily k tomu, aby zabránily válce, a tak se během 1. světové války ve snaze distancovat se od svých nenáviděných nepřátel přejmenovali na The House of Windsor.

`Přečti si text Da 2,31–45. Jaký sen měl Nebúkadnesar? Jak ho Daniel vyložil?`

Všechna apokalyptická proroctví v Da­nie­lovi vycházejí z textu ve druhé kapitole. To znamená, že ostatní proroctví, podobně jako Daniel 2, sledují posloupnost jednotlivých světových říší, dokud Bůh neustanoví své věčné království (viz Da 2,44 a Da 7,13.14). Jinými slovy, proroctví procházejí historií v nepřerušeném sledu impérií počínaje starověkem, přes současnost a končí až v budoucnosti. Tento pohled na proroctví nazýváme historizujícím přístupem výkladu proroctví. Tak můžeme proroctví správně pochopit. Použití historizujícího přístupu je klíčové pro pochopení událostí posledních dnů, zejména v souvislosti s jejich popisem v knize Zjevení.

**Aplikace**

`Jak se můžeme vyhnout nebezpečí hledání a dělání kompromisů ve víře? Uvažujte o tom v souvislosti s veršem: „Kdo je věrný v nejmenší věci, je věrný také ve velké; kdo je v nejmenší věci nepoctivý, je nepoctivý i ve velké“ (L 16,10).`