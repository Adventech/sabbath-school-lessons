---
title:  'Pronásledování rané církve'
date:  18/06/2025
---

> <p></p>
> 1V té době král Herodes krutě zasáhl proti některým bratřím. 2Mečem dal popravit Jakuba, bratra Janova. 3Když viděl, že si tím získal židy, rozkázal zatknout také Petra. Byly právě velikonoce. 4Zmocnil se ho, dal ho zavřít do vězení a hlídat čtyřmi strážemi po čtyřech vojácích. Chtěl ho po velikonocích veřejně soudit. 5Petra tedy střežili ve vězení a církev se za něj stále modlila k Bohu. (Sk 12,1–5)

**Osobní studium**

Předzvěst závěrečných událostí neodkrývá jen Starý zákon. Mnohé náznaky nacházíme i v novozákonních textech. Život křesťanů v prvním století nebyl snadný. Nejprve je nenáviděli jejich do té chvíle spoluvěřící židé, kteří je považovali za hrozbu pro Mojžíšovu víru. Čelili také hněvu pohanské Římské říše. „Mocnosti země i pekla se spojily proti Kristu – v boji proti jeho následovníkům. Pohané si uvědomili, že vítězný postup evangelia smete jejich chrámy a oltáře, proto ve snaze zničit křesťanství sjednotili své síly. Začalo pronásledování: křesťanům byl zabavován majetek, byli vyháněni ze svých domovů – vedli ‚zápas s utrpením‘ (Žd 10,32).“ (GC 39; VDV 30)

V knize Skutky apoštolů je příběh, který velmi jasně ukazuje, co může Boží lid očekávat, když směřuje k událostem popsaným ve Zj 13.

`Přečti si Sk 12,1–17. Jaké prvky tohoto příběhu mohou předznamenávat události posledního dne?`

Jakub byl sťat a Petr měl být další obětí. Na křesťany čekala smrt na každém kroku. Možná jeden z nejpozoruhodnějších aspektů tohoto příběhu lze najít v tom, že Petr během noci, která by měla být nejhorší v jeho životě, spí tak tvrdě, že ho anděl musí udeřit, aby ho probudil!

Zázračně osvobozený Petr si našel cestu na setkání věřících, kteří měli problém uvěřit, že je skutečně mezi nimi, přestože se za jeho vysvobození modlili. Bible říká, že „užasli“ (Sk 12,16). To nás vede k zamyšlení, jak často se sice modlíme, ale neodvažujeme se uvěřit, že Bůh nám skutečně odpoví.

Někteří věřící byli smrti ušetřeni, jiní byli zabiti. Když se přiblíží čas konce, bude se dít něco podobného. Dokonce i Petr, ač byl tehdy ušetřen, nakonec zemřel pro svou víru. Sám Ježíš mu dokonce řekl, jak zemře: „‚Amen, amen, pravím tobě: Když jsi byl mladší, sám ses přepásával a chodil jsi, kam jsi chtěl; ale až zestárneš, vztáhneš ruce a jiný tě přepáše a povede, kam nechceš.‘ To řekl, aby mu naznačil, jakou smrtí oslaví Boha. A po těch slovech dodal: ‚Následuj mne!‘“ (J 21,18.19).

**Aplikace**

`Všimni si, že Ježíš poté, co Petrovi řekl, jak zemře, ho vyzývá: „Následuj mne!“ Proč by nám ani hrozba smrti neměla bránit v následování Pána?`