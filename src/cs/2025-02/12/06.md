---
title:  'Znamení šelmy'
date:  19/06/2025
---

> <p></p>
> 9Odtud šel dál a přišel do jejich synagógy. 10A byl tam člověk s odumřelou rukou. Otázali se Ježíše: „Je dovoleno v sobotu uzdravovat?“ Chtěli ho totiž obžalovat. 11On jim řekl: „Kdyby někdo z vás měl jedinou ovečku, a ona by mu v sobotu spadla do jámy, neuchopil by ji a nevytáhl? 12A oč je člověk cennější než ovce! Proto je dovoleno v sobotu činit dobře.“ 13Potom řekl tomu člověku: „Zvedni tu ruku!“ Zvedl ji, a byla zase zdravá jako ta druhá. 14Farizeové vyšli a smluvili se proti němu, že ho zahubí. (Mt 12,9–14)

**Osobní studium**

Písmo ukazuje, co se má dít v době konce. Léta však plynou a očekávané události se ještě neudály. Někteří věřící proto mají pochybnosti. Jsou i tací, kteří se na celou záležitost dívají skepticky a zpochybňují naši interpretaci posledních událostí, včetně toho, že problematika soboty se stane ústředním bodem konečného konfliktu

Kniha Zjevení je jasná: buď uctíváme Stvořitele, nebo šelmu a její obraz. A protože sedmý den, sobota, je základním znamením – sahajícím zpět do samotného Edenu (viz Gn 2,1–3) – Boha jako Stvořitele, nemělo by být překvapující, že v otázce uctívání Stvořitele bude mít sobota ústřední roli. Není také náhoda, že mocnost šelmy je stejná síla, která tvrdí, že změnila přikázání soboty z biblického dne na neděli, což nemá v Bibli žádnou oporu. S ohledem na toto pozadí myšlenka, že sobota a neděle jsou zahrnuty do otázky uctívání – opět buď Stvořitele (viz Zj 14,6.7), nebo šelmy – dává dobrý smysl. Také v Novém zákoně nacházíme předobraz sporu o sobotu jako sedmého dne v kontrastu s lidskými přikázáními.

`Přečtěte si texty Mt 12,9–14 a J 5,1–16. Co způsobilo, že náboženští vůdci chtěli Ježíše zabít?`

Jak reagovali náboženští vůdci, když Ježíš v sobotu uzdravil muže s „odumřelou rukou“ (Mt 12,9–13)? „Farizeové vyšli a smluvili se proti němu, že ho zahubí“ (Mt 12,14). Smrt v důsledku sedmého dne, soboty? V J 5,1–16, po dalším zázračném uzdravení v sedmý den, náboženští vůdci „začali Ježíše pronásledovat, že takové věci dělal v sobotu“ (J 5,16).

Smrt kvůli lidské tradici (vždyť v Bibli není zakázáno uzdravení v sobotu, stejně jako v Bibli není sobota nahrazena nedělí)? Lidská tradice v protikladu k přikázání o sobotě? Přestože konkrétní problém zde není stejný jako při závěrečných událostech, určitá paralela zde je: Boží zákon versus lidský. A v obou případech problém souvisí s biblickou sobotou.

**Aplikace**

`Jak je tvoje prožívání víry ovlivněno lidskou tradicí?`

---

#### Dodatečné otázky k diskuzi

`Proč vadilo farizeům a zákoníkům, když Ježíš v sobotu uzdravoval?`

`Jak je možné, že lidem, kteří tak lpěli na „svatosti soboty“, nevadilo, když v sobotu sami plánovali Ježíšovu vraždu? Proč top nepovažovali za hřích?`

`Může se i nám ve vztahu k sobotě stát něco podobného? Kdy a jak?`

`Jak nám tento spor o sobotu objasňuje budoucí spor o „znamení“?`

`Co a proč je podle tebe znamením Božího lidu?`

`Co a proč je podle tebe znamením šelmy?`

`Je neděle už dnes znamením šelmy? Proč si to myslíš?`

`Jak můžeme pomoci lidem, aby našli správný vztah k sobotě (Beránkovi)?`