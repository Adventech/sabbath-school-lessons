---
title:  'Opět uctívání sochy'
date:  17/06/2025
---

> <p></p>
> 11Vtom jsem viděl jinou šelmu, jak vyvstala ze země: měla dva rohy jako beránek, ale mluvila jako drak. 12Z pověření té první šelmy vykonává veškerou její moc. Nutí zemi a její obyvatele, aby klekali před první šelmou, které se zahojila její smrtelná rána. 13A činí veliká znamení, dokonce i oheň z nebe nechá před zraky lidí sestoupit na zem. 14Bylo jí dáno dělat znamení ke cti první šelmy a svádět jimi obyvatele země; rozkazuje obyvatelům země, aby postavili sochu té šelmě, která byla smrtelně zraněna mečem, a přece zůstala naživu. 15Je jí dáno, aby do sochy té šelmy vdechla život, takže ta socha mluvila a vydala rozkaz, že zemřou všichni, kdo před ní nepokleknou. 16A nutí všechny, malé i veliké, bohaté i chudé, svobodné i otroky, aby měli na pravé ruce nebo na čele cejch, 17aby nemohl kupovat ani prodávat, kdo není označen jménem té šelmy nebo číslicí jejího jména. (Zj 13,11–17)

**Osobní studium**

Při studiu Písma je poměrně snadné najít souvislost mezi Da 3 a tím, co Zjevení říká o událostech posledních dnů. Existuje k tomu dost důvodů. Da 3 – s příkazem „klanět se soše“, který je vynucován pod trestem smrti (Da 3,15), – se zrcadlí v textu Zjevení, jenž hovoří o příkazu uctívat jinou sochu (obraz). Také toto uctívání se vyžaduje pod trestem smrti (viz Zj 13,15).

`Přečti si texty Zj 13,11–17; Zj 14,9.11.12; Zj 16,2; Zj 19,20 a Zj 20,4. Jaký kontrast se zde nachází mezi Božími přikázáními a lidskými příkazy?`

Boží lid je povolán pokleknout „před tím, kdo učinil nebe, zemi, moře i prameny vod“ (Zj 14,7), čili před Stvořitelem. V žádném případě se tedy nemá pokořit před šelmou a jejím obrazem. Tři mladí hebrejští muži, kteří čelili podobné hrozbě, odmítli uctívat cokoli jiného než Boha Stvořitele. Ačkoli okolnosti toho, co se dělo na pláni Dúra – příkaz uctívat zlatou sochu, a ne Stvořitele –, a celosvětové výzvy uctívat obraz namísto Stvořitele, jsou různé, podstata zůstává stejná.

`Přečti si Ř 1,18–25. Všimni si souvislosti mezi Ř 1,18 a Zj 14,9.10 (zmínka o „Božím hněvu“ a „Božím rozhorlení“). V čem je problém uctívání sochy (obrazu) jen dalším projevem téže zásady – komu lidé v konečném důsledku projevují svou věrnost?`

Uctívání nemusí nutně znamenat klekání, klanění se a obětování kadidla. Uctíváme cokoli, čemu projevujeme svou věrnost. Když se zamyslíme nad tím, kdo je Bůh, náš Stvořitel a prostřednictvím Ježíšovy oběti i náš Vykupitel, pak by všechna naše úcta a uctívání mělo být samozřejmě zaměřeno na něho. Všechno ostatní je jen modloslužba. Možná to pomůže vysvětlit Ježíšova tvrdá slova: „Kdo není se mnou, je proti mně; a kdo se mnou neshromažďuje, rozptyluje“ (Mt 12,30). Závěrečné události budou jen dramatickým projevem této pravdy.

**Aplikace**

`Které „obrazy“ nebo vlivy v dnešním světě bojují o tvou oddanost a mohly by zaujmout místo Boha ve tvém životě? Jak můžeš zůstat věrný a uctívat Stvořitele tváří v tvář různým tlakům? Uvažuj v této souvislosti o svých rozhodnutích, prioritách a každodenních zvycích.`