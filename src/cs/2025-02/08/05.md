---
title:  'Žalm 5'
date:  21/05/2025
---

> <p></p>
> 8Já však pro tvé hojné milosrdenství smím přicházet do tvého domu, smím se klanět před tvým svatým chrámem ve tvé bázni. 9Hospodine, ve své spravedlnosti mě veď navzdory těm, kdo proti mně sočí, svou cestu přede mnou učiň přímou. 10Vždyť na jejich ústa není spolehnutí, jejich nitro je zdroj zhouby, jejich hrdlo je hrob otevřený, na jazyku samé úlisnosti. 11Odhal jejich vinu, Bože, ať doplatí na své plány, zavrhni je pro tak četné jejich nevěrnosti, vždyť vzdorují tobě! 12Ať se zaradují všichni, kdo se k tobě utíkají; věčně budou plesat, když je budeš chránit, jásotem tě budou oslavovat ti, kdo milují tvé jméno. (Ž 5,8–12)

**Osobní studium**

`Přečti si Ž 5. David v těchto verších vykresluje ostré kontrasty mezi těmi, kteří jsou ztraceni, a těmi, kteří byli vykoupeni. Porovnej tento žalm s popisem ve Zj 14,1–12. Jaké podobnosti nacházíš a jak ti to pomáhá pochopit, co to znamená být součástí Božího lidu v posledních dnech?`

David zdůrazňuje, že „zlý nemůže být u tebe hostem“ (Ž 5,5). Cílem svatyně bylo, aby Bůh mohl přebývat uprostřed svého lidu. Totéž bude platit o Kristově království (viz Zj 21,3). Ti, kdo se chtějí přiblížit k Božímu trůnu, musí být vykoupeni.

Za zmínku stojí i Davidův popis klanění jako aktu uctívání v Ž 5,8, protože právě uctívání je ve velkém sporu klíčovým problémem. Ve Zj 13 se pětkrát nachází sloveso „klekat“ (ve významu uctívat) a v poselství tří andělů v následující kapitole je vyzýván svět: „Poklekněte před tím, kdo učinil nebe, zemi, moře i prameny vod“ (Zj 14,7). David nám říká, že před Hospodina předstupuje „v bázni“ před ním. Také poselství tří andělů vyzývá svět: „Bojte se Boha a vzdejte mu čest, neboť nastala hodina jeho soudu“ (Zj 14,7).

Všimněme si také, že o vykoupených představených ve Zj 14 se říká, že „z jejich úst nikdo neuslyšel lež“ (Zj 14,5). Jsou to pravdomluvní lidé, jejichž slova a skutky zrcadlí spravedlivý Boží charakter. Stojí v protikladu k těm, o kterých David říká, že „na jejich ústa není spolehnutí“ (Ž 5,10).

V této klíčové části Zjevení Jan představuje úžasnou scénu: obyčejní hříšníci byli vytaženi ze spárů smrti a nyní mají výsadu stát v Boží přítomnosti. O toto právo se nijak nezasloužili. Dostávají ho díky skutečnosti, že Beránek Boží – spravedlivý Syn člověka – tam stojí s nimi. Dostali odpuštění a jsou vykoupeni. Nemusí už nést svou vinu (porovnej se Ž 5,11), protože ji za ně nesl Boží Beránek (porovnej s Iz 53,12 a 2K 5,21).

Když je jednou Boží jméno vepsáno do našeho srdce, je obtížné mlčet. Boží lid předává poslední nabídku milosrdenství „mocným hlasem“ (Zj 14,7). „Ať se zaradují všichni, kdo se k tobě utíkají; věčně budou plesat, když je budeš chránit, jásotem tě budou oslavovat ti, kdo milují tvé jméno“ (Ž 5,12).

**Aplikace**

`Představ si, že stojíš před svatým a dokonalým Bohem u soudu, přičemž on vidí každý skutek, který jsi kdy udělal. Co nám tato představa říká o tom, že nutně potřebujeme Kristovu spravedlnost?`

---

#### Dodatečné otázky k diskuzi

`Jak bys stručně shrnul hlavní myšlenku 5. žalmu?`

`Proč se David „odvolává“ k Božímu soudu?`

`Jak máme reagovat, když se setkáme s nepravdivým obviněním?`

`Proč máme hledat spravedlnost jen u Boha?`

`Co můžeme udělat, když jsou obvinění lidí pravdivá?`

`Jak bys popsal člověka, který je „zlý“? Co to znamená?`

`Co musíme dělat, když se nás snaží ovládnout zlo?`

`Považuješ se za „dobrého“, nebo „zlého“ člověka? Proč?`

`Těšíš se na nebeské oslavování Boha? Jak si to oslavování představuješ?`