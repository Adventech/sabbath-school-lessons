---
title:  'Zákon v našich srdcích'
date:  20/05/2025
---

> <p></p>
> 5Hospodin sestoupil v oblaku, stál tam s ním a zavolal jméno Hospodin. 6Hospodin prošel kolem něho a zavolal: Hospodin, Hospodin, Bůh soucitný a milostivý, pomalý k hněvu, hojný v milosrdenství a věrnosti, 7zachovává milosrdenství tisícům, snímá vinu, přestoupení a hřích, jistě však nenechá viníka bez trestu, navštěvuje s trestem vinu otců na synech i na synech synů, na třetí i čtvrté generaci. (Ex 34,5–7; ČSP)

> <p></p>
> V noci si připomínám tvé jméno, Hospodine, tvého Zákona se držím. (Ž 119,55)

> <p></p>
> A viděl jsem, hle, Beránek stál na hoře Sión a s ním sto čtyřicet čtyři tisíce těch, kdo mají na čele napsáno jméno jeho i jméno jeho Otce. (Zj 14,1)

**Osobní studium**

Ti, kteří jsou shromážděni na hoře Sión mají na čelech napsané jméno Otce a Beránka. (Zda jde o dvě různá jména, je sporné, protože Ježíš je skutečným obrazem Otce!) „Jméno“ v Bibli znamená více než jen pojmenování, označení, kterým se lidé navzájem oslovují. Jméno představuje charakter. I my dodnes říkáme, že někdo má „dobré jméno“, když si lidé váží jeho charakteru.

`Přečti si texty Ex 33,18–23; Ex 34,1–7 a Ž 119,55. Jak Hospodin reagoval na Mojžíšovu žádost: „Dovol mi spatřit tvou slávu!“? Co se dělo poté, co Bůh představil své jméno Mojžíšovi (Ex 34,5)?`

Někteří lidé si představují Boží slávu jako mimořádně zářivé světlo. Přestože jde určitě o přiléhavý popis, není úplný. Hospodinova sláva je mnohem víc než jen vizuální projev. Hospodinovou slávou je jeho charakter. Totéž platí i pro Boží jméno.

Když Bible popisuje věřící, kteří mají na čelech napsané Boží jméno, nejde o doslovná písmena. Tento symbol vyjadřuje, že Boží charakter je součástí našeho uvažování, našeho hodnotového systému a našeho života. Právě tím zrcadlíme Boží lásku a charakter. Byli jsme přitaženi do Boží blízkosti a milujeme ho za to, kým je a co pro nás udělal.

Všimněme si, že když se Hospodin představuje Mojžíšovi, dělá to ve spojení s tím, že Mojžíš dostává další kopii Desatera. I Desatero je totiž popisem Božího charakteru. Podobně i lidé, kteří nesou Boží jméno ve Zj 14, jsou popsáni jako ti, kdo „zachovávají Boží přikázání“ (Zj 14,12). Všimněme si slova v Listu Židům: „Toto je smlouva, kterou s nimi uzavřu po oněch dnech, praví Pán; dám své zákony do jejich srdce a vepíšu jim je do mysli; na jejich hříchy a nepravosti už nikdy nevzpomenu“ (Žd 10,16.17). Jak nádherné vyjádření evangelia: ačkoli se Boží zákon zrcadlí v našich životech, stále potřebujeme ujištění, že si Bůh již nevzpomene na naše hříchy.

Boží jméno je jeho charakter. Boží morální zákon je přepisem jeho charakteru. A ti, kteří jsou shromážděni na Sijónu v posledních dnech, jsou naplněni láskou k Bohu, láskou projevenou poslušností jeho zákonu.

**Aplikace**

`Jsme-li spaseni vírou, a ne zákonem, jaký význam má potom Boží zákon? (Viz 1J 5,3.)`

---

#### Dodatečné otázky k diskuzi

`Spasení mají na čele napsáno „Boží jméno“. Jak tomu rozumíš?`

`Myslíš, že máš mezi lidmi „dobré jméno“?`

`Jak máme jednat, abychom svým životem Bohu nešpinili jeho jméno?`

`O co prosil Mojžíš Hospodina a jakou dostal odpověď?`

`Jakou spojitost má Desatero s Božím jménem?`

`Jak rozumíš tomu, že nám Bůh vloží svůj zákona do srdce?`

`V souvislosti s vložením zákona do našeho srdce Bůh slibuje, že na naše „hříchy a nepravosti už nikdy“ nevzpomene? Proč to dělá?`

`Máš zákon ve svém srdci? Jak se to pozná?`