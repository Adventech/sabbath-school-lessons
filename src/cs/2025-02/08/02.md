---
title:  'Náš Velekněz'
date:  18/05/2025
---

> <p></p>
> 11Ale když přišel Kristus, velekněz, který nám přináší skutečné dobro, neprošel stánkem zhotoveným rukama, to jest patřícím k tomuto světu, nýbrž stánkem větším a dokonalejším. 12A nevešel do svatyně s krví kozlů a telat, ale jednou provždy dal svou vlastní krev, a tak nám získal věčné vykoupení. 13Jestliže již pokropení krví kozlů a býků a popel z jalovice posvěcuje poskvrněné a zevně je očišťuje, 14čím více krev Kristova očistí naše svědomí od mrtvých skutků k službě živému Bohu! Vždyť on přinesl sebe sama jako neposkvrněnou oběť Bohu mocí Ducha, který nepomíjí. 15Proto je Kristus prostředníkem nové smlouvy, aby ti, kdo jsou od Boha povoláni, přijali věčné dědictví, které jim bylo zaslíbeno – neboť jeho smrt přinesla vykoupení z hříchů, spáchaných za první smlouvy. (Žd 9,11–15)

**Osobní studium**

Když Mojžíš dohlížel na stavbu svatyně, nemohl si vybrat pro jeho stavbu nějaký plán podle svého uvážení. Bůh mu dal přesné pokyny, podle kterých měl stavět: „Hleď, abys všechno udělal podle vzoru, který ti byl ukázán na hoře“ (Ex 25,40).

`Úvodní verše (Žd 9,11–15) popisují Krista jako našeho Velekněze v nebeské svatyni. Co se z toho dovídáme o tom, co pro nás dělá?`

Pozemská svatyně předznamenávala Ježíšovo dílo do úžasných detailů. O Ježíši vydávalo svědectví vše, co se jí týkalo: osoba velekněze, služba ostatních kněží, zařízení svatyně a přinášené oběti a dary.

V knize Zjevení se nachází velké množství obrazů svatyně a odkazů na ni. V úvodních verších nacházíme svícen svatyně. Schrána (truhla) Boží smlouvy se výslovně zmiňuje v jedenácté kapitole. Kromě toho se ve Zjevení objevují mnohé další odkazy na chrám. Bez pochopení starozákonní svatyně je naprosto nemožné pochopit, o čem Jan píše a o co v jeho viděních jde. Apoštol Pavel píše, že to, co prožili Izraelci, „je výstražný obraz a bylo to napsáno k napomenutí nám, které zastihl přelom věků“ (1K 10,11).

Ze studia detailů svatyně a později chrámu a také služby, která se v nich odehrávala, se můžeme hodně naučit. O dalším důležitém významu svatyně se dozvídáme z Knihy žalmů, která nám představuje osobní vztah, jenž měl Boží lid k chrámu. V žalmech například vidíme, jak moc se David odvolává na svatyni a co všechno pro něj svatyně znamená. V žalmech můžeme sledovat i reakci Božího lidu na to, co by měl pro ně udělat Mesiáš. Nejde zde jen o obrazy, ve kterých můžeme zahlédnout Ježíše. Důležité je vnímat i osobní zkušenosti těch, kteří pochopili, co nám Bůh prostřednictvím svatyně ukazuje. Tyto pravdy nás mají nejen poučit, ale také inspirovat naši cestu s Bohem.

**Aplikace**

`Přečti si Ž 122. Přestože nemůžeme jít doslovně do pozemského „Hospodinova domu“ (dnes již neexistuje, a i kdyby byl znovu postaven na stejném místě, nemělo by to smysl), které prvky nacházející se v tomto žalmu mohou povzbudit náš pohled na Kristovo dílo? Všimni si tématu klidu, bezpečí, chvály a soudu.`

---

#### Dodatečné otázky k diskuzi

`Co vše potřebujeme vědět, abychom mohli pochopit, o čem tu autor listu Židům píše?`

`O jakém „stánku“ je tu řeč?`

`K čemu sloužil pozemský „stánek“? Co se v něm měl učit každý, kdo k němu přišel, aby se zúčastnil obřadů?`

`V čem se liší pozemská svatyně od té nebeské?`

`Jak si představuješ nebeskou svatyni? Je v ní oltář, svícny atd...? Proč?`

`Jak Ježíš naplnil předobrazy, které můžeme vnímat ve svatyňové službě?`