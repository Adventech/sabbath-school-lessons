---
title:  Misijní příběh
date:   23/05/2025
---

#### Část 4: Přítel, bývalý adventista

_Andrew McChesney_

Když Dianě uklidňující hlas zabránil spáchat sebevraždu, její myšlenky se vrátily k Bohu. Tu neděli vzala své tři děti do malého kostela v Santa Fe v Novém Mexiku. Seděli v lavici, dokud nezačali hrát hudebníci. Hudba, kterou slyšela z pódia, se jí nelíbila. Připomínala jí špatnou část jejího života. A tak z kostela se svými dětmi odešla.

Zdálo se, že Dianin život jde od špatného k horšímu. Do jejího bytu se vloupali zloději a sebrali i to málo, co měla. Otěhotněla se svým násilnickým přítelem a jeho jedinou reakcí bylo: „Zaplatím za potrat.“ Jedné noci, když už děti spaly v posteli, si sedla potmě ve svém obývacím pokoji, plná studu a nenávisti k sobě samé. V hněvu volala k Bohu: „Pro tohle jsi mě zachránil?“ Po chvíli se hněv změnil ve vzlykání, když si vzpomněla na roky svého zápasu. „Ježíši,“ prosila, „potřebuji Tě.“ Okamžitě pocítila, jak ji naplňuje intenzivní příliv energie. V místnosti byla úplná tma, ale zdálo se, že ji naplňuje světlo. Bylo to, jako by ji Bůh z nebe objal. Celou její bytost naplnil ohromující pocit radosti, pokoje a lásky. Krátce nato usla hlubokým, klidným spánkem. Ráno intenzivní pocity zmizely, ale cítila, že je něco jinak.

O několik měsíců později se setkala s cizí, zvláštní osobou - Loren Fish byl čtvrtou generací adventistů sedmého dne. Jeho otec byl pastor a zakladatel sborů. Loren se však během prvního ročníku na vysoké škole od Boha odklonil, začal pít a nakonec studia zanechal. Dianu potkal v tanečním klubu v Santa Fe v Novém Mexiku a požádal ji o svezení domů. Dianě připadal ten neznámý chlap otravný, ale svezla ho. Poté už ji Loren nenechal na pokoji. Zjistil, kde pracuje, a navštívil ji tam. Diana neměla zájem navázat další vztah. Z toho špatného, ve kterém byla, ještě neodešla. Loren byl navíc o čtyři a půl roku mladší a připadal jí naivní a nezralý. Popravdě řečeno, nechtěla, aby věděl, jaká je troska, a nechtěla, aby jí někkdo znovu ublížil. Proto ho od sebe odstrčila. Loren odešel ze Santa Fe a usadil se poblíž Chicaga.

Jednou v noci se Loren znovu ozval, zrovna když se Dianinin přítel začal chovat násilnicky - propíchal jí pneumatiky od auta a napadl ji na parkovišti u vydavatelství novin, kde oba pracovali. Diana byla šťastná, že slyší jeho hlas, a vzpomínala, jak se s ním cítila v bezpečí. „Můžeš mě kdykoli navštívit,“ řekla mu. Loren přijel ještě ten víkend a už nikdy neodešel.

_Tento misijní příběh nabízí pohled do nitra toho, jak Bůh zázračně působil v životě Diany Fish, ředitelky rozvoje na indiánské školy Adventistů sedmého dne v americkém Holbrooku, která v roce 2021 obdržela dary třinácté soboty. Děkujeme vám, že 28. června podpoříte šíření evangelia darem třinácté soboty v tomto čtvrtletí._

_Více se o Dianě dozvíte příští týden._

![Diana a Loren Fish](picture8.jpg)
