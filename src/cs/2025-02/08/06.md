---
title:  '„Budu učit nevěrné tvým cestám“'
date:  22/05/2025
---

> <p></p>
> 9Zbav mě hříchu, očisť yzopem a budu čistý, umyj mě, budu bělejší nad sníh. 10Dej, ať slyším veselí a radost, ať jásají kosti, jež jsi zdeptal. 11Odvrať svou tvář od mých hříchů, zahlaď všechny moje nepravosti. 12Stvoř mi, Bože, čisté srdce, obnov v mém nitru pevného ducha. 13Jen mě neodvrhuj od své tváře, ducha svého svatého mi neber! 14Dej, ať se zas veselím z tvé spásy, podepři mě duchem oddanosti. 15Budu učit nevěrné tvým cestám a hříšníci navrátí se k tobě. 16Vysvoboď mě, abych nebyl vinen krví, Bože, Bože, moje spáso, ať plesá můj jazyk pro tvou spravedlnost. 17Panovníku, otevři mé rty, ať má ústa hlásají tvou chválu. (Ž 51,9–17)

**Osobní studium**

Poté, co se Hospodin zjevil Izajášovi v trůnním sále (Iz 6,1–8), a poté, co mu jeden ze serafů oznámil: „tvá vina je odňata a tvůj hřích je usmířen“, odpověděl na Boží volání slovy: „Hle, zde jsem, pošli mne!“ (Iz 6,8). Prorok pochopil, že jeho vztah s Bohem se napravil. I když si Izajáš uvědomuje své chyby, je připraven pracovat pro Hospodina.

My jsme v úplně stejné situaci. Jak bychom mohli hlásat záchranu druhým, pokud bychom ji sami nepřijali? Dobrou zprávou je, že očištění od hříchu a viny můžeme mít vírou v Ježíše a v to, co pro nás udělal.

`Co David slibuje v textu Ž 51,9–17? Co hodlá udělat, až bude omilostněn a očištěn od svého hříchu?`

Být povolán do Boží přítomnosti v konečném důsledku znamená být poslán zase zpět. Bůh ve své moudrosti pověřil vykoupené, aby sloužili jako jeho hlas padlému světu. V určité době dějin bude vliv jeho lidu na zemi silný. Zjevení 18,1 nám říká, že jeho naléhavá závěrečná výzva obyvatelům hříchem poznačené planety ozáří celý svět.

„Jakmile přijmeme Ježíše Krista, budeme chtít všem lidem sdělit, jak úžasného přítele jsme v něm našli. Boží pravdu, která nás zachraňuje pro věčný život a která nás mění, nedokážeme ve svém srdci zatajit. Jestliže přijmeme od Ježíše Krista odpuštění a proměňující moc, nedokážeme to před ostatními skrýt. Když nás naplní radost, kterou do lidského života přináší Boží Duch, musíme se o ni podělit s jinými. Poznali jsme, že náš Pán je dobrý, a to si nemůžeme nechat pro sebe.“ (SC 78; CVP 81)

Základem poselství tří andělů je „věčné evangelium“ (Zj 14,6). Zpráva o spasení v Ježíši Kristu, která tvoří podstatu evangelia, zaznívá tedy ještě před tím, než zazní výzva uctívat toho, „kdo učinil nebe, zemi, moře i prameny vod“ (Zj 14,7), nebo než zazní zpráva o pádu Babylóna (Zj 14,8) či výstraha před uctíváním šelmy a její sochy (Zj 14,9). Evangelium stojí na prvním místě, protože varování a výzvy tří andělů jsou vlastně poselstvím naděje a zaslíbení. Ti, kdo toto poselství hlásají, prožívají naději v Ježíši a v tom, co pro ně udělal. Kromě „věčného evangelia“ ve skutečnosti nemáme nic, co by stálo za to světu sdělit.

**Aplikace**

`Uvažuj o tom, jak velký důraz je ve Zjevení 14 položen na „věčné evangelium“. Text se o něm zmiňuje dříve, než zazní poselství tří andělů. Co nám to říká o důležitosti dobré zprávy?`