---
title:  'Krev obětních zvířat'
date:  05/05/2025
---

> <p></p>
> 4Neboť krev býků a kozlů není s to hříchy odstranit. 5Proto Kristus říká, když přichází na svět: „Oběti ani dary jsi nechtěl, ale dal jsi mi tělo. 6V zápalné oběti ani v oběti za hřích, Bože, jsi nenašel zalíbení. 7Proto jsem řekl: Zde jsem, abych konal, Bože, tvou vůli, jak je o mně v tvé knize psáno.“ 8Předně říká: „Oběti ani dary, oběti zápalné ani oběti za hřích jsi nechtěl a nenašel jsi v nich zalíbení“ – totiž v takových, jaké se obětují podle zákona. 9Potom však řekne: „Zde jsem, abych konal tvou vůli.“ Tak ruší prvé, aby ustanovil druhé. 10Tou vůlí jsme posvěceni, neboť Ježíš Kristus jednou provždy obětoval své tělo. (Žd 10,4–10)

**Osobní studium**

Mnozí kritici odmítají přinášení obětí s tvrzením, že jde o krutý, nemilosrdný a ve své podstatě nespravedlivý koncept. Přesně o to však jde! Kristova smrt byla krutá, nemilosrdná a nespravedlivá – vždyť přece nevinný umíral za vinné hříšníky. Přesně to však bylo nezbytné k vyřešení problému hříchu. A právě na Kristovu smrt poukazovaly všechny ty oběti, které z lidského pohledu můžeme vnímat jako kruté, nemilosrdné a nespravedlivé.

`Přečti si text Žd 10,1–10. Co se z těchto veršů dozvídáme o obětech, které přinášel Boží lid ve Starém zákoně? Pokud hříšníci ve skutečnosti nemohli být spaseni prostřednictvím těchto obětí, proč je vlastně přinášeli?`

Beránci a jiná obětní zvířata byly pouze symboly, které ukazovaly do budoucna, na usmiřující oběť Božího Beránka. Šlo o skutky víry, které daly hříšníkům hmatatelný způsob, jak vyjádřit víru v dílo přicházejícího Mesiáše. Takový druh předobrazných symbolů nazýváme i typ, který je naplněn prostřednictvím antitypu, tedy příchodem nebo uskutečněním toho, na co typ poukazoval. Někteří dokonce popisovali oběti jako „mini proroctví“ o Ježíšově smrti na kříži.

Obřady spojené s přinášením obětí bychom mohli připodobnit platbě za cestu. Když si koupíme lístek na vlak nebo letenku, nedostaneme hned cestu, za kterou jsme zaplatili. Namísto toho dostaneme lístek nebo letenku, které jsou vlastně jakýmsi symbolem nebo příslibem budoucí cesty. Na tom vytištěném kousku papíru můžeme sedět, jak dlouho chceme, nedopraví nás nikam. Po nastoupení do vlaku nebo letadla však nakonec dostaneme to, za co jsme zaplatili. Papírový lístek či letenka se v tu chvíli stávají zbytečností.

Tak tomu bylo i s obětními zvířaty. Sehrála důležitou roli, ale jakmile byla přinesena skutečná oběť, ztratila smysl. Tato skutečnost se projevila i tím, že při Ježíšově smrti se v pozemské svatyni roztrhla opona oddělující svatyni od svatyně svatých. „Tu se chrámová opona roztrhla vpůli odshora až dolů“ (Mk 15,38). Celý obětní systém i chrám – to vše poukazovalo na Ježíšovu smrt na kříži. Když Ježíš na kříži naplnil své zaslíbení a když pak svým zmrtvýchvstáním porazil smrt, předobrazy se staly nepotřebnými.

**Aplikace**

`Jak můžeme lépe odrážet dokonalý charakter Ježíše ve svém životě?`