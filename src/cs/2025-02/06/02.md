---
title:  'Zbytečné oběti?'
date:  04/05/2025
---

> <p></p>
> 10Slyšte slovo Hospodinovo, sodomští náčelníci, naslouchejte naučení našeho Boha, lide gomorský. 11„K čemu je mi množství vašich obětních hodů, praví Hospodin. Přesytil jsem se zápalných obětí beranů i tuku vykrmených dobytčat, nemám zájem o krev býčků, beránků a kozlů. 12Že se mi chodíte ukazovat! Kdo po vás chce, abyste šlapali má nádvoří? 13Nepřinášejte už šalebné obětní dary, kouř kadidla je mi ohavností, i novoluní, dny odpočinku a svolaná shromáždění; ničemnost a slavnostní shromáždění, to nemohu vystát.“ (Iz 1,10–13)

> <p></p>
> Také Ábel přinesl oběť ze svých prvorozených ovcí a z jejich tuku. I shlédl Hospodin na Ábela a na jeho obětní dar... (Gn 4,4)

**Osobní studium**

Konfrontace dvou zdánlivě protichůdných myšlenek může být velmi poučná. O povaze obětí se můžeme z Písma hodně naučit na základě toho, jak Bůh odmítl oběti přinášené jeho lidem.

`Porovnej texty Iz 1,2–15 s Iz 56,6.7 a Ž 51,19. Co důležitého se v nich dozvídáme o obětování?`

Toto tragické období dějin Izraele nebylo prvním případem, kdy Bůh odmítl přijmout přinesené oběti. Něco podobného se stalo už na úplném začátku dějin spásy, když Ábelovu oběť Bůh přijal, zatímco Kainovu ne. Tato raná epizoda nám dává další příležitost najít rozdíl mezi oběťmi, které Bůh přijímá, a které odmítá (viz Gn 4,3–7 a  11,4).

V době působení proroka Izajáše se Izrael nacházel ve velmi neutěšeném duchovním stavu. Lidé si formálně „odškrtávali“ své náboženské povinnosti, aby naplnili minimální požadavky, a zároveň si mohli žít tak, jak se jim líbilo. Oběti, které přinášeli, vycházely z jejich sobecké představy o tom, co jim zajistí klid a prosperitu. V konečném důsledku tedy šlo jen o prázdné rituály. Podobně jako v Kainově případě, ani jim nezáleželo na tom, zda se Bohu upřímně odevzdali a zda se podřídili jeho vládě.

Je to tentýž duch, který působí i dnes. Je to duch soběstačnosti a sobectví. Kain chtěl žít podle vlastních představ a přinášení obětí bylo pro něj jen vyprázdněnou náboženskou povinností, kterou si navíc přizpůsobil podle sebe. Můžeme si zcela živě představit, že Boha považoval za zátěž, překážku, která mu bránila vydat se po vlastní cestě.

Ábel však přinesl oběť, jakou požadoval Bůh. Tato oběť připomínala zaslíbení, které dal Bůh lidem o příchodu Mesiáše (Gn 3,15). Obětoval beránka, který ukazoval na Kristův spásný čin na Golgotě.

„Ábel se považoval za hříšníka. Chápal, že mezi ním a Bohem stojí hřích a že odplatou za něj je smrt. Přinesl zabitou oběť, čímž uznal požadavky zákona, který byl přestoupen. Prolitím krve vzhlížel ke Kristu, který zemře na kříži. Protože důvěřoval ve smírčí oběť, která bude vykonána, dostalo se mu svědectví, že je spravedlivý, a jeho oběť byla přijata.“ (PP 72; NUD 28)

**Aplikace**

`Proč je důležité, aby naše jednání nebylo jen prázdným obřadem? Jak se můžeme naučit zcela spoléhat na Ježíšovu oběť za nás jako na tu jedinou naději, která má moc nám přinést záchranu?`