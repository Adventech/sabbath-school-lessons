---
title:  'Pochopení oběti'
date:  03/05/2025
---

### Texty na tento týden
Iz 1,2–15; Žd 10,3–10; Ex 12,1–11, 1K 5,7; Ag 2,7–9; Iz 6,1–5; Zj 4,7–11

> <p>Základní verš</p>
> „A zpívali novou píseň: ‚Jsi hoden přijmout tu knihu a rozlomit její pečetě, protože jsi byl obětován, svou krví jsi Bohu vykoupil lidi ze všech kmenů, jazyků, národů a ras a učinil je královským kněžstvem našeho Boha; a ujmou se vlády nad zemí.‘“ (Zj 5,9.10)

Jan Křtitel uviděl přicházejícího Ježíše a řekl o něm: „Hle, beránek Boží, který snímá hřích světa“ (J 1,29). Byl to přímý odkaz na obětní systém, který poukazoval na Kristovu zástupnou smrt ve prospěch celého lidstva.

V Bibli se tématu obětování zvířat nelze vyhnout. Na stránkách Písma je všudypřítomné a hraje ústřední roli i ve velké scéně v knize Zjevení, kde se Jan ve vidění ocitá v Božím trůnním sále (Zj 4 a 5). Skutečnost, že se Ježíš objevuje v této klíčové scéně a vypadá jako zabitý Beránek (Zj 5,6), je důležitým klíčem k pochopení celé uvedené části (Zj 4 a 5).

Tento týden se podíváme na vybraná témata obětování, která nám pomáhají v chápání Ježíše jako zabitého Beránka, hlavního představitele scény v trůnním sále. Ježíš je v této scéně jediný, kdo je „hoden“. Právě tato skutečnost vypovídá o tom, co Hospodin představil lidem prostřednictvím obětního systému. Ukazuje na Ježíše jako na Boha nekonečné lásky, který přinesl nejvyšší oběť. Nad jeho činem budeme my i ostatní inteligentní bytosti ve vesmíru žasnout po celou věčnost.

**Osnova lekce**

V centru poselství prorocké knihy Zjevení se opakovaně objevuje symbolická postava obětovaného „Beránka“. Při studiu této lekce se proto více podíváme na biblické pozadí obětí, zvláště oběti beránka, na jejich význam a poselství pro nás.

- Iz 56,10–13; Gn 4,4: Přinášení obětí – dva různé přístupy (neděle)
- Žd 10,1–10: Oběti zvířat jako předobraz Kristovy oběti (pondělí)
- Ex 12,5.6; Iz 53,6–8: Velikonoční beránek jako předobraz Krista (úterý)
- Ag 2,7–9: Skutečný Beránek vstupuje do chrámu (středa)
- Zj 4,7–11: Skutečný Beránek jako naše jediná naděje (čtvrtek)