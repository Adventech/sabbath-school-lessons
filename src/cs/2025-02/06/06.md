---
title:  '„Neboť ty jsi stvořil všechno“'
date:  08/05/2025
---

> <p></p>
> 7První podobná lvu, druhá býku, třetí měla tvář člověka, čtvrtá byla podobná letícímu orlu. 8Všechny čtyři bytosti jedna jako druhá měly po šesti křídlech a plno očí hledících ven i dovnitř. A bez ustání dnem i nocí volají: „Svatý, svatý, svatý Hospodin, Bůh všemohoucí, ten, který byl a který jest a který přichází.“ 9A kdykoli ty bytosti vzdají čest, slávu a díky tomu, který sedí na trůnu a je živ na věky věků, 10padá těch čtyřiadvacet starců na kolena před tím, který sedí na trůnu, a klanějí se tomu, který je živ na věky věků; pak položí své koruny před trůnem se slovy: 11„Jsi hoden, Pane a Bože náš, přijmout slávu, čest i moc, neboť ty jsi stvořil všechno a tvou vůlí všechno povstalo a jest.“ (Zj 4,7–11)

**Osobní studium**

Při několika příležitostech se proroci ve viděních dostali tak blízko k Bohu, že jim bylo dovoleno vidět Boží trůn. Ezechiel ho viděl nad oblohou (Ez 1,26). Izajáš mohl ve vidění dokonce navštívit chrám přímo v nebesích, aby uviděl Boží trůn (Iz 6,1). A v jednom z nejjasnějších popisů, které máme k dispozici, se k Božímu trůnu přiblížil ve vidění i Jan (Zj 4 a 5). Starozákonní předobrazy ve službě ve svatyni naznačovaly, že existovala jen jedna cesta, kterou mohlo lidstvo vstoupit do Boží přítomnosti: Kristova krev (viz například Lv 16,2.14.)

`Přečti si texty Iz 6,1–5 a Zj 4,7–11. Které prvky těchto dvou vidění jsou podobné? Věnuj pozornost pořadí událostí: jaký předmět je uveden jako první? Co následuje? Jakou pravdu o Bohu zdůrazňují tato vidění?`

V každém z nich nejdříve nebeské bytosti vyzdvihují Boží svatost. Ve vidění Izajáše je scéna skutečně působivá: chrám je plný dýmu a chvěje se, když serafové provolávají slávu Hospodinu. V Janově vidění volají cherubové stejná slova: „Svatý, svatý, svatý.“ Prorokům byla ukázána oslnivá scéna Boží slávy.

Dále můžeme sledovat reakci proroků na to, co viděli. Izajáš volá, že je mužem „nečistých rtů“ (Iz 6,5), a Jan velmi pláče, protože čelí tragické pravdě, že se nenašel nikdo, kdo by byl „hoden“ (Zj 5,4). Když se nám přímo představí to, že jen Bůh je hoden (tedy jeho svatost a zásluhy), pak konečně začneme chápat situaci člověka: jsme naprosto nehodní a potřebujeme Krista jako našeho Vykupitele.

Satan vznesl proti Bohu mnoho obvinění. Tvrdil, že je svévolný, sobecký a krutý. Ale i pouhý okamžik v Božím trůnním sále odhaluje satanovy lži. Vidíme-li skutečnou podobu Krista a uvědomíme si, že on je „Beránek, ten obětovaný“ (Zj 5,12), umožňuje nám to vidět Otce takového, jakým skutečně je. Jak potěšující je uvědomit si, že když vidíme Ježíše, vidíme vlastně skutečnou podobu a opravdový charakter Otce (J 14,9). A největší zjevení toho, jaký je Otec, vidíme v Ježíši, který za nás umírá na kříži.

Kříž nám tedy ukazuje dvě důležité skutečnosti: (1) odhaluje skutečnou Boží lásku, která se odhodlala k takovému obětavému činu, a (2) pomáhá nám pochopit naši hříšnost a mravní zkaženost a jediné řešení – Kristovu oběť.

**Aplikace**

`Jak tebe osobně ovlivňuje poznání, že Bůh, který stvořil všechno, nás tak velmi miluje, že byl ochoten poslat svého Syna na kříž pro naše spasení? Jak toto poznání ovlivňuje vnímání tvé vlastní hodnoty a tvé vztahy k ostatním lidem?`