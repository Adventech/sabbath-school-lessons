---
title:  'Ježíš v chrámu'
date:  07/05/2025
---

> <p></p>
> 7Otřesu všemi pronárody, a přijdou s tím nejvzácnějším, co mají; a naplním tento dům slávou, praví Hospodin zástupů. 8Mé je stříbro, mé je zlato, je výrok Hospodina zástupů. 9Sláva tohoto nového domu bude větší nežli prvního, praví Hospodin zástupů. A na tomto místě budu udílet pokoj, je výrok Hospodina zástupů. (Ag 2,7–9)

**Osobní studium**

V celém příběhu o spasení je cítit napětí. Bůh chce obnovit společenství, které jsme s ním kdysi měli, a touží se k nám přiblížit. Ale kdyby Bůh přivedl hříšníky do své přítomnosti, zničilo by je to. David zpívá: „Ty nejsi bůh, který má zálibu ve svévoli, zlý nemůže být u tebe hostem“ (Ž 5,5). Zároveň zdůrazňuje: „Já však pro tvé hojné milosrdenství smím přicházet do tvého domu, smím se klanět před tvým svatým chrámem ve tvé bázni“ (Ž 5,8).

`Když se stavěl druhý chrám, prorok ­Ageus vyslovil úžasné zaslíbení: nový chrám bude slavnější než ten předchozí. Co je hlavní myšlenkou proroctví představeného v úvodním textu (Ag 2,7–9)?`

`Když Šalomoun zasvětil první chrám, „Hospodinova sláva“, která provázela děti Izraele na cestě do Kenaánu, naplnila chrám jako „oblak“ a kněží nemohli dokončit svou službu (1Kr 8,10.11). Když byl zasvěcen druhý chrám, archa smlouvy, která představovala Boží trůn, chyběla, protože ji Jeremjáš ukryl. Doslovná Boží přítomnost tentokrát chrám nenaplnila. Pro celé shromáždění to byla bolestná zkušenost. Jak by se tedy mohlo naplnit Hospodinovo zaslíbení, které prorokoval Ageus?`

Právě v druhém chrámu se Ježíš, vtělení Boha, zjevil v těle. Sám Bůh vystoupil zpoza opony, aby se stal jedním z nás a připojil se k nám v tomto padlém a hříchem pokřiveném světě. Boží Syn se stal Synem člověka. My jsme proto mohli vidět jeho tvář, slyšet jeho hlas a být svědky například toho, jak se dotkl nečistého malomocného a uzdravil ho (Mt 8,3). Namísto toho, aby nás Bůh přivedl blíže k sobě, sestoupil on k nám, a tím jsme se my dostali blíže k němu. Přišel k nám osobně. Není divu, že Bible mluví o Ježíši: „‚Hle, panna počne a porodí syna a dají mu jméno Immanuel,‘ to jest přeloženo ‚Bůh s námi‘“ (Mt 1,23). Zamysleme se nad tím, co to pro nás znamená: Stvořitel vesmíru sestoupil k nám (sám sebe „zmařil“, ponížil se; viz Fp 2,7.8), aby mezi námi nejen žil, ale aby za nás i zemřel.

**Aplikace**

`Kříž je bezesporu největším projevem Boží lásky. V čem jiném ještě můžeme poznat a prožít realitu Boží lásky?`

---

#### Dodatečné otázky k diskuzi

`Jak se projevila Boží sláva při zasvěcení prvního chrámu?`

`Proč Bůh nemůže zjevit svou slávu naplno?`

`Co má na mysli Ageus, když píše, že sláva druhého chrámu „bude větší nežli prvního“?`

`Jaké zklamání zažili Židé při zasvěcování druhého chrámu?`

`Kdy a jak se naplnila slova proroka Agea?`

`Jak nám milost otevírá bránu k Boží slávě?`

`Proč máme v chrámu hledat hlavně Ježíše?`