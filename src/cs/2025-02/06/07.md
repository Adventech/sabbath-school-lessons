---
title:  'Podněty k zamyšlení'
date:  09/05/2025
---

Písmo jasně říká, že Kristus je jediný, kdo může zajistit naše spasení. Jeho život byl jediným lidským životem bez hříchu, jediným příkladem života, který dokonale zrcadlil Otcovu slávu. On je neposkvrněný Beránek Boží. On je dokonalý, a proto je naší věčnou jistotou. On vzal na sebe naši vinu, čímž uspokojil soud, který je Boží odpovědí na zlo. Když se Jan stal svědkem neuvěřitelné scény nebeských bytostí shromážděných kolem Božího trůnu, bylo mu řečeno, aby přestal plakat, protože „zvítězil lev z pokolení Judova“ (Zj 5,5).

Zamysleme se nad tím, jak špatný je hřích a jak hluboko padlo lidské pokolení, když kvůli vyřešení problému hříchu musel zemřít Ježíš – sám Bůh. Není pochyb o tom, že kdyby existoval jiný způsob, jak by nás Bůh mohl zachránit, a neporušil by přitom principy své nebeské vlády, určitě by to udělal.

„Porušený Boží zákon si žádal hříšníkův život. Jen Ten, který je rovný Bohu, mohl vykonat smíření za toto přestoupení. Nikdo jiný než Kristus nemohl vykoupit padlého člověka z prokletí zákona a uvést ho opět do souladu s nebesy. Kristus vezme na sebe vinu a hanbu hříchu, aby zachránil ztracené lidstvo.“ (PP 63; NUD 23)

**Otázky k rozhovoru**

`1. Jan vidí, jak obětovaný Beránek vchází do trůnního sálu. Zj 13,8 (BK) nás informuje, že Ježíš byl zabit již „od počátku světa“. Co se můžeme naučit o Bohu z toho, že plán spasení byl připraven ještě předtím, než jsme jej potřebovali?`

`2. Mnoho ateistů je přesvědčeno, že jsme v chladném a lhostejném vesmíru sami. Naproti tomu Bible mluví nejen o Bohu, ale také o tom, že miloval svět natolik, že do něj sestoupil, a dokonce za něj i zemřel. V čem by se naše vnímání světa a našeho místa v něm mělo lišit od postoje těch, kdo v Boha nevěří a ani se o něho nezajímají? Jak by měla realita kříže ovlivňovat veškeré naše jednání?`

`3. Proč byly život, smrt a zmrtvýchvstání Krista jediným prostředkem, kterým mohlo být lidské pokolení zachráněno? Co nám taková cena říká o skutečném charakteru zla?`

---

#### Dodatečné otázky k diskuzi

`Poděl se s námi o to, co tě zaujalo během osobního studia této lekce.`

`Na co se nejvíc  těšíš, až se ocitneš u Božího trůnu? Proč?`

`Co nám o obludnosti hříchu a zla prozrazuje fakt, že za naše spasení musel svým životem zaplatit samotný Bůh – Ježíš?`

`Zaujalo dnes v naší diskuzi něco tvoji pozornost? Co to bylo?`