---
title:  'Velikonoční beránek'
date:  06/05/2025
---

> <p></p>
> 5Budete mít beránka bez vady, ročního samce. Vezmete jej z ovcí nebo z koz. 6Budete jej opatrovat až do čtrnáctého dne tohoto měsíce. Navečer bude celé shromáždění izraelské pospolitosti beránky zabíjet. (Ex 12,5.6)

> <p></p>
> 6Všichni jsme bloudili jako ovce, každý z nás se dal svou cestou, jej však Hospodin postihl pro nepravost nás všech. 7Byl trápen a pokořil se, ústa neotevřel; jako beránek vedený na porážku, jako ovce před střihači zůstal němý, ústa neotevřel. 8Byl zadržen a vzat na soud. Kdopak pomyslí na jeho pokolení? Vždyť byl vyťat ze země živých, raněn pro nevěrnost mého lidu. (Iz 53,6–8)

**Osobní studium**

Kniha Zjevení hovoří o Ježíši jako o Beránkovi téměř třicetkrát. Od prvních dnů plánu vykoupení Boží lid používal beránky jako symbol přicházejícího Mesiáše. Ábel obětoval „ze svých prvorozených ovcí“ (Gn 4,4) a předtím, než Izraelité vyšli z Egypta do zaslíbené země, dostali pokyn, aby vykoupili každého prvorozeného člověka nebo zvíře jednoletým beránkem (Ex 12,5).

`Přečti si texty Ex 12,1–11; Iz 53,6–8; 1K 5,7 a Zj 5,6. Co nás tyto verše učí o Ježíši jako o velikonoční oběti? Co to znamená pro každého z nás?`

Desítky let po smrti, vzkříšení a nanebevstoupení Krista uvažoval ve svém dopise apoštol Petr o tom, co se vlastně tehdy stalo: „Víte přece, že jste z prázdnoty svého způsobu života, jak jste jej přejali od otců, nebyli vykoupeni pomíjitelnými věcmi, stříbrem nebo zlatem, nýbrž převzácnou krví Kristovou. On jako beránek bez vady a bez poskvrny byl k tomu předem vyhlédnut před stvořením světa a přišel kvůli vám na konci časů“ (1Pt 1,18–20).

Ježíš prožil na zemi život, který naplno dosvědčil Boží svatost. My ostatní jsme zhřešili a našimi hříšnými životy doslova lžeme o povaze našeho Stvořitele.

Ježíš se však stal posledním Adamem (1K 15,45). Tam, kde jsme my selhali, on prožil dokonalý život. Ve svém lidství byl vším, čím lidské pokolení mělo být. Dokonale zrcadlil Boží slávu. Filipovi řekl: „Kdo vidí mne, vidí Otce“ (J 14,9).

Ježíš byl mezitím na svátek Paschy ukřižován, čímž se ukázalo, že právě on je předpovídaným Beránkem (antitypem). Ježíš před veleknězem dosvědčil, že o svém učení „mluvil veřejně“ (J 18,19.20). Tato zmínka je velmi důležitá. V souvislosti s velikonočním beránkem Izraelci dostali pokyn, aby si vybrali beránka na Velikonoce a během dní před obětováním ho měli „opatrovat“, ve významu „měli ho mít před očima“ (Ex 12,5.6). Když se velekněz ptal Ježíše na jeho učení, Ježíš poukázal na skutečnost, že on sám „mluvil veřejně“ v chrámu, aby každý mohl posoudit jeho slova. Jeho život, skutky i učení – to vše odhalilo, kým skutečně je. On je Beránek bez poskvrny, nejzřetelnější vyjádření Boží spravedlnosti a slávy.

**Aplikace**

`Jak můžeme lépe odrážet dokonalý charakter Ježíše ve svém životě?`

---

#### Dodatečné otázky k diskuzi

`Jaký příkaz dostali Izraelci v předvečer vyjití z Egypta?`

`Jakou roli hrál v tu noc obětovaný beránek? Před čím je měl ochránit?`

`Proč si měli beránka vzít na několik dnů domů?`

`Co museli cítit, když zabíjeli beránka, který se stal na nějaký čas součástí jejich domácnosti (zvířecím mazlíčkem)?`

`Co bylo hlavním smyslem Velikonoc?`

`Jaké pocity plní tvé nitro, když přemýšlíš o Ježíšově oběti na kříži?`

`Proč Ježíš zemřel v období Paschy?`