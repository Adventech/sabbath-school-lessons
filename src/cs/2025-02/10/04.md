---
title:  'Příběh Sodomy a Gomory'
date:  03/06/2025
---

> <p></p>
> 5Chci vám však připomenout, třebaže to všechno již dávno víte, že Hospodin sice vysvobodil lid z egyptské země, potom však zahubil ty, kteří neuvěřili. 6Také anděly, kteří si nezachovali své vznešené postavení, ale opustili určené místo, drží ve věčných poutech v temnotě pro veliký den soudu. 7Podobně jako oni i Sodoma, Gomora a okolní města se oddaly smilstvu, propadly zvrhlosti, a jsou nám výstražným příkladem trestu věčného ohně. 8Podobně i tito blouznivci poskvrňují své tělo, žádnou autoritu neuznávají, nadpozemským mocnostem se rouhají. (Ju 1,5–8)

**Osobní studium**

Příběh o Sodomě a Gomoře je dalším klíčovým starozákonním příběhem, který slouží jako ilustrace událostí na konci. Apoštol Petr na tento příběh přímo odkazuje při popisu posledních dní. Města na rovině byla známá pro svou zkaženost a stala se prvním příkladem obydlených center zničených ohněm z nebe.

`Přečti si texty 2Pt 2,4–11; Ju 1,5–8 a  16,46–50. Soustřeď se na jednotlivé podrobnosti. Co bylo příčinou zničení těchto míst? V čem se tehdejší situace podobá dnešnímu světu?`

Varování adresované lidem žijícím v době konce prostřednictvím zprávy o Sodomě a Gomoře je jasné: bezbožní budou nakonec zničeni ohněm, jak o tom mluví Zj 20. Hřích je pozoruhodně zavádějící v tom, že nás oslepuje. Přestáváme si být vědomi stavu našeho srdce a své prohřešky zahalujeme nánosem pýchy. Zároveň si naplno všímáme bezbožností páchaných druhými. Ve stejné kapitole, kde Bůh mluvil o tom, kolik lásky projevil svému národu, musí tytéž lidi varovat, že jejich hříchy jsou obrovské (Ez 16,47) a ve skutečnosti jsou ještě horší než Sodoma.

Izrael se dopouštěl duchovního cizoložství (Ez 16,41). Představme si překvapení Božího lidu, když se od proroka dozvěděli, že jsou horší než lidé, kteří byli známí svou bezbožností.

Tato situace není nová. Nejen starověký Izrael, ale celé lidstvo omámil hřích. V Ř 1,18–32 Pavel představuje dlouhý seznam lidského zla, který by klidně mohl napsat i na základě zpráv v dnešním denním tisku. Pavlův popis hříchu pohanů neměl za cíl vyvolat u Židů pocit nadřazenosti. Boží lid měl konečně pochopit závažnost svých vlastních hříchů. Nátan učinil totéž, když mluvil s Davidem: vyprávěl příběh o boháči, který ukradl malou ovečku chudému muži. „David vzplanul proti tomu muži náramným hněvem“ (2S 12,5), protože nespravedlnost byla očividná. Nátan tehdy velmi jednoznačně prohlásil: „Ten muž jsi ty!“ (2S 12,7). David tak poznal v příběhu sám sebe.

Je důležité si uvědomit, že Bible není primárně určena vnějšímu světu, ale Božímu lidu. Když vidíme ohavné hříchy druhých popsané ve Zj 13 nebo 17, je to varování, že i my můžeme padnout do stejné pasti.

**Aplikace**

`Které zdánlivě malé kompromisy v každodenním životě mohou zaslepit tvůj pohled na skutečný stav tvého srdce? Co můžeš udělat, aby ti Bůh otevíral oči a pomohl ti „vyrovnávat“ tvé cesty dříve, než od něho odejdeš do nenávratna?`

---

#### Dodatečné otázky k diskuzi

`Co byl největší problém lidí v Sodomě a Gomoře?`

`Myslíš, že jsme dnes už ve stejné situaci, jaká byla v S a G? Proč?`

`Nepřehnal to Bůh, když v těchto městech zničil všechny, včetně dětí? Proč?`

`Co nám příběh dvou velkoměst prozrazuje o tom, co nastane při Ježíšově návratu na naši planetu?`

`Jak rozumíš ve světle úvodního textu termínu „věčný oheň“?`

`V čem se liší „první“ smrt, která postihne dobré i zlé, od „druhé“ smrti?`

`Podle Ezechiela jsou hříchy Izraele horší než ty Sodomy. Jak je to možné?`

`Jsou§li hříchy Izraele horší než ty Sodomy, proč Bůh „nespálil“ i Jeruzalém?`

`Petr píše o Lotovi jako o „spravedlivém“. Jak tomu rozumíš?`