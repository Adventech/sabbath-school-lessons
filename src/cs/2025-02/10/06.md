---
title:  'Předadventní soud'
date:  05/06/2025
---

> <p></p>
> 21Viděl jsem, že ten roh vedl válku proti svatým a přemáhal je, 22až přišel Věkovitý a soud byl předán svatým Nejvyššího; nadešla doba a království dostali do držení svatí. [...] 26avšak zasedne soud a vladařskou moc mu odejmou, a bude úplně vyhlazen a zahuben. 27Království, vladařská moc a velikost všech království pod celým nebem budou dány lidu svatých Nejvyššího. Jeho království bude království věčné a všechny vladařské moci ho budou uctívat a poslouchat. (Da 7,21.22.26.27)

**Osobní studium**

Popis soudu, který se nachází v Da 7, nám umožňuje nahlédnout za oponu. Máme úžasnou příležitost vidět, jak Bůh řeší problém hříchu a zároveň vykupuje ty, kteří s ním chtějí žít ve smluvním vztahu.

`Přečti si texty popisující vyšetřující soud v Da 7,9.10.13.14.22.26.27. Na co se soud primárně zaměřuje? Jaký verdikt je vynesen na konci procesu? Co se z toho dozvídáme o plánu spasení?`

Není pochyb o tom, že lidstvo soudí Bůh. Kaz 12,14 nás ujišťuje: „Veškeré dílo Bůh postaví před soud, i vše, co je utajeno, ať dobré či zlé“ a Pavel nám připomíná, že se nemáme navzájem soudit – „všichni přece staneme před soudnou stolicí Boží“ (Ř 14,10). Bůh samozřejmě nepotřebuje záznamy, aby věděl, kdo je spasen nebo ztracen, ale andělé – kteří celou dobu zkoumali plán spasení (1Pt 1,12) – by přirozeně mohli mít otázky. Byli svědky vzpoury satana a viděli třetinu nebeských andělů vyhnaných z nebe (Zj 12,4). Bůh tedy otevře knihy a umožní svatým vidět a prozkoumat všechny záznamy.

Příběh o Abrahamově prosbě za Sodomu a Gomoru je svým způsobem také „soudem“. Můžeme se z něj něco dozvědět o důležitém aspektu soudu v nebesích. Hříchy Sodomy byly zřejmě zkoumány. Bůh vzpomíná, že bezbožnost města byla taková, že vyvolávala velký křik (Gn 18,20). Vyšetřována ve významu „prozkoumána“ však nebyla jen města Sodoma a Gomora. V příběhu totiž vidíme i další skutečnost: Bůh dovolil Abrahamovi „nahlédnout“, aby mohl vidět, zda Bůh jednal spravedlivě, když se rozhodl zničit zkažená města.

Kdo se mezitím zjevuje uprostřed nebeského soudu v Da 7? Je to „Syn člověka“, Ježíš (Da 7,13; viz také Mt 20,28), jehož příchod je jediným důvodem, proč byl tento soud „předán svatým Nejvyššího“ (Da 7,22). Jen Kristova dokonalá spravedlnost totiž umožní, že jeho lid bude u soudu ospravedlněn.

**Aplikace**

`Představ si, že stojíš před soudem se všemi svými tajemstvími odhalenými před naším svatým Bohem. Jaká je tvá jediná naděje v době soudu?`

---

#### Dodatečné otázky k diskuzi

`Proč musí ještě před Ježíšovým návratem proběhnout soud?`

`Kdo všechno na něm bude souzen?`

`Proč bude na tomto soudu posuzován i Bůh a jeho charakter?`

`Jak dopadne soud nad Bohem?`

`Jaký vliv bude mít Boží vítězství na soudu na soud nad námi?`

`Proč je na tomto soudu kladen největší důraz na náš vztah k Bohu?`

`Jak můžeme poznat, že je náš vztah k Bohu už dostatečně pevný na to, aby nás mohl na zachránit?`

`Co vše pomáhá, aby se náš vztah s Bohem stával důvěrným a osobnějším?`

`Jak můžeme pomáhat lidem, aby poznali, že Bůh je nejen spravedlivý, ale že  je také miluje? Proč to potřebují pochopit i zakusit?`