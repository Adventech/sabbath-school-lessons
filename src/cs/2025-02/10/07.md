---
title:  'Podněty k zamyšlení'
date:  06/06/2025
---

Přečtěte si 7. kapitolu „Potopa“ z knihy Na úsvitu dějin (PP 90–104; NUD 36–42).

„Velekněz v žádném případě netvrdí, že by Boží lid byl bez viny. Oblečen do špinavého šatu, který symbolizuje hříchy lidu, jejž zastupuje, stojí před Božím poslem, přiznává jejich viny a odvolává se na vykonané pokání. V pokoře se spoléhá na milost Spasitele, který odpouští hříchy. [...] Satan neobviňuje ty, kdo hledají Boha, z toho důvodu, že by mu vadily jejich hříchy. On má z jejich pokřiveného charakteru radost; ví totiž, že je bude mít ve své moci jedině tehdy, budou-li přestupovat Boží zákon. Svá obvinění vznáší proto, že nenávidí Krista. Protože je denně vystaven projevům Kristovy nadvlády, snaží se z jeho ruky vytrhnout ty, kteří přijali spásu. Způsobuje, že lidé ztrácejí víru v Boha a vzdalují se jeho lásce. Vede je k tomu, aby přestupovali jeho zákon, a potom prohlašuje, že patří jemu. Troufale tvrdí, že Kristus na ně nemá právo. [...] Člověk není schopen ve své vlastní síle čelit útokům a obviněním nepřítele. Ale Ježíš, náš Přímluvce, obhajuje každého, kdo skrze pokání a víru mu odevzdá svou duši. Na kříži Golgoty získal dostatečně silné argumenty, kterými dokáže vyvrátit každé obvinění. Protože dokonale zachoval Boží zákon, byla mu dána veškerá moc na zemi i na nebi.“ (PK 583–586; OSU 219–220)

**Otázky k rozhovoru**

`1. Ježíš řekl svým učedníkům, že jsou ve světě, ale ne ze světa. (Viz J 15,19 a 17,14–16.) Jak najít správnou rovnováhu mezi odpovědností oslovit zkažený svět a nutností „chránit se před poskvrnou světa“ (Jk 1,27)?`

`2. Co nás učí Noemova veřejná služba před potopou o způsobu, jakým probíhá velký spor? V čem hrajeme stejnou roli, jako kdysi Noe?`

`3. Než Bůh pohltí hříšníky ohněm z nebe (jak to udělal se Sodomou), vzkřísí je z mrtvých a dovolí satanovi, aby je ještě na krátkou dobu oklamal (Zj 20,7–9). Proč je podle tebe tento krok součástí Božího plánu dříve, než Bůh dá všechno do pořádku?`

`4. Když uvažujete o příbězích, které jsme studovali tento týden, jaká varování nacházíte pro svůj vlastní život? Co vás tyto příběhy učí o vaší naději v Kristu?`