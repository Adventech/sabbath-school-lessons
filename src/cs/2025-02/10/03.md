---
title:  'Noemova evangelizace'
date:  02/06/2025
---

> <p></p>
> 37Až přijde Syn člověka, bude to jako za dnů Noeho: 38Jako tehdy před potopou hodovali a pili, ženili se a vdávaly až do dne, kdy Noe vešel do korábu, 39a nic nepoznali, až přišla potopa a zachvátila všecky – takový bude i příchod Syna člověka. (Mt 24,37–39)

> <p></p>
> 3Především vám chci říci, že ke konci dnů přijdou posměvači, kteří žijí, jak se jim zachce, 4a budou se posmívat: „Kde je ten jeho zaslíbený příchod? Od té doby, co zesnuli otcové, všecko zůstává tak, jak to bylo od počátku stvoření.“ 5Těm, kdo toto tvrdí, zůstává utajeno, že dávná nebesa i země byly vyvolány slovem Božím z vody a před vodou chráněny. (2Pt 3,3–5)

**Osobní studium**

Petr nám připomíná, že mnozí nebudou připraveni na Kristův návrat, protože záměrně zapomenou (2Pt 3,5), co se stalo při potopě. Velký počet kultur po celém světě, od starých Řeků až po Maye, vypráví příběh o ničivé potopě. Navzdory této „kolektivní vzpomínce“ na velkou potopu se mnozí biblické zprávě o Noemovi vysmívají. Jak se předpovídalo, svět svévolně odložil tento příběh stranou jako mýtus. A to bez ohledu na to, jak jasně je vykreslen ve Starém zákoně a kolikrát se na něj odvolává Nový zákon.

`Ježíš řekl, že světová situace bude připomínat události, které se děly „za dnů ­Noema“ (Mt 24,37–39). Porovnejte tuto pasáž s Gn 6,1–8. Jaké morální podmínky vedly k potopě? Jaké paralely existují mezi těmito dvěma obdobími?`

Z příběhu o potopě se můžeme naučit ještě jednu důležitou skutečnost. Text Žd 11,7 nám říká, že Noe: „připravil koráb k záchraně své rodiny. Svou vírou vynesl soud nad světem a získal podíl na spravedlnosti založené ve víře.“ Představ si, že více než století kážeš o potopě a jediný hmatatelný důkaz, který máš k dispozici, je tvoje vlastní rodina v korábu, který jsi postavil. Pokud by byl Noe moderním evangelistou, mohli bychom být v pokušení odepsat ho za fatální selhání: desetiletí kázání, a zdánlivě vůbec žádné výsledky.

Dnes však v mnoha částech světa lidé velmi silně reagují na poselství tří andělů. Kázání tohoto jedinečného poselství má nevídaný evangelizační dosah. Na mnoha místech lidé poznávají Boha a odevzdávají mu svůj život. Svět ještě není ani zdaleka v situaci, že by se nikdo nechtěl obrátit a kázání by bylo neúčinné. Víme však, že „Až vyšetřování skončí, až budou prověřeny případy všech lidí, kteří se kdy hlásili k Bohu, až bude rozhodnuto o každém z nich, tehdy – a ne dříve – doba milosti pro lidstvo skončí a ‚dveře milosti‘ se uzavřou. Jediná kratičká věta: Ty, ‚které byly připraveny, vešly s ním na svatbu; a dveře byly zavřeny‘ (Mt 25,10).“ (GC 428; VDV 282)

Do té doby nás jako církev čeká práce.

**Aplikace**

`Co můžeme udělat, aby nás neodradila skutečnost, že naše osobní evangelizační úsilí momentálně nepřináší mnoho ovoce? Proč máme pokračovat v našem úsilí i navzdory zdánlivému nezdaru? (Viz J 4,37.)`