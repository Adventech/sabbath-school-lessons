---
title:  'Hněv Beránka'
date:  01/06/2025
---

> <p></p>
> 12A hle, když rozlomil šestou pečeť, nastalo veliké zemětřesení, slunce zčernalo jako smuteční šat, měsíc úplně zkrvavěl 13a nebeské hvězdy začaly padat na zem, jako když fík zmítaný vi­chrem shazuje své pozdní plody, 14nebesa zmizela, jako když se zavře kniha, a žádná hora a žádný ostrov nezůstaly na svém místě. 15Králové země i velmoži a vojevůdci, boháči a mocní – jak otrok, tak svobodný, všichni prchali do hor, aby se ukryli v jeskyních a skalách, 16a volali k horám a skalám: „Padněte na nás a skryjte nás před tváří toho, který sedí na trůnu, a před hněvem Beránkovým!“ 17Neboť přišel veliký den jeho hněvu; kdo bude moci obstát? (Zj 6,12–17)

> <p></p>
> 37Až přijde Syn člověka, bude to jako za dnů Noeho: 38Jako tehdy před potopou hodovali a pili, ženili se a vdávaly až do dne, kdy Noe vešel do korábu, 39a nic nepoznali, až přišla potopa a zachvátila všecky – takový bude i příchod Syna člověka. (Mt 24,37–39)

**Osobní studium**

`Při čtení úvodního textu (Zj 6,12–17) se zaměř na lidi, o kterých se zde mluví. V jaké situaci se ocitli? Co říkají a dělají? Co se dozvídáme z jejich reakcí?`

`Je zajímavé, že ztracení nekřičí: „Co se to děje?“ ani „Kdo je za to odpovědný?“ Zdá se, že velmi přesně vědí, co se právě odehrává. Mluví o Ježíši jako o „Beránkovi“, a zřejmě tedy znají Kristův příběh. Tito lidé si uvědomují, že „přišel veliký den jeho hněvu“ a že se ocitli v beznadějné situaci: „Kdo bude moci obstát“?`

Před koncem se evangelium dostane ke každému národu na zemi (Mt 24,14). Poselství tří andělů zazní po celém světě. A přece se najdou lidé, kteří budou zaskočeni – ne proto, že by měli málo informací, ale pro jejich odmítnutí uvěřit a poslechnout Boží výzvu. To je důvod, proč budou tito lidé v posledních dnech ztraceni.

`Přečti si text Mt 24,36–44. Na jaké pravdy zaměřuje Ježíš naši pozornost v příběhu o Noemovi?`

Ježíš poukazuje na příběh o potopě, aby nás varoval, že jeho druhý příchod bude pro mnohé překvapením. Stejně jako při druhém příchodu, ani potopa nebyla pro svět překvapením proto, že by měli nedostatek informací. Noe kázal sto dvacet let, ale svět odmítal uvěřit jeho poselství. Lidé znali, tušili, ale nevěřili.

Mnoho lidí se uklidňuje tím, že prorocké předpovědi jsou nepravdivé. Podle nich to všechno trvá příliš dlouho. Tyto nálady a postoje budou každým dalším rokem silnější a hlubší.

**Aplikace**

`Z pohledu individuální zkušenosti člověka se druhý (v některých případech „třetí“) Kristův příchod odehraje jen krátce po smrti. Všichni navíc víme, jak rychle život plyne. Jak nám tento pohled může pomoci vyrovnat se se „zpožděním“ Kristova příchodu?`

---

#### Dodatečné otázky k diskuzi

`Věděli lidé v době Noeho, že přijde potopa? Jak se to dověděli?`

`Jak reagovali na Noeho kázání? Proč ho nebrali vážně?`

`V čem se naše doba podobá té, když Noe stavěl koráb?`

`Proč i dnes většina lidí nebere vážně naše varování?`

`Proč se nemáme nechat odradit od sdílení naší víry?`

`Jak budou reagovat ti, kdo se dnes smějí biblickým proroctvím, až se naplní a přijde Ježíš?`

`Lidé, kteří si při Ježíšově příchodu uvědomí, co se děje, budou utíkat do hor. Proč jim to nepomůže?`

`Kdy i nám hrozí, že dopadneme jako ti, co se smáli kázání o potopě světa?`