---
title:  'Soudce celé země'
date:  04/06/2025
---

> <p></p>
> 22Zatímco se muži odtud ubírali k Sodomě, Abraham zůstal stát před Hospodinem. 23I přistoupil Abraham a řekl: „Vyhladíš snad se svévolníkem i spravedlivého? 24Možná, že je v tom městě padesát spravedlivých; vyhladíš snad i je a nepromineš tomu místu, přestože je v něm padesát spravedlivých? 25Přece bys neudělal něco takového a neusmrtil spolu se svévolníkem spravedlivého; pak by na tom byl spravedlivý stejně jako svévolník. To bys přece neudělal. Což Soudce vší země nejedná podle práva?“ (Gn 18,22–25)

**Osobní studium**

Těsně před zničením Sodomy se na planinách Mamre odehrál zvláštní příběh. Bůh se zjevuje Abrahamovi v doprovodu dvou andělů. Když je Abraham uvidí, pozve nebeské návštěvníky k jídlu. Právě tehdy Bůh zaslibuje, že Abraham a Sára budou mít syna, z něhož se v budoucnu narodí Me­siáš. Ježíš skutečně pocházel z Abrahamova potomstva (porovnej s Ga 3,16). Potom se děj najednou zvrtne k tématu zkažených míst na rovině.

`Přečti si text Gn 18,17–32. Co se z těchto veršů dozvídáme o Božím charakteru a způsobu, jakým se nakonec plánuje vypořádat se zlem na naší planetě?`

Bůh nám nedluží vysvětlení svého jednání. Rozhodl se však nezakrývat své pohnutky a plány. „Ovšem, Panovník Hospodin nečiní nic, aniž by zjevil své tajemství prorokům, svým služebníkům“ (Am 3,7).

Než Bůh zničí Sodomu a Gomoru, prohlašuje, že jediná správná věc, kterou je třeba udělat, je informovat Abrahama o tom, co se má stát a čeho bude zanedlouho svědkem.

Bůh zůstává s Abrahamem, zatímco dva andělé jdou do zkaženého města, aby odtud vyvedli ty, kteří poslechnou jejich varování. V této souvislosti si určitě vzpomeneme na anděly z proroctví, kteří konají stejnou roli v posledních dnech. Volají ty z Božího lidu, kteří žijí v Babylóně, aby z něj vyšli (Zj 14,6–12; Zj 18,1–4). Když zaznívá poslední varování, Bůh diskutuje s Abrahamem o tom, co se má stát, a ochotně odpovídá na patriarchovy otázky.

Abraham říká: „Přece bys neudělal něco takového a neusmrtil spolu se svévolníkem spravedlivého; pak by na tom byl spravedlivý stejně jako svévolník. To bys přece neudělal. Což Soudce vší země nejedná podle práva?“ (Gn 18,25). Abraham nezkoumá jen případ Sodomy, ale i Boží charakter. Bůh otevře nebeské záznamy (Zj 20,4.11–15) a umožní nám prozkoumat důkazy předtím, než sešle na zem zničující oheň. Budeme mít tisíc let na to, abychom dostali odpovědi na řadu otázek, které zatím zůstávají nezodpovězeny.

**Aplikace**

`Dříve než Bůh vynese konečný soud nad hříšnými, dá vykoupeným tisíc let, aby pochopili, co se komu stane a proč. Co se z toho dovídáme o Božím charakteru? Proč je důležité, že Bůh je ochotný svá rozhodnutí podrobit zkoumání stvořených bytostí, které jsou na něm zcela závislé a nemají žádné přirozené právo tyto věci znát?`

---

#### Dodatečné otázky k diskuzi

`Proč se Bůh cestou do Sodomy a Gomory zastavil u Abrahama?`

`Jak Abraham reaguje, když se dozví o soudu nad Sodomou?`

`Proč Abraham smlouvá s Bohem o záchranu toho hříšného města?`

`Jak Bůh reagoval na Abrahamovo smlouvání? Co nám tím odhaluje?`

`Co se můžeme od Abrahama naučit o tom, jak máme vnímat i ty, kteří se možná smějí naší víře a žijí nemorálním životem?`

`Jakým soudcem bys byl ty, kdybys měl rozhodovat na Božím soudu? Proč?`

`Jsi rád, že i  tvým soudcem bude Bůh?`

`Kolik času nám poskytne Ježíš ve svém království, abychom nejen pochopili, ale i uznali, že Boží soud je spravedlivý?`