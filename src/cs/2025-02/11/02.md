---
title:  'Hlad v „domě chleba“'
date:  08/06/2025
---

> <p></p>
> 1Za dnů, kdy soudili soudcové, nastal v zemi hlad. Tehdy odešel jeden muž z judského Betléma se svou ženou a dvěma syny, aby pobýval jako host na Moábských polích. 2Jmenoval se Elímelek, jeho žena Noemi a dva jeho synové Machlón a Kiljón. Byli to Efratejci z judského Betléma. Přišli na Moábská pole a přebývali tam. 3Ale Noemin muž Elímelek zemřel a ona zůstala s oběma syny sama. 4Ti se oženili s Moábkami. Jedna se jmenovala Orpa, druhá Rút. Sídlili tam asi deset let. 5Oba, Machlón i Kiljón, rovněž zemřeli, a tak ta žena zůstala sama, bez dětí i bez muže. (Rt 1,1–5)

**Osobní studium**

Kritici křesťanství často poukazovali na krutou realitu života v tomto světě jako důkaz toho, že: (a) Bůh neexistuje nebo (b) není schopen zasáhnout, když se dějí špatné věci, nebo (c) je mu jedno, když trpíme. Mnohé z biblických příběhů však poskytují důkazy, že žádný z těchto předpokladů není správný. Je pravda, že Bůh dovoluje, aby lidé trpěli následky vzpoury proti němu. Bůh je však vždy přítomen, vždy jedná v lidských dějinách a vždy nás posouvá ke konečnému řešení problémů hříchu a utrpení – a to, aniž by narušoval naši svobodnou vůli. Příběh Rút je jedním z takových příkladů.

`Jaké potíže podle úvodních veršů postihly Noemi a Rút a co je způsobilo (Rt 1,1–5)? V čem se popis jejich obtíží podobá situaci, v jaké se ocitlo celé lidstvo?`

V úvodní větě tohoto příběhu nacházíme silnou ironii: Betlém, město, jehož jméno znamená „dům chleba“, postihl hlad. Připomeňme si hojnost Edenu, kde Bůh řekl Adamovi a Evě: „Z každého stromu zahrady smíš jíst“ (Gn 2,16). Lidstvo začalo svou existenci v hojnosti, pod péčí štědrého Stvořitele. Potom však vyměnilo své postavení správců stvoření za otroctví hříchu. „V potu své tváře budeš jíst chléb, dokud se nenavrátíš do země...“ řekl Bůh Adamovi (Gn 3,19).

Podobně jako Noemi, i my jsme přišli o dědictví, které pro nás Bůh původně připravil. Náš život se stal utrpením. Zahradu Eden jsme dostali jako dar, tento dar však nebyl bezpodmínečný – lidé se mohli svobodně vzbouřit. Taková vzpoura je však spojena s převzetím odpovědnosti za to, jak se nám bude dařit. Původně jsme si měli díky Božímu požehnání „podmanit“ (Gn 1,28) dokonale stvořený svět. Nyní však stojíme před úkolem podmanit si ten padlý. Sobecké lidské bytosti soupeří o vzácné zdroje, což vede k množství bolesti a utrpení.

Tragické následky naší vzpoury jsou nevýslovné. Přesto naše padlá Země vydává mocné svědectví o Boží lásce. Uprostřed lidské chamtivosti a pustošení hříchu se však zdá, že si nás svět podmaňuje víc, než si my podmaňujeme jej. Ale Písmo přináší jasné zaslíbení, že jednoho dne to všechno skončí.

**Aplikace**

`Navzdory tisíciletím působení hříchu a smrti země neustále odhaluje zázraky Boží lásky a tvůrčí síly. Jak?`