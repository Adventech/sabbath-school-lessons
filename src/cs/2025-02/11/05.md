---
title:  'Haman a satan'
date:  11/06/2025
---

> <p></p>
> 8Tu řekl Haman králi Achašveróšovi: „Je tu jakýsi lid, roztroušený a oddělený mezi národy po všech krajinách tvého království. Jejich zákony jsou odchylné od zákonů všech národů a zákony královskými se neřídí. Král z toho nemá žádný prospěch, když je trpí. 9Uzná-li král za vhodné, nechť dá písemný příkaz, aby byli zahubeni. Odvážím do rukou úředníků deset tisíc talentů stříbra, aby je uložili do královských pokladů.“ 10Král sňal z ruky svůj pečetní prsten a dal jej Agagovci Hamanovi, synu Hamedatovu, protivníkovi židů. 11Potom řekl král Hamanovi: „Je ti dáno to stříbro i ten lid; nalož s ním, jak uznáš za dobré.“ (Est 3,8–11)

**Osobní studium**

V příběhu Ester se setkáváme s Hamanem, jehož životní motivací je touha po vlivu a moci. V říši zastává důležité místo nad všemi ostatními velmoži (Est 3,1).

Při čtení textů Ez 28,11–15 a Iz 14,12–15 o Luciferovi nacházíme určité paralely s Hamanem, zkaženým nepřítelem Božího vyvoleného lidu. I Haman se odmítá sklonit před svrchovanou Boží vládou. Satanovy záměry odhaluje příběh o pokoušení Krista. Satan bere Ježíše na vysokou horu, aby mu ukázal království světa (Mt 4,8–11). Kristus, jak jsme viděli, přišel vykoupit svět a prohlásil ho za svůj – a udělal to jako jeden z nás. Ježíš je náš příbuzný vykupitel. Cena, kterou zaplatil jako výkupné za nás, je ta nejvyšší možná a přesahuje jakékoli představy.

V knize Zjevení vidíme, že satanova touha po moci a uctívání přivádí tento svět do jeho poslední krize. Satanovy podvody přesvědčují svět, aby se na šelmu díval s obdivem a následoval ji (Zj 13,3.4). Důležitou výjimkou jsou ti, kteří odmítají šelmu uctívat. A právě vůči těmto lidem satan použije násilí.

Haman si uvědomuje, že Mordokaj – jeden z Božích vyvolených lidí – se mu nepodvolí a neuzná jeho nárok na uctívání. Haman je „pln rozhořčení“ (Est 3,5.6) a je rozhodnut vyhladit všechen Mordokajův lid z povrchu země.

`Přečti si texty Est 3,1–14, Zj 12,14–17 a Zj 13,15. Jaké paralely mezi těmito pasážemi nacházíš? V čem se Janův popis Božích věrných podobá Hamanovu popisu Božího lidu?`

Ďábel si dělá nárok na tento svět, ale přítomnost lidí, kteří zůstávají věrní Bohu a kteří dodržují jeho přikázání, vyvrací satanovo tvrzení o úplném ovládnutí světa. „Když se sobota stane zvláštním bodem sporu v celém křesťanství, vytrvalé odmítání malé menšiny podřídit se požadavkům většiny z nich učiní objekty všeobecné nenávisti.“ (ST, 22. 2. 1910)

**Aplikace**

`Zamysli se nad „malými“ věcmi, které nyní zkoušejí tvou víru. Pokud uděláš kompromis v tom „malém“, jak budeš připraven obstát, až přijde velká zkouška?`