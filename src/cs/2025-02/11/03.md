---
title:  'Rút a Bóaz'
date:  09/06/2025
---

> <p></p>
> 10Tu padla na tvář, poklonila se k zemi, a otázala se ho: „Jak to, že jsem u tebe došla přízně, že se mě ujímáš, ačkoli jsem cizinka?“ 11Bóaz jí odpověděl: „Jsem dobře zpraven o všem, co jsi po smrti svého muže učinila pro svou tchyni, že jsi opustila otce a matku i rodnou zemi a odešla jsi k lidu, který jsi dříve neznala. 12Nechť ti Hospodin odplatí za tvůj skutek. Ať tě bohatě odmění Hospodin, Bůh Izraele, pod jehož křídla ses přišla ukrýt!“ (Rt 2,10–12)

**Osobní studium**

Noemi žádala, aby se její jméno změnilo na Mara. To pro bolest a trpkost, které vstoupily do jejího života (viz Rt 1,20). Náš vztah se Stvořitelem byl nenapravitelně poškozen hříchem, kvůli němu jsme se propadli do duchovní chudoby. Naše vyhlídky jsou pochmurné a život trávíme sbíráním „paběrků“. Žijeme z útržků radosti, které ještě stále můžeme najít v padlém světě. To vše se však změní ve chvíli, kdy uděláme pozoruhodný objev: Bůh na nás nezapomněl.

`Přečti si text Rt 2,5–20. Jaký klíčový moment přináší tento příběh? Proč bylo pro Noemi zjištění identity jejich dobrodince tak dobrou zprávou?`

Bez pomoci rodiny jejího zesnulého manžela Elímeleka neměla Noemi nárok na půdu. Doufala, že se Rút vdá za blízkého příbuzného jejího zesnulého manžela a narodí se jí dítě. Bůh učinil v Izraeli opatření, aby jednotlivci mohli získat zpět své dědictví v zaslíbené zemi. K vykoupení Elímelekova dědictví byl potřebný blízký příbuzný. Bóaz nebyl jen laskavý hospodář, byl příbuzným Elímeleka, který mohl pro Noemi a Rút vykoupit půdu po jejich manželovi a otci.

Zjištění, že Bóaz byl nejen dobrosrdečný a velkorysý, ale i příbuzný, bylo tou nejlepší možnou zprávou. Chudoba, ve které se tyto dvě ženy ocitly, nemusela trvat věčně.

Křesťané už dávno pochopili, že Bóaz je předobrazem Krista, který není jen naším Stvořitelem, ale rozhodl se stát i naším příbuzným, skutečným člověkem z masa a kostí. Právě proto se v Písmu opakovaně nazývá „Syn člověka“ (Mt 12,8; Mk 8,31; L 22,22; J 3,14).

Příliš mnoho lidí považuje Boha za surového a cynického vládce: Bůh nás možná pustí do nebe, pokud zaškrtneme všechna požadovaná políčka v morálním dotazníku. Nebude to však z jeho strany žádná laskavost. Do nebe se sice dostaneme splněním všech technických požadavků, ale bude to víceméně proti jeho vůli.

Obraz Krista zjevený prostřednictvím Bóaze je však úplně jiný a zcela popírá výše zmíněné představy. Bohu na nás záleží, touží po nás a chce nás za svou nevěstu i přes naši obrovskou duchovní chudobu.

**Aplikace**

`Uvažuj o tom, že se Stvořitel nejen stal součástí svého vlastního stvoření, ale pak za ně i zemřel. Jak by měla tato úžasná pravda ovlivnit náš pohled na naši vlastní existenci?`

---

#### Dodatečné otázky k diskuzi

`Jaký „příbuzenský vztah“ byl mezi Bóazem a Rút?`

`Noemi prohlásila, že Bóaz je jejich „zastáncem“. Co to tehdy znamenalo?`

`Noemi je uvedena v Ježíšově rodokmenu. O čem to vypovídá?`

`V čem se Bóaz podobá Ježíši?`

`Ježíš je naším „zastáncem“. Co to pro tebe znamená?`