---
title:  'Bóaz jako Vykupitel'
date:  10/06/2025
---

> <p></p>
> 8Pak ho ďábel vezme na velmi vysokou horu, ukáže mu všechna království světa i jejich slávu 9a řekne mu: „Toto všechno ti dám, padneš-li přede mnou a budeš se mi klanět.“ (Mt 4,8.9)

> <p></p>
> A přece sám archanděl Michael, když se přel s ďáblem o Mojžíšovo tělo, neosmělil se vynést nad ním zatracující soud, ale řekl: Potrestej tě Hospodin. (Ju 1,9)

**Osobní studium**

Bóaz se hluboce zamiluje do Rút a chce se s ní oženit. Objevuje se však důležitá překážka v podobně bližšího příbuzného, který má také nárok na Rút a její půdu. Jestliže považujeme Bóaza za předobraz Krista, pomůže nám tato situace pochopit problém, o který jde ve velkém sporu. Kristus nás miluje, ale je zde bližší „příbuzný“, který si na nás také dělá nárok: satan.

Co odhalují následující pasáže o nároku, který si satan dělá na lidstvo? (Jb 1,6–11; Mt 4,8.9; Ju 1,9; L 22,31)

Když se satan objevil v nebeské radě, řekl Bohu: „Procházel jsem zemi křížem krážem“ (Jb 1,7). A když se ho Bůh zeptal, zda si všiml spravedlivého Jóba, satan se vyjádřil tak, že v podstatě označil Jóba za své vlastnictví, protože Jóbovo srdce podle satana ve skutečnosti nepatřilo Bohu. Obvinil Jóba, že ve skutečnosti následuje Boha jen proto, že je k němu dobrý. Vyzval Boha, aby ho přestal chránit a zjistil, komu pak bude Jób věrný.

V Judovi vidíme krátký odkaz na příběh, který byl v Izraeli dobře znám: poté, co byl Mojžíš pohřben (Dt 34,6), Hospodin ho vzkřísil. Ačkoli nejsme zasvěceni do podrobností, samotný text (Ju 1,9) mluví o sporu o Mojžíšovo tělo a naznačuje, že satan si na něj dělal nárok.

„Když Kníže života a zářící andělské bytosti přistoupili k hrobu, satan se obával o svou nadvládu. Začal se s Kristem, který narušil území, jež satan považoval za své vlastní, přít. Prohlásil, že dokonce ani Mojžíš nebyl schopen zachovávat Boží zákon. Dopustil se téhož hříchu, který způsobil, že byl satan vyvržen z nebe, totiž přivlastnil si slávu, která náleží Hospodinu, a tímto přestoupením se dostal pod satanovu nadvládu.“ (PP 478; NUD 227) Je zřejmé, že Kristus vyvrátil satanova tvrzení a Mojžíš byl vzkříšen (viz Mt 17,3).

V Rt 4,1–12 čteme o tom, že Bóaz putuje k bráně Betléma – města, kde Kristus vstoupil do našeho světa jako náš blízký příbuzný. Starší se shromáždí, Bóaz dohodne koupi půdy a nakonec si pro potvrzení dohody vymění obuv.

Brána bývala místem, kde se rozhodovalo o různých důležitých záležitostech. Jedná se v podstatě o formu soudu. Můžeme v tom vidět scénu soudu z Da 7,13.14.22.26.27. Nesmíme vynechat jeden podstatný aspekt soudu: soud se koná „ve prospěch svatých“, ale jen proto, že Kristus za nás zaplatil cenu, stejně jako to Bóaz udělal pro svou nevěstu.

**Aplikace**

`Bóaz se navzdory překážkám rozhodl podniknout kroky k vykoupení Rút. Podobně i Kristus vstoupil do našeho světa, aby nás zachránil, navzdory satanovým nárokům na lidstvo. Ve kterých oblastech probíhá dnes zápas o tvůj život a tvá rozhodnutí? Jak ti v tomto boji pomáhá vědomí, že Kristus za nás zaplatil tu nejvyšší cenu jako výkupné?`