---
title:  'Bůh chce být pochopen'
date:  31/03/2025
---

> <p></p>
> Velký je náš Pán, je velmi mocný, jeho myšlení obsáhnout nelze. (Ž 147,5)

> <p></p>
> Jak nesmírná je hloubka Božího bohatství, jeho moudrosti i vědění! Jak nevyzpytatelné jsou jeho soudy a nevystopovatelné jeho cesty! (Ř 11,33)

> <p></p>
> 14Ty však setrvávej v tom, čemu ses naučil a o čem jsi přesvědčen. Víš, od koho ses tomu naučil. 15Od dětství znáš svatá Písma, která ti mohou dát moudrost ke spasení, a to vírou v Krista Ježíše. (2Tm 3,14.15)

**Osobní studium**

Je pro nás opravdu frustrující, když se v cizí zemi naléhavě potřebujeme domluvit v nemocnici nebo u lékaře, ale nemluvíme stejným jazykem. Víme, co potřebujeme říci, ale nemáme přiměřenou slovní zásobu, abychom to řekli.

S Bohem vyvstává jiný problém. Hospodin říká: „Jako jsou nebesa vyšší než země, tak převyšují cesty mé cesty vaše a úmysly mé úmysly vaše“ (Iz 55,9). Problém není v tom, že by Bůh neměl slovní zásobu pro komunikaci s námi. Problém je v tom, že my nemáme dostatečnou slovní zásobu ani intelektuální kapacitu, abychom ho plně pochopili.

**Co naznačují následující pasáže o Božím uvažování ve srovnání s naším viděním světa?**

`Ž 139,1–6`

`Ž 147,5`

`Ř 11,33`

`1J 3,20`

Pravdou je, že nikdy úplně nepochopíme Boha. On je totiž vševědoucí a nekonečně nás přesahuje. Jen velmi omezeně rozumíme světu kolem sebe, jak bychom tedy mohli plně pochopit jeho Stvořitele? Nemůžeme.

I když nikdy neobsáhneme všechno poznání, můžeme pochopit alespoň to, co je potřebné pro naše spasení (viz 2Tm 3,14.15). Když apoštolové vysvětlovali svým posluchačům evangelium, často se odvolávali na splněná proroctví. Z toho můžeme usoudit, že jedním z klíčových cílů proroctví je představit a vysvětlit plán spasení. V konečném důsledku nás tedy biblická proroctví mají přivést k Ježíši a k zaslíbení spasení, které nabízí celému lidstvu.

Vždyť ten, jehož prostřednictvím bylo všechno stvořeno (viz Ko 1,16; J 1,1–3), sestoupil na tuto zemi a obětoval se na kříži za hříchy každého člověka, i toho nejubožejšího. Tak nás miluje.

Vzhledem k tomu, co pro nás Pán učinil, touží, aby všichni, včetně těch nejubožejších, věděli, co nám v Ježíši nabízí. A právě prostřednictvím proroctví by se to mohlo podařit.

**Aplikace**

`Opravdu je toho mnoho, co nevíme a čemu nerozumíme. Jak můžeme najít rovnováhu mezi smířením se s tím, že některé věci nepochopíme, a mezi upřímnou touhou a úsilím porozumět alespoň tomu, co poznat lze a je třeba?`

---

#### Dodatečné otázky k diskuzi

`Proč tak často nerozumíme tomu, co nám chce Bůh říci?`

`Jak můžeme zvýšit šanci na naše porozumění Bohu a tomu co nám v Bibli zjevuje?`

`Má smysl se pokoušet pochopit Boha, když nás tak moc převyšuje ve všem, co si jen umíme představit? Proč?`

`Co vše je Bůh ochoten udělat ve své snaze o to, abychom ho více chápali?`

`Co ti pomáhá lépe rozumět Bohu a jeho vůli?`

`Jak reaguje tvé nitro na to, co se o Bohu dovídáš v proroctvích?`