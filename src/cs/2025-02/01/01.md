---
title:  'Můžeme porozumět proroctvím?'
date:  29/03/2025
---

### Texty na tento týden
Jr 29,23.24; Ž 139,1–6; Da 12,4; Zj 22,10; 2Tm 3,15–17; Žd 4,12

> <p>Základní verš</p>
> „Chce-li se něčím chlubit, ať se chlubí, že je prozíravý a zná mne; neboť já Hospodin prokazuji milosrdenství a vykonávám na zemi soud a spravedlnost; to jsem si oblíbil, je výrok Hospodinův.“ (Jr 9,24)

Křesťané se často neumí shodnout ani na základních pravdách Písma. Je tedy zákonité, že se dostávají do sporů i při výkladu proroctví. Takové neshody často vedou k závěru, že studium biblických proroctví je ztrátou času. Vždyť jestliže křesťané docházejí ke zcela protikladným výkladům a hádají se přitom o každé slovo, jaký smysl by mělo zabývat se biblickými proroctvími? Dokonce i mnozí věřící nabyli přesvědčení, že některé knihy Bible, jako například Zjevení, nelze pochopit, a je tedy zbytečné se jim věnovat. Namísto toho, aby tyto knihy četli, vyhýbají se jim, někdy dokonce i s „požehnáním“ kazatelů, kteří si myslí, že studium proroctví odhalí více problémů než řešení.

Nebylo tomu tak vždy. Během prvních osmnácti století křesťanské historie většina křesťanů pokládala biblická proroctví nejen za důležitá, ale nacházela v nich i útěchu a povzbuzení. Existovala dokonce překvapivá míra shody v tom, jaká jsou klíčová poselství jednotlivých proroctví. Přesně tak to Bůh zamýšlel: „Prosím vás, bratří, pro jméno našeho Pána Ježíše Krista, abyste všichni byli svorni a neměli mezi sebou roztržky, nýbrž abyste dosáhli plné jednoty smýšlení i přesvědčení“ (1K 1,10).

Tento týden prozkoumáme některé základní principy, které vedou ke konzistentnímu a spolehlivému pochopení proroctví.

**Osnova lekce**

V samotném úvodu studia tohoto čtvrtletí začneme obecně tím, nakolik vůbec může být Boží slovo (nejen prorocké texty) pro nás lidi srozumitelné a jaké základní principy brát v úvahu, abychom Písmu správně porozuměli.

- Mt 24,15.16: Kdo čte, ať rozumí (neděle)
- Ž 147,5; Ř 11,33; 2Tm 3,14.15: Naše limity a Boží touha, abychom mu rozuměli (pondělí)
- Da 12.4: Zaslíbení lepšího pochopení (úterý)
- Mt 5,18; 2Tm 3,15–17: Důležitost velkého biblického kontextu (středa)
- Da 7,2.3.17.23: Bible jako vlastní vykladač (čtvrtek)