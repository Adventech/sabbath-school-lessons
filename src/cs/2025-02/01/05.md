---
title:  'Studium bible'
date:  02/04/2025
---

> <p></p>
> Amen, pravím vám: Dokud nepomine nebe a země, nepomine jediné písmenko ani jediná čárka ze Zákona, dokud se všechno nestane. (Mt 5,18)

> <p></p>
> 15Od dětství znáš svatá Písma, která ti mohou dát moudrost ke spasení, a to vírou v Krista Ježíše. 16Veškeré Písmo pochází z Božího Ducha a je dobré k učení, k usvědčování, k nápravě, k výchově ve spravedlnosti, 17aby Boží člověk byl náležitě připraven ke každému dobrému činu. (2Tm 3,15–17)

**Osobní studium**

Adventisté sedmého dne vděčí Williamu Millerovi za lepší pochopení biblických proroctví. Zatímco jeho poznání klíčových pasáží (například Da 8,14) nebylo dokonalé, Millerova metodologie byla důležitá, protože připravila půdu pro hnutí lidí věrných Bohu i závěru dějin tohoto světa.

**K jakému postoji k biblickým proroctvím nás vyzývají tyto verše?**

`Mt 5,18`

`2Tm 3,15–17`

`L 24,27`

Z určitého pohledu se studium Bible může podobat skládání puzzle. Pokud složíme dohromady jen dva nebo tři kousky, je téměř nemožné rozeznat celý obrázek. Možná se nám bude zdát, že na těch několika spojených kouscích vidíme část koně, a tak usoudíme, že skládáme obraz koňského stáda. Ale několik dalších kousků odhalí slepici a krávu. A když nakonec dokončíme celou skládačku ze stovek dílků, najednou uvidíme, že jsme celou dobu skládali obrázek, na kterém se nachází město, farma s mnoha zvířaty a v pozadí jsou lesy a vysoké hory.

Mnozí křesťané dělají při studiu Bible tu chybu, že s ní zacházejí jako se sbírkou samostatných, nesouvisejících výroků nebo přísloví, které mohou použít k řešení jakékoli situace. Najdou si někde na konci svého vydání Písma seznam veršů ke konkrétnímu tématu (výchova dětí, deprese, alkoholizmus, problémy v rodině a podobně) a předpokládají, že tyto verše tvoří souhrn biblického učení k danému problému.

Naneštěstí přistupují často stejně i k proroctvím. Vytrhávají jednotlivé verše z kontextu a porovnávají je se současnými událostmi ve světě, namísto toho, aby dané verše srovnávali s tím, co říká Bible na jiných místech. Takový přístup vede ke vzniku stále nových výkladů proroctví publikovaných na internetu nebo knižně. Ty je třeba samozřejmě vždy jednou za čas aktualizovat, protože se ve svých předpovědích mýlily úplně ve všem: v místě, čase i předpovídané události.

Proto při našem studiu proroctví (a vlastně celé Bible) je tak důležité neskákat z verše na verš. Namísto toho je třeba prostudovat si systematicky a pozorně vše, co o konkrétním tématu Bible říká, a vzít v úvahu i kontext, ve kterém to říká. Je velmi snadné vytrhnout pasáž z kontextu a najít v ní to, co bychom sami chtěli slyšet.

**Aplikace**

`V čem spočívá nebezpečí používání jen některých biblických textů pro podporu vlastního názoru či učení církve? Co můžeme udělat, abychom se nenechali do této lákavé pasti chytit?`