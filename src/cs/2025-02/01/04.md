---
title:  '„Udržuj ta slova v tajnosti“'
date:  01/04/2025
---

> <p></p>
> A ty, Danieli, udržuj ta slova v tajnosti a zapečeť tuto knihu až do doby konce. Mnozí budou zmateně pobíhat, ale poznání se rozmnoží. (Da 12,4)

**Osobní studium**

`Co řekl Hospodin Danielovi v úvodním textu (Da 12,4; porovnej se Zj 22,10)? Jak těmto slovům rozumíš?`

Není neobvyklé slyšet, jak kazatelé používají Da 12,4 k předpovídání vzestupu technologického a vědeckého poznání těsně před příchodem Krista. Mnozí jej po­uží­vají také k popisu pokroků v rychlosti cestování, které se udály za poslední století. I mnoho adventistických knih zvolilo tento přístup. Přestože se jedná o rozumné interpretace, máme dost důvodů předpokládat, že význam textu je mnohem širší.

`Andělův pokyn Danielovi začíná příkazem „udržuj ta slova v tajnosti a zapečeť tuto knihu“. Předmětem diskuze je samotná kniha Daniel. Co když je to tak, že se „poznání“, které se na konci časů náhle rozroste, bude týkat právě pochopení samotné knihy Daniel?`

V tom se kniha Daniel zásadně liší od knihy Zjevení. Jan totiž dostal přesně opačný příkaz než Daniel: „Nezapečeťuj knihu se slovy tohoto proroctví: čas je blízko“ (Zj 22,10). Záměrem Zjevení bylo, aby ho lidé chápali hned od začátku, protože „čas je blízko“. Naproti tomu kniha Daniel měla být jasněji pochopena až v určité chvíli ve vzdálené budoucnosti.

V průběhu staletí se knihu Daniel pokoušelo vysvětlit mnoho křesťanských myslitelů. Mnohým se podařilo učinit při výkladu knihy zásadní objevy. Pochopení knihy Daniel se však rychle rozrostlo po skončení proroctví o 1260 „dnech“, které skončilo v roce 1798. Právě tehdy začali postupně různí vykladači na celém světě přicházet k závěru, že se kolem roku 1843 stane něco velkolepého. Nejpozoruhodnější z nich byl William Miller, jehož kázání nastartovalo velké adventní hnutí devatenáctého století a rozpoutalo řetěz událostí, které měly za následek vznik církve adventistů a jasné pochopení poselství tří andělů.

Jinými slovy, zrod celosvětového adventního hnutí je naplněním Danielovy předpovědi, že se v době konce „rozmnoží poznání“ (Da 12,4).

**Aplikace**

`Při pohledu na roztříštěnost křesťanského světa a obrovské rozdíly v chápání zásadních pilířů biblického poselství je zřejmé, že i mezi věřícími panuje určitá „temnota“ a odklon od mnohých Bohem zjevených pravd (včetně těch prorockých). Má v takové situaci ještě smysl klást důraz na „pravdu“ a správné „poznání“? A pokud ano, jak se u toho vyhnout lákavému nebezpečí pýchy, povyšování se a odsuzování druhých?`