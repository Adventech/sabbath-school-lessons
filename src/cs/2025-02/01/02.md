---
title:  'Kdo čte, ať rozumí'
date:  30/03/2025
---

> <p></p>
> 15Když pak uvidíte „znesvěcující ohavnost“, o níž je řeč u proroka Daniela, jak stojí na místě svatém – kdo čteš, rozuměj – 16tehdy ti, kdo jsou v Judsku, ať uprchnou do hor... (Mt 24,15.16)

> <p></p>
> Blaze tomu, kdo předčítá slova tohoto proroctví, a blaze těm, kdo slyší a zachovávají, co je tu napsáno, neboť čas je blízko. (Zj 1,3)

**Osobní studium**

Při návštěvě jakéhokoli kamenného či internetového křesťanského knihkupectví velmi rychle zjistíme, že existuje mnoho publikací o proroctvích a jejich výkladu. Ty však nabízejí nejen různé, ale velmi často i protichůdné názory. Člověk opravdu velmi snadno sklouzne k přesvědčení, že nikdo ve skutečnosti neví, co biblické prorocké knihy říkají. Jeden autor například tvrdí, že antikrist není nic jiného než metafora; jiný je přesvědčen, že antikrist teprve přijde v budoucnosti, a další přináší historické důkazy, že antikrist je někdo nebo něco, co zde bylo v dobách pohanské Římské říše. Jak řekl jeden zkušený kazatel: „Možná je Bible jen jako staré housle, na kterých se dá zahrát jakákoliv melodie.“

Samotná Bible však nic takového nenaznačuje. Naopak, zve nás, abychom ji četli s vědomím, že Bůh nemluví nadarmo a že můžeme znát pravdu o tom, co prostřednictvím svého Slova říká.

`Přečti si Mt 24,15; Zj 1,3; Mt 11,29 a Jr 9,23.24. Co naznačují uvedené texty o Božím úmyslu dát se nám poznat a pochopit?`

Mnohé humanitní obory na univerzitách nabízejí kurzy, jejichž název zní přibližně „Bible jako literární dílo“. Věřící člověk by se mohl divit, proč by někdo chtěl vyslechnout množství přednášek, na kterých vyučující čte a vysvětluje Bibli, jako by se jednalo o dílo pohanské mytologie. Hlavní myšlenkou je, že v příbězích se sice může nacházet nějaká morální „pravda“, ale k těmto příběhům můžeme přistoupit, jak chceme, a najít v nich, co se nám líbí. Myšlenka, že by Bible měla být inspirována Bohem, je takovým učitelům k smíchu.

Učitel tedy čte a vysvětluje Bibli, ale neslyší v ní mluvit Boží hlas. Jiní při studiu Bible dospěli k závěrům, které jsou v jasném rozporu s jejím poselstvím. Bez toho, aby se člověk odevzdal Bohu a otevřel své srdce poznávání pravdy, velmi pravděpodobně při čtení Bible přehlédne její poselství a nepochopí milující a svatý Boží charakter zjevený na jejích stránkách. Může se to stát velmi lehce. Čteme-li tedy Bibli bez správných nástrojů, bez správného přístupu (ten je mimořádně důležitý) a bez vedení Ducha svatého, může to přinést více škody než užitku.

**Aplikace**

`Někteří lidé mají tendenci se při čtení Bible soustředit na problémy či chyby, které by tam mohli najít. V čem je takový přístup značně problematický, a za jakých okolností by nám mohl přinést i něco pozitivního? Jaký způsob čtení Bible ti pomáhá růst duchovně i intelektuálně?`