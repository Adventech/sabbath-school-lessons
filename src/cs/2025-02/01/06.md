---
title:  'Obrazně, nebo doslova?'
date:  03/04/2025
---

> <p></p>
> 2Daniel řekl: „Viděl jsem v nočním vidění, hle, čtyři nebeské větry rozbouřily Velké moře. 3A z moře vystoupila čtyři veliká zvířata, odlišná jedno od druhého.“ (Da 7,2.3)

> <p></p>
> 17Ta čtyři veliká zvířata, to čtyři králové povstanou v zemi. […] 23Čtvrté zvíře – na zemi bude čtvrté království, to se bude ode všech království lišit. (Da 7,17.23)

**Osobní studium**

Při studiu proroctví si musíme velmi často odpovědět na otázku, zda konkrétní vyjádření máme chápat doslovně, nebo obrazně. Jak lze určit, zda autor použil symbolický jazyk? A jak můžeme zjistit, co konkrétní symbol představuje? Nejdůležitější je při takovém rozhodování zjistit, jak je konkrétní symbol (postava, místo, událost) chápán v celé Bibli, tedy ne, jak mu rozumíme my dnes. Někteří například aplikují symbol medvěda z Da­niela 7 na současné Rusko, neboť právě medvěd se dnes často používá jako symbol Ruska. Toto však není dobrý ani bezpečný způsob interpretace prorocké symboliky.

**Při čtení následujících textů dovol, aby se Bible stala svým vlastním vykladačem a sama určila význam textu. Jaký prorocký symbol je společný pro jednotlivé texty a co podle Bible představuje?**

`Da 7,7; Da 8,3; Da 7,24`

`Zj 1,16; Ef 6,17; Žd 4,12`

`Zj 12,1; Zj 21,2; Ef 5,31.32; Jr 6,2`

Použitím jednoduchého pravidla, že Bib­le sama definuje pojmy, které používá, se vytratí většina „tajemství“ týkajících se prorockých symbolů. Vidíme například, že roh může symbolizovat politickou moc nebo národ. Meč může symbolizovat Boží slovo. A žena může symbolizovat církev. Na tomto příkladu lze poměrně dobře vidět, jak Bible vysvětluje sebe sama.

`Zůstává však odpověď na otázku, proč by se Bible měla vyjadřovat v symbolech, místo toho, aby byla jasná, konkrétní a přímočará? Proč by například Petr v 1Pt 5,13 záhadně označoval město Řím jako Babylón?`

Existuje zřejmě několik důvodů, proč se Bůh rozhodl oznamovat své poselství v proroctvích symbolickým jazykem. V případě novozákonní církve, kdyby kniha Zjevení jasně označila Řím za původce zla, už tak nebezpečné pronásledování církve by se mohlo ještě více vyostřit. Ať už jsou důvody jakékoli, můžeme se spolehnout, že Bůh chce, abychom pochopili, co použité symboly znamenají.

**Aplikace**

`Některé symboly a proroctví jsou i dnes pro nás záhadou. Jak nám může pomoci posílit naši víru to, že se soustředíme na to, čemu rozumíme?`

---

#### Dodatečné otázky k diskuzi

`Proč je potřeba řešit otázku, zda je poselství v proroctví myšleno doslovně nebo obrazně?`

`Proč používají biblická proroctví tolik symbolů?`

`Proč je při hledání významu symbolů třeba začít hledat v Bibli?`

`Znáš nějaký příklad toho, kdy Bible sama odhaluje význam symbolu? Uveď.`

`Proč je tak lákavé vytrhávání prorockých textů z kontextu?`