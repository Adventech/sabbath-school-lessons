---
title:  'Národy (2)'
date:  26/04/2025
---

### Texty na tento týden
Gn 2,9–17; Da 2,31–35; Iz 17,12.13; Da 7,1–3; Ř 3,10–19; Zj 12,15.16; Zj 10,1–11

> <p>Základní verš</p>
> „Dost už! Uznejte, že já jsem Bůh. Budu vyvyšován mezi pronárody, vyvyšován v zemi.“ (Ž 46,11)

V průběhu dějin se našli lidé, kteří tvrdili, že Božím záměrem bylo, aby člověk padl do hříchu. Podle nich Bůh naplánoval hřích a smrt člověka, na základě čehož mohl pak v osobě Ježíše zemřít na kříži. Podle těchto teorií mohl Bůh jen prostřednictvím oběti na kříži jasně a působivě ukázat hloubku své lásky k lidstvu. Toto uvažování vlastně tvrdí, že Bůh potřeboval, aby lidstvo zhřešilo.

Takový pohled na Boha je hrozný a žalostný zároveň. Nikdy nebylo Božím záměrem, aby satan nebo lidstvo padli. Vzpoura satana a potom i lidstva byla tragédií s nesmírně nešťastnými následky. Vždyť kdyby naši první rodiče nezhřešili, naše radost v Bohu mohla být již od stvoření úplná a dokonalá.

Tento týden se budeme nadále zabývat problémy způsobenými pádem a touhou po lidské vládě v protikladu k Boží vládě. Tyto pravdy jsou působivě zjeveny v knize Daniel. Tato kniha jasně ukazuje, že Bůh měl pravdu, když varoval svůj lid před následky, které s sebou přinese odvrácení se od něho a touha po pozemských panovnících. Stalo se však přesně to, před čím Bůh varoval. Boží lid dostal místo Boží vlády pozemské panovníky, tedy hříšníky, kteří vládnou hříšníkům. Taková kombinace pokaždé vede ke stále většímu zlu.

**Osnova lekce**

Už od počátku Bible je patrný kontrast mezi sobeckými snahami různých „národů“ a „království“, a principy „Božího království“. V této lekci uvidíme, jak tento dějinný rozpor představují hlavní prorocké obrazy z knihy Daniel a Zjevení, a jak i tyto lidi chce Bůh oslovit.

- Gn 2,8–17: Boží varování před následky vzpoury (neděle)
- Da 2: Prorocký pohled na boj mezi „královstvími světa“ a „Božím královstvím“ (pondělí)
- Da 7: Prorocký pohled na boj mezi „královstvími světa“ a „Božím královstvím“ (úterý)
- Zj 13: Stabilita Boží vlády a bouřlivá rozervanost světa (středa)
- Zj 10,8–11: Závěrečné poselství všem národům (čtvrtek)