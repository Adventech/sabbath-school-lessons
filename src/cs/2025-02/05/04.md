---
title:  'Daniel 7'
date:  29/04/2025
---

> <p></p>
> 1V prvním roce vlády Belšasara, krále babylónského, viděl Daniel sen, vidění mu prošla hlavou na jeho lůžku. Hned tedy v hlavních rysech ten sen popsal. 2Daniel řekl: „Viděl jsem v nočním vidění, hle, čtyři nebeské větry rozbouřily Velké moře. 3A z moře vystoupila čtyři veliká zvířata, odlišná jedno od druhého. (Da 7,1–3)

**Osobní studium**

Sen z Daniela 2 měl možnost poznat jako první babylónský král.

Daniel má příležitost spatřit stejné téma jako Nebúkadnesar, byť z jiné perspektivy. Namísto sochy vidí postupně národy, které vystupují z moře jako výsledek působení větru vířícího vodu. Mezi těmito národy probíhaly stálé spory, což mělo za následek neustálé přesuny moci mezi nimi. Verše jako Ž 65,6–9; Iz 17,12.13 a Jr 46,7.8 používají analogii záplav a vln k zobrazení nepokoje mezi národy.

Naproti tomu zaslíbená země existovala, alespoň na určitou dobu, jako ostrov klidu a bezpečí uprostřed moře pohanských království. Vyvolený lid stál na pevném základě Boží vlády, na rozdíl od neposlušných národů kolem něj.

`Soustřeď se na úvodní verše (Da 7,1–3). V této scéně je mnoho pohybu. Co se můžeme naučit z těchto obrazů? Co představují šelmy (zvířata), které vystupují z moře?`

Daniel sleduje chaos pohanských válek, když najednou z moře začnou vystupovat velké šelmy. Problémy a spory mezi pohany se nyní stávají součástí problémů jeho vlastního národa. To Izraelci se rozhodli žít jako pohané, takže teď budou žít s (a pod) pohany. Počínaje babylónskou nadvládou se Boží lid už nikdy netěšil úplné nebo dlouhotrvající samostatnosti.

Tato ztráta samostatnosti bude i pro dnešní Boží lid přetrvávat až do konce – tedy do chvíle, kdy se Kristus konečně vrátí na své právoplatné místo jako náš Král. V Novém zákoně pokračuje utrpení Božího lidu nejprve pod nadvládou Římské říše a později pronásledováním malého rohu, nástupce pohanského Říma.

Přestože z pohledu dějin byla některá království, říše či národy „lepší“ než jiné a některá období byla klidnější, naprostá většina historie národů, lidí a říší přecházela od jedné tragédie ke druhé a od jednoho utlačovatele k druhému. Často se to všechno děje pod vládci, kteří všechny přesvědčují o svých nejlepších úmyslech. Tato historická zkušenost stojí v příkrém rozporu s Božími záměry pro lidstvo. Lidé se však rozhodli jinak.

**Aplikace**

`Jak nám Ř 3,10–19 pomáhá lépe chápat, co se děje ve světě? V čem verš 19 ukazuje, proč ve svém životě tak zoufale potřebujeme evangelium?`

---

#### Dodatečné otázky k diskuzi

`V čem se tento sen podobá snu krále Nebúkadnesara a v čem se liší?`

`Co nám Danielův sen vypovídá o vztahu mezi říšemi?`

`Jak se Danielův sen týkal Božího vyvoleného národa?`

`Proč Bůh dovolil, aby jeho lid ztratil samostatnost? Proč bude v budoucnu vždy nějak „nesamostatný“?`

`Proč bychom měli být opatrní, když lidé v našem okolí začnou spoléhat na některou ze „šelem“?`

`Jak hodnotíš dějiny? Byly v souladu s tímto prorockým snem?`