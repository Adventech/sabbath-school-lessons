---
title:  'Úplně první přikázání'
date:  27/04/2025
---

> <p></p>
> 8A Hospodin Bůh vysadil zahradu v Edenu na východě a postavil tam člověka, kterého vytvořil. 9Hospodin Bůh dal vyrůst ze země všemu stromoví žádoucímu na pohled, s plody dobrými k jídlu, uprostřed zahrady pak stromu života a stromu poznání dobrého a zlého. [...] 15Hospodin Bůh postavil člověka do zahrady v Edenu, aby ji obdělával a střežil. 16A Hospodin Bůh člověku přikázal: „Z každého stromu zahrady smíš jíst. 17Ze stromu poznání dobrého a zlého však nejez. V den, kdy bys z něho pojedl, propadneš smrti.“ (Gn 2,8.9.15–17)

**Osobní studium**

Zahrada Eden byla pro první lidi učebnou, místem, na kterém se měli prostřednictvím vztahu se stvořením neustále učit o Stvořiteli. To se mělo týkat nejen prvních lidí, ale také všech jejich potomků. „Adam a Eva nebyli jen dětmi v Boží otcovské péči, ale i studenty přijímajícími naučení od vševědoucího Stvořitele. Navštěvovali je andělé a mohli se přímo stýkat se svým Tvůrcem. Byli plní síly, kterou jim dodával strom života. Jejich intelektuální schopnosti byly jen o málo menší než rozumové schopnosti andělů. Sám věčný Tvůrce a Udržovatel všeho odhaloval jejich mysli přírodní zákony.“ (PP 50.51; NUD 17)

`Přečti si text Gn 2,8–17. Jaký byl první příkaz, který dal Bůh lidstvu. Proč byl tak důležitý?`

`Ve verši 16 se poprvé objevuje hebrejské sloveso cava („přikázat“). Bůh dává lidem příkaz nejíst ze stromu poznání dobrého a zlého (Gn 2,16.17). O co vlastně šlo? A vůbec, proč by měl Bůh zakazovat nějaké „poznání“? Není vždy užitečné zažít, poznat a vědět víc?`

Podle Písma ne. Určitě bylo Božím záměrem dát lidem co největší poznání. Zároveň je však chtěl ušetřit dlouhodobého utrpení. A právě takové utrpení bylo následkem poznání, co to znamená, když se lidé rozhodnou vládnout si sami a odmítnou tak vládu Hospodina.

O tisíciletí později, když se Izraelité dožadovali krále, Hospodin je nejen seznámil s následky takové touhy (připomněli jsme si je minulý týden), ale zároveň svému lidu jasně řekl, že rozhodnutí vzdát se jeho přímé vlády bude trvat až do konce.

Izraelští králové byli stále bezbožnější. Následkem špatného příkladu králů se i celý Boží lid stal tak světským a tak vzdáleným od svého poslání, že Bůh jim dal ještě více toho, po čem toužili: lidskou vládu.

Přistupovat ke knize Daniel s tímto porozuměním může být poučné: střídání království zobrazených ve viděních knihy není jen obžalobou „národů“ (pohanů), ale také obžalobou selhání Izraelců a jejich odmítnutí následovat Boží micvot (přikázání). Místo svobody, kterou lidé dostali na začátku v Edenu, tedy prožívali nesmírně dlouhé období otroctví a poddanosti. A právě tento stav se měl stát novou „učebnou“, kde ochotná srdce mohou nejen poznávat následky svého rozhodnutí, ale mohou být i svědky ostrého protikladu mezi královstvími tohoto světa a Božím královstvím.

**Aplikace**

`Uvažuj o poznání, které bys raději neměl. Nebyl by život každého z nás lepší a krásnější, kdybychom nevěděli nejen o mnoha podobách zla na světě, ale kdybychom především neznali „smrt“? Jak nám to pomáhá pochopit zákaz, který dostali první lidé v Edenu?`

---

#### Dodatečné otázky k diskuzi

`Jak první přikázání zaznělo už v ráji?`

`Proč dal Bůh toto přikázání? Mělo obyvatele ráje omezovat?`

`V čem tkvělo nebezpečí stromu poznání dobra a zla?`

`Co vše chtěl Bůh Adama s Evou v ráji naučit?`

`Co Adam s Evou poznali, když ochutnali „zakázané ovoce“?`

`Existuje i dnes nějaké „zakázané ovoce“? Proč si to myslíš?`