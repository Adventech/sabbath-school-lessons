---
title:  'Mezi zemí a mořem'
date:  30/04/2025
---

> <p></p>
> 15A had za ní vychrlil ze chřtánu proud vody jako řeku, aby ji smetl. 16Ale země přispěla ženě na pomoc, otevřela ústa a pohltila tu řeku, kterou drak vychrlil. (Zj 12,15.16)

> <p></p>
> 1Tu jsem viděl, jak se z moře vynořila dravá šelma o deseti rozích a sedmi hlavách; na těch rozích deset královských korun a na hlavách jména urážející Boha. [...] 11Vtom jsem viděl jinou šelmu, jak vyvstala ze země: měla dva rohy jako beránek, ale mluvila jako drak. (Zj 13,1.11)

**Osobní studium**

Biblické obrazy země a moře (nebo vody obecně) jsou zejména v proroctvích velmi důležité a poučné. Zaměřme se tedy na ostrý kontrast mezi symboly země a moře v biblických proroctvích.

„Symbolicky, když země a moře stojí vedle sebe, země často představuje uspořádaný svět, nebo dokonce přímo Izrael, zatímco moře označuje pohanské národy, které jej ohrožují tak, jako moře ohrožuje pevninu.“ (NEALL, Beatrice S. „Sealed Saints and the Tribulation“ v Symposium on Revelation, sv. 1, Silver Spring, MD: BRI, GC SDA, 1992, s. 260)

Z tohoto pohledu je pevnina (země) místem stability vycházející z Boží vlády, zatímco moře představuje nestabilní neklid národů založených na lidské pýše.

`V souvislosti s myšlenkou vyjádřenou výše si prostuduj úvodní verše (Zj 12,15.16 a 13,1.11). Všimni si vzájemného vztahu vody a země. Jak nám tyto obrazy mohou pomoci pochopit biblická proroctví?`

Všimněme si, že drak používá vodu k pronásledování ženy (církve). Jak jsme viděli, v proroctvích voda často symbolizuje světské vlády a neklid a chaos, které je doprovázejí. Můžeme tedy sledovat, jak satan dokáže využívat masy, pobízené jejich vůdci, k pronásledování Božího lidu během velké části dějin církve.

`Adventisté sedmého dne si uvědomili, že Zj 12,16 odkazuje na migraci pronásledovaných věřících do Nového světa. Pokud je naše chápání země a moře správné, co to říká o vzniku Spojených států amerických?`

Mohli bychom tuto „zemi“ považovat za obdobu „zaslíbené země“, tedy místa vyhrazeného pro Boží lid? Mohl by to být důvod, proč se šelma ze země nejprve jeví jako Beránek? Přestože Amerika nikdy nebyla „novým Iz­raelem“, jak to někteří z jejích prvních zakladatelů rádi tvrdili, dlouho byla zemí náboženské svobody pro miliony lidí utlačovaných a pronásledovaných pro svou víru.

Naneštěstí tato šelma připomínající Beránka bude jednoho dne mluvit „jako drak“ (Zj 13,11). Spojené státy, které byly pro pronásledované velmi dlouho majákem náboženské svobody, se stanou tím, kdo bude pronásledovat pro víru. Jde o další následek toho, co se stalo, když lidé odmítli Boží vládu a rozhodli se vládnout sami.

**Aplikace**

`Co můžeš udělat pro to, aby tvůj život stál na základech Boží stability a neměnnosti (na „zemi“) a nebyl jsi zmítán zmatkem a pýchou světa („mořem“)?`

---

#### Dodatečné otázky k diskuzi

`Co nám o tom, jak se budou ubírat dějiny tohoto světa, prozrazuje Zjevení?`

`O jaké ženě píše Jan ve Zjevení? Koho představuje?`

`Proč se „had“ či „drak“ snaží zničit tuto ženu?`

`Jak rozumíš tomu, že země přispěchala „ženě“ na pomoc?`

`S čím musíme počítat, pokud chceme i nadále stát na Boží straně?`

`Spousta lidí používá tyto texty ke strašení druhých. Co si o tom myslíš?`

`Co musíme udělat, abychom se nemuseli bát budoucnosti?`