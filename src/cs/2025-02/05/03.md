---
title:  'Daniel 2'
date:  28/04/2025
---

> <p></p>
> 31Ty jsi, králi, viděl jakousi velikou sochu. Byla to obrovská socha a její lesk byl mimořádný. Stála proti tobě a měla strašný vzhled. 32Hlava té sochy byla z ryzího zlata, její hruď a paže ze stříbra, břicho a boky z mědi, 33stehna ze železa, nohy dílem ze železa a dílem z hlíny. 34Viděl jsi, jak se bez zásahu rukou utrhl kámen a udeřil do železných a hliněných nohou sochy a rozdrtil je, 35a rázem bylo rozdrceno železo, hlína, měď, stříbro i zlato, a byly jako plevy na mlatě v letní době. Odnesl je vítr a nezbylo po nich ani stopy. A ten kámen, který do sochy udeřil, se stal obrovskou skálou a zaplnil celou zemi. (Da 2,31–35)

**Osobní studium**

Stalo se to během babylónského zajetí. Právě tehdy Bůh prostřednictvím proroka Daniela představil nejpoutavější popisy, jaké máme o vztahu mezi Božím lidem a královstvími tohoto světa. Jeho lid už nebyl nezávislou entitou a už jen přijímal následky vlastních rozhodnutí. (A možná se z nich snažil poučit.)

`Úvodní text (Da 2,31–35) přináší rozsáhlý panoramatický pohled na světové dějiny až do konce. Jaké důležité pravdy se můžeme naučit z tohoto úžasného proroctví?`

Na konci devatenáctého století z mnoha lidí vyzařovala nová důvěra v lidský pokrok. Například Světová výstava v Paříži roku 1900 byla pozoruhodnou přehlídkou optimistického pohledu na budoucnost. Všichni věřili, že očividný a často dechberoucí technologický a vědecký pokrok pomůže konečně vyřešit i ty nejhorší problémy lidstva. Vstup do dvacátého století vnímali mnozí myslitelé s neskrývaným optimizmem. Byli přesvědčeni, že osvícenské ideály – mezi které patřily lidská dokonalost a síla rozumu – přinesou lidstvu novou, úžasnou éru.

První světová válka však tyto sny rychle zničila. Do konce dvacátého století v různých válkách zahynulo více než dvě stě milionů lidí. Možná jsme pokročili v technologickém smyslu, ale určitě ne v morálním. Abych parafrázoval i slova Martina Luthera Kinga, „máme řízené střely, ale nikým a ničím neřízené lidi“. A to je opravdu děsivá kombinace.

Mnozí studenti proroctví si všimli, že kovy zmíněné v Danielovi 2 jsou seřazeny podle své hodnoty sestupně: zlato je nahrazeno stříbrem, stříbro mosazí a mosaz železem, dokud celý obraz neskončí železem a hlínou.

Charles Darwin, Karl Marx a další myslitelé devatenáctého století se nás pokoušeli přesvědčit, že lidstvo nějakým způsobem směřuje vzhůru a vpřed – že se biologicky a sociálně vyvíjíme. Je pravda, že v některých směrech se lidská existence opravdu zlepšila (alespoň na hmotné úrovni). Kdo se však zaměří na způsob, jakým je dnešní svět spravován, a na rozhodnutí, která se v něm přijímají, ten asi těžko bude hledět do budoucnosti s bezbřehým optimizmem v souvislosti s mírem, bezpečností a prosperitou.

**Aplikace**

`Ježíš varoval: „Budete slyšet válečný ryk a zvěsti o válkách [...] Povstane národ proti národu a království proti království, bude hlad a zemětřesení na mnoha místech“ (Mt 24,6.7). Tato varování znějí vážně. V čem pro nás mohou být zdrojem útěchy?`

---

#### Dodatečné otázky k diskuzi

`Bůh králi Nebúkadnesarovi prorocký sen. Proč to udělal?`

`Jak reagoval babylónský král, když mu byl předložen výklad snu?`

`Lidé rádi věří tomu, že se „lidstvo“ díky vědě začne „morálně posouvat“ vzhůru. Co si o tom myslíš ty?`

`Co nás dějiny učí o tom, jaký je člověk, když opustí Boha a jeho zásady?`

`Jak hodnotíš úroveň současné společnosti a její morálky?`

`Má smysl se snažit žít v souladu s Božím zákonem, když je svět tak zkažený? Proč?`