---
title:  'Musíš znovu prorokovat'
date:  01/05/2025
---

> <p></p>
> 8Hlas, který jsem slyšel z nebe, opět ke mně promluvil: „Jdi, vezmi tu otevřenou knihu z ruky anděla, který stojí na moři i na zemi.“ 9Přistoupil jsem tedy k tomu andělu a požádal ho, aby mi tu knihu dal. Řekl mi: „Vezmi ji a sněz; v žaludku ti zhořkne, ačkoli v tvých ústech bude sladká jako med.“ 10Vzal jsem tu knihu z ruky anděla a snědl ji; v mých ústech byla sladká jako med, ale když jsem ji pozřel, zhořkla mi v žaludku. 11Tehdy jsem slyšel: „Je třeba, abys znovu prorokoval proti mnoha národům, kmenům, jazykům i králům.“ (Zj 10,8–11)

**Osobní studium**

Církev, která zůstane věrná Bohu do konce času, se zrodila v Novém světě, přesně tam, kam v sedmnáctém a osmnáctém století utíkali lidé toužící po náboženské svobodě. Vzhledem k dlouhotrvajícím náboženským a politickým překážkám, které existovaly v jiných částech světa, je nepravděpodobné, že by toto hnutí tak rychle a s takovou silou povstalo na nějakém jiném místě než v nové zemi, ze které se později staly Spojené státy.

`Přečti si text Zj 10,1–11, který popisuje zrod církve, jež zůstane věrná až do konce. Vyhledej v těchto verších některé prvky, o kterých jsme mluvili (například „národy“, „země“ a „moře“). Aniž bychom do tohoto textu vkládali své vlastní myšlenky, co se z těchto veršů můžeme dozvědět a naučit?`

Anděl „vykřikl mocným hlasem“, podobně jako volali tři andělé ze Zj 14 a anděl ze Zj 18. V dějinách jde o velmi naléhavý moment. Začíná totiž dílo věrné Boží církve adresované mnohým „národům, kmenům, jazykům i králům“ (Zj 10,11).

Anděl drží „knížku“ (ř. biblaridion, doslova „malý svitek“) – pravděpodobně knihu Daniel (viz Da 12,4) – která je otevřena poprvé po mnoha generacích. Anděl stojí jednou nohou na moři a druhou na zemi. Může to vyjadřovat myšlenku, že poselství je určeno pro celou zemi (Starý i Nový svět) v zeměpisném smyslu. Tento obraz však může vyjadřovat i to, že jde o poselství adresované všem národům: tedy lidem, kteří žijí na zemi, i těm, kteří žijí v moři „pohanů“.

Svět konečně ozáří Boží sláva a každý bude moci slyšet poselství ze Zj 14 určené pro čas konce. Podobně jako v případě Izraele je posláním církve kázat evangelium „po celém světě na svědectví všem národům, a teprve potom přijde konec“ (Mt 24,14).

Bůh posouvá lidské dějiny k jejich velkému závěru. Bude to znamenat nejen konec lidských říší a vlád, ale také věčnou vládu Krista na Božím trůnu. Již v knize Daniel Bible zcela jasně, bez jakýchkoli pochybností, říká, že všechna pozemská království budou zničena. Po těchto říších a jejich ohavném dějinném dědictví nezůstane ani stopy, protože je nahradí věčné Boží království (Da 2,34.35.44.45). Bude to království, kde už nikdy nebude hřích, utrpení, nemoc, zlo a smrt (Zj 21,1–4).

**Aplikace**

`Proroctví z Da 2 a 7 velmi přesně předpovídala vzestup a pád všech zmíněných říší. Jedná se o úžasnou přesnost, pokud si uvědomíme, kdy kniha Daniel vznikla. V čem nám toto poselství může pomoci důvěřovat Bohu i v souvislosti se zaslíbením o věčném a spravedlivém království našeho Boha?`

---

#### Dodatečné otázky k diskuzi

`Proč se nemáme bát lidem vyprávět o tom, co nám prozrazují proroctví?`

`Proroctví Janovi v ústech chutnala jako med, ale v žaludku mu zhořkla. Jak tomu rozumíš?`

`Co považuješ za nejdůležitější poselství, které máme pro lidi?`

`Jaké nebezpečí nám hrozí, když při výkladu těchto proroctví zapomeneme na roli, jakou v dějinách hraje Ježíš?`

`Snažíš se lidem vyprávět o Ježíši a o tom, co nás čeká? Co ti v tom brání?`

`S jakým výkladem proroctví se v církvi setkáváš? S tím, který tě přivádí blíž k Bohu, nebo s tím, který jen straší a Ježíš v něm nehraje žádnou roli?`

`Co můžeme udělat, aby se lidé v proroctvích setkali s milujícím Bohem?`