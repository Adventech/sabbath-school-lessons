---
title:  Misijní příběh
date:   02/05/2025
---

#### Část 1: Náboženství jedné dívky

_Andrew McChesney_

Když bylo Dianě 12 let, začala pít alkohol, kouřit marihuanu a poslouchat tvrdou rockovou muziku. V průběhu večírků se její myšlenky stočily k Bohu.

Bůh nebyl v jejím raném dětství příliš důležitou součástí. Její otec trávil hodně času v zámoří jako námořník u námořnictva a rodina se, jako mnoho vojenských rodin, každé dva nebo tři roky stěhovala. Matka Dianu a její sestry několikrát vzala v neděli do kostela, když byly ještě velmi malé a žily na Floridě.

Když bylo Dianě deset let a žili v Norfolku ve Virginii, měla možnost navštěvovat Prázdninovou biblickou školu. Kolem její čtvrti jezdil autobus z baptistického kostela a vyzvedával ji a její starší sestru. Učila se nazpaměť Jan 3,16 a biblické knihy. Učila se o misionářích a úctě k neměnnému Božímu Slovu. Rozhodla se nechat se pokřtít. Církev jí dala duchovní základy. Mimo kostel to byl ale jiný příběh. Diana byla zneužívána a toto trauma ji ovlivnilo na dlouhá léta.

Když jí bylo 12 let, rodina se opět přestěhovala, tentokrát do Albuquerque v Novém Mexiku. Mnoho dětí ze sousedství užívalo alkohol a drogy a Diana se k nim přidala.

Ve 14 letech se Diana s rodinou přestěhovala do Monte Visty v Coloradu. Když s novými přáteli kouřila marihuanu, občas mluvila o Bohu. Když jí bylo 16 let, mnoho jejích kamarádů muselo navštěvovat hodiny náboženství. Diana chtěla se svými přáteli navázat hlubší vztah, a tak se jich účastnila společně s nimi. Během jedné z hodin kněz prohlásil, že autorita jejich církve je nad autoritou Božího Slova, protože Církev změnila den uctívání Boha z biblického sedmého dne, soboty, na první den, neděli.

Diana byla šokována a znepokojena. Vzpomněla si, jak se učila, že Boží Slovo nemůže být změněno. Podivovala se: „Proč lidé uctívají první den, když Bible jasně říká, že se má uctívat sedmý den?“. Diana se rozhodla, že dokončí hodiny náboženství, ale nebude chodit do kostela. Dál pila, brala drogy a poslouchala tvrdou rockovou muziku. Časem se staly její identitou, jejím životem, jejím náboženstvím.

_Tento misijní příběh nabízí pohled do nitra toho, jak Bůh zázračně působil v životě Diany Fish, ředitelky rozvoje na indiánské školy Adventistů sedmého dne v americkém Holbrooku, která v roce 2021 obdržela dary třinácté soboty. Děkujeme vám, že 28. června podpoříte šíření evangelia darem třinácté soboty v tomto čtvrtletí._

_Více se o Dianě dozvíte příští týden._

![Diana Fish](picture5.jpg)
