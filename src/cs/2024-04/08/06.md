---
title:  '„Vy jste zdola, já jsem shůry“'
date:  21/11/2024
---

> <p></p>
> 23I řekl jim: „Vy jste zdola, já jsem shůry. Vy jste z tohoto světa, já nejsem z tohoto světa. 24Proto jsem vám řekl, že zemřete ve svých hříších. Jestliže neuvěříte, že já to jsem, zemřete ve svých hříších.“ 25Řekli mu: „Kdo jsi ty?“ Ježíš jim odpověděl: „Co vám od začátku říkám. 26Mám o vás mnoho co říci, a to slova soudu; ten, který mě poslal, je pravdivý, a já oznamuji světu to, co jsem slyšel od něho.“ 27Nepoznali, že k nim mluví o Otci. 28Ježíš jim řekl: „Teprve až vyvýšíte Syna člověka, poznáte, že já jsem to a že sám od sebe nečiním nic, ale mluvím tak, jak mě naučil Otec.“ (J 8,23–28)

**Osobní studium**

Během našeho studia Evangelia podle Jana jsme ukazovali na Janovy důrazy, že Ježíš je skutečně zaslíbeným Mesiášem, velkou nadějí, po které Židé tak velmi toužili.

`A přece mnozí náboženští a duchovní vůdci patřili mezi největší Ježíšovy nepřátele. Proč?`

`Přečti si text J 8,12–30. Co se odehrává mezi Ježíšem a náboženskými vůdci? Které texty nejlépe pomáhají vysvětlit, proč ho mnozí odmítali?`

Ježíš říká, že neznají ani jeho, ani Otce (J 8,19). Měli znát oba, ale tito lidé žili v sebeklamu. Byli tak zaujatí svými vlastními tradicemi a filozofiemi, že Ježíše odmítli. A to dokonce navzdory tomu, že ho měli přímo před sebou, že viděli všechna jeho znamení a zázraky, že slyšeli jeho slova a že sami byli svědky mocných zjevení Otce.

Ježíš jim řekl: „Vy jste zdola“ (J 8,23). Přestože se pokládali za zbožné, nebyli duchovní (z Ducha). Tvářili se sice „jako zbožní“ (2Tm 3,5), ale to podstatné jim chybělo. Ukazovali vnější zbožnost, ale v jejich nitru nebyla víra.

Nebylo to nic nového. U proroka Izajáše můžeme číst: „Protože se tento lid přibližuje ke mně ústy a ctí mě svými rty, ale svým srdcem se ode mne vzdaluje a jejich bázeň přede mnou se stala jen naučeným lidským příkazem...“ (Iz 29,13). Velmi podobná slova zaznívají i z Ježíšových úst o několik století později: „… marná je zbožnost, kterou mne ctí, učíce naukám, jež jsou jen příkazy lidskými“ (Mk 7,7). Jejich lidská učení a přikázání byla „z tohoto světa“ (J 8,23). V tomto kontextu Ježíš zdůraznil rozdíl mezi ním a nimi: „Já nejsem z tohoto světa“ (J 8,23). Skutečnost, že lhali sami sobě, byla špatná. Mnohem tragičtější však bylo, že na scestí svedli i jiné. Pozoruhodné je, že výsledkem této ostré výměny názorů mezi Ježíšem a náboženskými vůdci bylo, že „mnozí v něho uvěřili“ (J 8,30).

A tak i přes bloudící a sobecké vůdce mnozí Židé dokázali pochopit, kdo je Ježíš.

**Aplikace**

`Co se můžeme naučit z Ježíšovy výměny názorů s náboženskými vůdci? Co můžeme udělat pro to, abychom byli „shůry“, a ne „zdola“. Jak můžeme poznat rozdíl mezi těmito dvěma stavy?`