---
title:  'Podněty k zamyšlení'
date:  22/11/2024
---

Přečtěte si 73. kapitolu „Nebojte se!“ (DA 662–680; TV 424–436) z knihy Touha věků.

„Člověk může projít okolo pokladu a vůbec si toho nemusí být vědom. Nebo může usednout ke kmeni stromu, aby si odpočinul, a přitom vůbec nepostřehne, že mezi kořeny je ukryto bohatství. A právě tak tomu bylo se Židy. Bůh jim svěřil zlatý poklad pravdy. Sám Kristus ustanovil židovskou bohoslužbu, která nesla pečeť nebes. Velké pravdy o vykoupení zahalil do obrazů a symbolů. Když však Kristus přišel, Židé nepoznali, že se na něm naplnily všechny tyto předobrazy. Měli sice ve svých rukou knihy Starého zákona, ale tradice, kterou si předávali z pokolení na pokolení, a lidský výklad Bible jim zakrývaly pravdu, kterou Ježíš Kristus ztělesňoval. Unikal jim duchovní význam Písma. Bůh jim otevřel pokladnici poznání, ale oni to nepochopili.

Bůh svou pravdu před lidmi neskrývá. Lidé si ji zatemňují sami, svým jednáním. Ježíš Kristus podal židovskému národu dostatek důkazů, že je Mesiáš, jeho učení však vyžadovalo rozhodnou změnu jejich života. Poznali, že přijetím Krista by se museli zříci svých oblíbených tradic a zvyklostí, sobeckých a bezbožných zvyků. Aby mohli přijmout neměnnou, věčnou pravdu, museli by přinést oběť. Proto nechtěli uznat ani nejpádnější důkaz, který jim Bůh mohl dát, aby uvěřili v Krista. Prohlašovali, že věří starozákonním spisům, ale odmítali uznat jejich svědectví o životě a povaze Ježíše Krista. Nechtěli se nechat přesvědčit. Obávali se, že by museli prožít obrácení a vzdát se svých předsudků. Měli mezi sebou poklad evangelia – Ježíše Krista – Cestu, Pravdu a Život, odmítli však největší dar, jaký jim mohla nebesa poskytnout.“ (COL 104.105; PM 50)

**Otázky k rozhovoru**

`1. 	Jakým způsobem může poznání proroctví naplněných v Ježíšově životě budovat naši víru?`

`2. 	Pokuste se najít alespoň tři hlavní překážky, které bránily náboženským vůdcům přijmout Ježíše vírou. Jak se stejné principy projevují v životech lidí i dnes?`

`3. 	Udělejte si osobní inventuru toho, na čem je založeno vaše přesvědčení o duchovních věcech. Jaké kroky podle vás mohou posílit vaši víru?`

`4. 	Co se můžeme naučit z odpovědi, kterou jste dali na otázku v závěru části na pondělí o autoritě Písma? Proč musíme odmítnout cokoli, co zpochybňuje konečnou a nejvyšší autoritu Písma?`