---
title:  'Znamení a zázraky'
date:  17/11/2024
---

> <p></p>
> 17On však jim odpověděl: „Můj Otec pracuje bez přestání, proto i já pracuji.“ […] 20Vždyť Otec miluje Syna a ukazuje mu všecko, co sám činí; a ukáže mu ještě větší skutky, takže užasnete. […] 36Svědectví, které mám já, je větší než Janovo: skutky, jež mi Otec svěřil, abych je vykonal. Tyto skutky, které činím, svědčí o tom, že mě Otec poslal. 37A sám Otec, který mě poslal, vydal o mně svědectví. Vy jste však nikdy neslyšeli jeho hlas ani jste nespatřili jeho tvář 38a jeho slovo ve vás nezůstává, poněvadž nevěříte tomu, koho on poslal. (J 5,17.20.36–38)

**Osobní studium**

Kromě konkrétních zázraků, jejichž popisem Jan ukázal na Ježíše jako na ­Mesiáše, za­znamenal i poměrně obsáhlé diskuze o je­ho znameních, skutcích a divech.

Znamení a zázraky samy o sobě nebyly důkazem Ježíšova mesiášství, protože zázraky konali i mnozí proroci, někdy dokonce i ti falešní. Jan mluvil o znameních nejen proto, aby jejich prostřednictvím poukázal na velkého Divotvorce. Janem popisovaná znamení měla jedinečným způsobem poukázat na Ježíše jako na Mesiáše a dokázat, že skutečně přichází od samotného Boha Otce.

`Jak popisují úvodní verše (J 5,17.20.36–38) vztah mezi Ježíšem a Bohem Otcem, zejména v kontextu znamení?`

Ježíš používal znamení, aby zjevil svůj blízký vztah s Otcem, který byl založen na spolupráci. Ti dva byli jedno. Prostřednictvím všeho, co dělal, Ježíš ukazoval, že „Otec je ve mně a já v Otci“ (J 10,38; viz také J 14,10.11).

Cílem Ježíšova příchodu bylo konat skutky toho, který ho poslal zjevit tyto skutky světu. To znamená, že přišel konat dílo, které ho poslal dělat Otec, a skutky, které konal, jasně svědčily, že je poslán od Otce.

Jak jsme však již viděli, i přes mocná znamení a svědectví mnoha lidí se mnozí rozhodli nevěřit.

Náboženští vůdci se Ježíše ptali: „‚Jak dlouho nás chceš držet v nejistotě? Jsi-li Mesiáš, řekni nám to otevřeně!‘ Ježíš jim odpověděl: ‚Řekl jsem vám to, a nevěříte. Skutky, které činím ve jménu Otce, ty o mně vydávají svědectví‘“ (J 10,24.25).

Kdyby Ježíš hned od začátku otevřeně prohlásil, že je Mesiáš, náboženští vůdci, připraveni najít cokoli pro jeho odsouzení, by se na něho okamžitě vrhli. Ježíš to věděl, a proto raději poukazoval na skutky, které vykonal. Pokud by Ježíš řekl, že je Kristus, jeho odpůrci by se to snažili vyvrátit. Ale jak mohli popřít znamení, skutky a zázraky, které Ježíš konal veřejně? Šlo o mocné svědectví o tom, kým Ježíš je a odkud přišel.

**Aplikace**

`Jak se můžeme chránit před takovým zatvrzelým srdcem, jaké vidíme u zmíněných náboženských vůdců? Jakými způsoby můžeme bojovat (možná i nevědomě) proti Božímu dílu v našich vlastních životech?`