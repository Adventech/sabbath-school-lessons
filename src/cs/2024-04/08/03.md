---
title:  'Bible jako nejvyšší autorita'
date:  18/11/2024
---

> <p></p>
> 39Zkoumáte Písma a myslíte si, že v nich máte věčný život; a Písma svědčí o mně. 40Ale vy nechcete přijít ke mně, abyste měli život. […] 46Kdybyste opravdu věřili Mojžíšovi, věřili byste i mně, neboť on psal o mně. 47Nevěříte-li tomu, co on napsal, jak uvěříte mým slovům? (J 5,39.40.46.47)

**Osobní studium**

Kromě konkrétních znamení a svědectví, které Jan používal k označení Ježíše jako Mesiáše, se Jan odvolával i na autoritu Starého zákona a na jeho proroctví, která předpovídala Kristovo dílo. Starý zákon je ústředním prvkem nejen Evangelia podle Jana, ale celého Nového zákona. Potvrzení toho, kým Ježíš byl, co dělal, co říkal a odkud přišel, je založeno na Písmu, v tomto případě na Starém zákoně.

`Co se můžeme naučit z úvodních veršů (J 5,39.40.46.47) o Ježíšově postoji k autoritě Písma?`

Ve všech evangeliích Ježíš opakovaně poukazuje na autoritu Písma jako na svého klíčového svědka. Ježíš se často odvolává na události ze Starého zákona, aby svým posluchačům poukázal na význam svých skutků a totožnost své osoby. Podívejme se například na případ, kdy Ježíš připomíná událost z Nu 21,5–9. „Jako Mojžíš vyvýšil hada na poušti, tak musí být vyvýšen Syn člověka“ (J 3,14). Ježíš odkazuje na starozákonní příběh, aby vysvětlil své jednání. Ale nejen to. Takovým způsobem vlastně Ježíš dává směrodatný výklad významu události, která se kdysi odehrála na poušti.

K Písmu tak přistupuje nejen Ježíš, ale i další používají Starý zákon, aby ukázali na Ježíše. Na začátku Evangelia podle Jana čteme například slova Filipa: „Nalezli jsme toho, o němž psal Mojžíš v Zákoně i Proroci, Ježíše, syna Josefova z Nazareta“ (J 1,45).

**Co učí následující texty o autoritě Písma, jak ji chápali Ježíš a Jan? Co nám to říká o zásadní roli, kterou musí hrát celé Písmo v růstu naší víry?**

`J 13,18`

`J 17,12`

`J 19,24.28.36`

**Aplikace**

`Co všechno dnes nenápadně nebo i otevřeně podkopává naši víru v autoritu Bible? Podělte se o svou odpověď ve třídě sobotní školy.`