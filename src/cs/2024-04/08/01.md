---
title:  'Naplnění starozákonních proroctví'
date:  16/11/2024
---

### Texty na tento týden
J 5,17.20.36–40.46.47; J 13,18; J 17,12; Jr 2,13; Za 9,9; J 8,12–30

> <p>Základní verš</p>
> „Svědectví, které mám já, je větší než Janovo: skutky, jež mi Otec svěřil, abych je vykonal. Tyto skutky, které činím, svědčí o tom, že mě Otec poslal.“ (J 5,36)

V Evangeliu podle Jana můžeme opakovaně vidět popis Ježíšových slov a činů, které potvrdily, že Mesiáš (Kristus) opravdu přišel do Izraele. Ve skutečnosti byl jako jeden z nich – Žid narozený v Betlémě, přesně jak to předpovědělo Písmo.

A přece, jak napsal Jan: „Na světě byl, svět skrze něj povstal, ale svět ho nepoznal“ (J 1,10).

Byl ve světě, svět vznikl skrze něj, a přece ho svět nepoznal? To je ohromující prohlášení. Ve všech čtyřech evangeliích vidíme, že mnozí lidé Ježíše nepoznali, ačkoli ho na základě všech jeho skutků a znamení poznat mohli. Kromě toho na Mesiáše ukazovalo množství starozákonních proroctví.

Zamyslíme se nad tím, proč Ježíše někteří stále odmítali – navzdory mnoha vážným důvodům, které ho potvrzovaly jako Krista. A položíme si i otázku, co se můžeme naučit z chyb lidí, kteří v Ježíši Mesiáše nepoznali.

**Osnova lekce**

Tento týden se podíváme na další způsoby, jakými Jan představil Ježíše jako Mesiáše. Uvidíme, jak o jeho božském poslání svědčily nejen jeho činy, ale také všechna hebrejská Písma, včetně řady proroctví.

- J 5,17.20.36–38: Svědectví Ježíšových činů (neděle)

- J 5,39.40.46.47: Svědectví Písem (pondělí)

- Svědectví konkrétních starozákonních proroctví (úterý, středa)

- J 8,12–30: Tragické odmítnutí těchto svědectví (čtvrtek)

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`