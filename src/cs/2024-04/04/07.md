---
title:  'Podněty k zamyšlení'
date:  25/10/2024
---

Přečtěte si 17. kapitolu „Nikodém“ (DA 167–177; TV 103–108) z knihy Touha věků.

Nikodém „začal zkoumat Písmo jinak – ne proto, aby o něm mohl učeně hovořit, ale proto, aby mohl duchovně žít. Nechal se vést Duchem svatým a začal chápat nebeské království. [...] Vírou přijímáme Boží milost, ale víra není naším Spasitelem. Sama o sobě nic neznamená. Je jen rukou, jíž se chytáme Krista, když si přivlastňujeme jeho zásluhy – jediný lék proti hříchu. [...] Pokání i odpuštění přichází od Krista.

Jak tedy můžeme být spaseni? ‚Jako Mojžíš vyvýšil hada na poušti‘, tak byl vyvýšen Syn člověka a každý, kdo byl podveden a uštknut hadem, na něho může hledět a žít. ‚Hle, beránek Boží, který snímá hřích světa.‘ (J 1,29) Světlo kříže zjevuje Boží lásku. Ta nás přitahuje k Bohu. Pokud se jí nevzpíráme, dovede nás ke kříži a my s lítostí v srdci vyznáme hříchy, které ukřižovaly našeho Spasitele. Boží Duch v nás pak skrze víru probudí nový život. Své touhy a myšlenky budeme podřizovat Kristově vůli. Dostaneme nové srdce a novou mysl podle Ježíšova obrazu, neboť on v nás probouzí ochotu cele se mu podřídit. Pak budeme mít Boží zákon zapsaný ve své mysli a ve svém srdci a spolu s Kristem budeme moci říct: ‚Plnit, Bože můj, tvou vůli je mým přáním, tvůj zákon mám ve svém nitru‘ (Ž 40,9).“ (DA 175.176; TV 107.108)

**Otázky k rozhovoru**

`1. Jan Křtitel přišel připravit cestu Ježíši. Jak úspěšná byla (z lidského hlediska) jeho služba? Když budete přemýšlet o své odpovědi, položte si také důležitou otázku: Jak definovat „úspěch“ v duchovních věcech?`

`2. Jan Křtitel později vyjádřil určité pochybnosti (Mt 11,2.3; L 7,19). Co vyvolalo jeho otázky? Co se z nich můžeme naučit o tom, jak můžeme být pevní ve víře?`

`3. Jak se mohlo stát, že někdo jako Nikodém – vedoucí představitel té správné církve, někdo, kdo měl určitě mnoho znalostí –, mohl být stále tak duchovně nevědomý v tom, na čem skutečně záleží? Jaké ponaučení si můžeme vzít z jeho situace?`

---

#### Dodatečné otázky k diskuzi

`Které „svědectví“ tě nejvíce zaujalo během studia této lekce? Proč?`

`Jak by mělo vypadat „vydávání svědectví o Ježíši“?`

`Můžeme se stát svědky Ježíše i my? Jak?`

`Co ti někdy brání být „svědkem Ježíše“? Jak na to reaguješ?`

`Zaujalo tě v naší diskuzi nějaké „svědectví“? Které a proč?`