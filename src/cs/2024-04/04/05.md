---
title:  'Filip a Natanael'
date:  23/10/2024
---

> <p></p>
> 47Ježíš spatřil Natanaela, jak k němu přichází, a řekl o něm: „Hle, pravý Izraelec, v němž není lsti.“ 48Řekl mu Natanael: „Odkud mě znáš?“ Ježíš mu odpověděl: „Dříve než tě Filip zavolal, viděl jsem tě pod fíkem.“ 49„Mistře,“ řekl mu Natanael, „ty jsi Syn Boží, ty jsi král Izraele.“ 50Ježíš mu odpověděl: „Ty věříš proto, že jsem ti řekl: ‚Viděl jsem tě pod fíkem‘? Uvidíš věci daleko větší.“ 51A dodal: „Amen, amen, pravím vám, uzříte nebesa otevřená a anděly Boží vystupovat a sestupovat na Syna člověka.“ (J 1,47–51)

**Osobní studium**

`Přečti si text J 1,43–46. Co se na základě Filipova jednání dozvídáme o jeho víře v Ježíše?`

Stejně jako Ondřej a Petr, i Filip byl z Betsaidy. Našel svého přítele Natanaela a řekl mu o Ježíši. Jan Křtitel nazval Ježíše „Beránkem Božím“. Ondřej řekl Petrovi, že našel „Mesiáše“. A Filip označuje Ježíše za toho, o němž psali Mojžíš a proroci, a přidává informaci, že je synem Josefa z Nazareta. Jeho zmínka o Nazaretu vyvolá u Natanaela ostrou reakci.

Zdá se, že Natanael měl vůči městečku Nazaret značné předsudky. Král by určitě nepocházel z takového odlehlého a nevýznamného města. Předsudky snadno zaslepí naše oči tak, že nevidíme skutečnou hodnotu člověka. Zdá se, že Filip znal Natanaela opravdu dobře. Chápal, že nepomůže Natanaelovi vyrovnat se s předsudky nějakou vznešenou filozofickou nebo teologickou argumentací, ale spíše pozváním, aby osobně poznal pravdu. Proto mu řekl: „Pojď a přesvědč se“ (J 1,46). A přesně to Natanael udělal. Šel a viděl.

`Jak Ježíš přesvědčil Natanaela o tom, kým je? Jaká byla Natanaelova odpověď (J 1,47–51)?`

To, co se odehrálo mezi verši 46 a 47, je klíčovým detailem Natanaelovy reakce na Filipovo pozvání. Vstal a šel se přesvědčit na vlastní oči. Jeho přátelství s Filipem bylo silnější než předsudky a tento postoj změnil jeho život.

Ježíš se o Natanaelovi vyjadřuje velmi pozitivně. Nazývá ho pravým Izraelcem, „v němž není lsti“ (J 1,47). Jeho výrok je v protikladu s tím, co řekl o Ježíši Natanael (J 1,46). Ten nyní reaguje velmi překvapeně, protože se s Ježíšem do té doby nesetkal.

Ježíš mluví o tom, že ho viděl pod fíkovníkem, a tato zmínka Natanaela přesvědčila. Ježíš díky nadpřirozenému vnímání viděl Natanaela modlit se a hledat pravdu. (Viz DA 140.141; TV 84.85.) Natanael pak s úctou vyzná Ježíši: „ty jsi Syn Boží, ty jsi král Izraele“. Všimněme si, jak zdánlivě bezvýznamné zjevení vede k velkolepému vyznání víry.

**Aplikace**

`Proč je důležité dávat si pozor na předsudky vůči druhým? Jak správně rozlišit mezi předsudky a opatrností?`

---

#### Dodatečné otázky k diskuzi

`Filip se při svědčení Natanaeolovi odvolává na Mojžíše. Proč to dělá?`

`Jakou roli hraje ve tvém svědectví Bible? Proč je tak důležitá?`

`Jak reagoval Nataneal na svědectví svého přítele Filipa? Proč pochyboval?`

`Jakou roli hrají v našem životě (víry) předsudky?`

`Co a proč říká Ježíš Natanaelovi, když se setkali?`

`Proč Natanael mění svůj názor na Ježíše?`

`Co Natanaelovi (a také nám) slibuje Ježíš?`

`Věříš tomu, že tě Ježíš zná stejně, jako znal Natanaela? Jaké pocity to v tobě vyvolává? Proč?`