---
title:  Misijní příběh
date:   25/10/2024
---

#### Síla modlitby v Uzbekistánu

_Andrew McChesney_

Sanitka v uzbeckém Taškentu odvezla 36letou Nigoru do nemocnice. Sotva mohla mluvit. Její ruce byly ztuhlé. Jen stěží mohla polykat. Lékař nedokázal určit její diagnózu.

Během následujícího měsíce v nemocnici se Nigora cítila stále hůř. Nemohla spát déle než 15 minut denně. Rentgenové snímky ukázaly neobvyklou mozkovou činnost.

Pak druhý lékař řekl, že Nigora trpí smrtelnou nemocí. Neviděl žádnou naději.

Nigora nevěřila v Ježíše, ale měla sousedy adventisty sedmého dne, kteří věřili. Navštívili ji na jednotce intenzivní péče a požádali o svolení pozvat kazatele jejich sboru, aby se s ní přišel pomodlit. „Ne, ne,“ řekla Nigora. „Není mi dobře. Vypadám hrozně. Řekněte mu, ať přijde, až mi bude lépe.“

Sousedé však trvali na svém: „Dovol, aby přišel a pomodlil se za tebe.“

Nigora neochotně souhlasila. O den později kazatel i jeho žena přišli k Nigořině posteli. Kazatel přečetl 23. Žalm, pomazal Nigoře čelo olejem a modlil se: „Pane, dej zdraví naší sestře. Uzdrav ji, aby se mohla plně zotavit.“ Po této modlitbě ale Nigora žádnou změnu nepocítila.

Druhý den se kazatel s manželkou vrátili. Opět jí četl z Bible, pomazal ji a modlil se. Nigora opět necítila žádnou změnu. Tu noc však byla schopna spát několik hodin, a ne jen 15 minut.

Třetí den se kazatel s manželkou vrátili. Opět jí četl z Bible, pomazal ji a modlil se. Opět Nigora necítila žádnou změnu. Tu noc však spala celou noc. Poté spala dobře každou noc.

Kazatel s manželkou ji navštěvovali i nadále. Nigořin hlas se pomalu zlepšoval. Začaly jí fungovat ruce a nohy. Rentgenové snímky v nemocnici ukázaly, že se její mozková činnost vrátila do normálu. Lékař byl ohromen.

„Je nemožné, že jste se uzdravila, a navíc tak rychle,“ řekl.

Čtyři měsíce poté, co se kazatel začal modlit, řídila Nigora auto a vrátila se do práce.

Žena, která v Boha nevěřila, Mu teď přičítala zásluhy za své uzdravení.

„Je to Boží zázrak,“ řekla.

Je ráda, že má sousedy, kteří se o ni postarali. „Jsem Bohu velmi vděčná, že mi dal takové přátele, kteří jsou jako rodina,“ řekla pomalu, ale zřetelně v rozhovoru pro Adventistickou misii.

Přestože Nigora věří v Boha, své srdce mu neodevzdala. Odrazujícím faktorem může být to, že mnoho lidí v Uzbekistánu považuje adventisty sedmého dne za členy sekty. Modlete se prosím za Nigoru a další jí podobné, kteří jsou svědky Boží moci ve svých životech, ale ještě se pro něj nerozhodli.

_Nigora je pseudonym._