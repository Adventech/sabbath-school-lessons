---
title:  'Beránek Boží'
date:  21/10/2024
---

> <p></p>
> 29Druhého dne spatřil Jan Ježíše, jak jde k němu, a řekl: „Hle, beránek Boží, který snímá hřích světa. 30To je ten, o němž jsem řekl: Za mnou přichází někdo větší, neboť byl dříve než já. 31Já jsem nevěděl, kdo to je, ale přišel jsem křtít vodou proto, aby ho poznal Izrael.“ 32Jan vydal svědectví: „Spatřil jsem, jak Duch sestoupil jako holubice z nebe a zůstal na něm. 33A já jsem stále nevěděl, kdo to je, ale ten, který mě poslal křtít vodou, mi řekl: ‚Na koho spatříš sestupovat Ducha a zůstávat na něm, to je ten, který křtí Duchem svatým.‘ 34Já jsem to viděl a dosvědčuji, že toto je Syn Boží.“ (J 1,29–34)

**Osobní studium**

Židovský národ toužil po Mesiáši, který by je vysvobodil zpod římské nadvlády. Cílem Evangelia podle Jana bylo změnit jejich chápání Mesiáše, aby mohli v Ježíši rozpoznat naplnění proroctví o při­chá­ze­jí­cím Králi. Mesiáš neměl být pozemským vládcem. Přišel, aby naplnil všechna starozákonní zaslíbení o něm. Týkala se jeho sebeobětování ve prospěch světa a obnovení vztahu mezi Bohem a jeho lidem.

`Přečti si text J 1,29–37. Co říká Jan Křtitel o Ježíši? Jaký obraz používá k jeho zobrazení a proč je tak důležitý pro pochopení toho, kdo Ježíš byl a jaké bylo jeho poslání?`

Výrok Jana Křtitele o Ježíši jako o Beránku Božím podporuje cíl Janova evangelia, kterým je přinést nové pochopení díla a povahy Mesiáše. Ježíš se měl stát naplněním zaslíbení obětního systému. Ten odkazoval na zaslíbení o Vykupiteli, které poprvé zaznělo v Gn 3,15.

„Při křtu označil Jan Ježíše za Beránka Božího, a tím vrhl na Mesiášovo dílo nové světlo. Prorok měl na paměti Izajášova slova: ‚Byl… jako beránek vedený na porážku‘ (Iz 53,7).“ (DA 136; TV 82)

**Jak nám tyto verše pomáhají pochopit úlohu Ježíše jako „Beránka Božího“?**

`Mk 10,45`

`Ř 5,6`

`1Pt 2,24`

I když Jan Křtitel potřeboval hlouběji pochopit povahu Ježíšovy služby, od začátku si byl jistý, že Ježíš je zaslíbený Mesiáš, který přišel, aby se naplnila proroctví.

**Aplikace**

`Uvažuj o titulu, kterým Jan Křtitel označil Ježíše jako „Božího Beránka“. Jaké myšlenky ti tento obraz evokuje? Jak to souvisí se starozákonním obětním systémem? Jak toto propojení ukazuje na velkou cenu našeho spasení?`

---

#### Dodatečné otázky k diskuzi

`Jaký cíl si dal Jan při psaní evangelia?`

`Jak rozuměli Židé termínu „beránek“? Co se jim muselo vybavit?`

`Jak Ježíš naplnil „obětní systém“?`

`„...který snímá HŘÍCH SVĚTA“. Proč tu není napsáno hříchy ale hřích?`

`Co je to ten „hřích světa“, který z nás může sejmout Beránek?`

`Proč je Ježíš jediný, kdo z nás sejmout „hřích světa“?`

`Jak v životě člověka probíhá to „sejmutí hříchu světa“?`

`Jaké svědectví vydává Jan Křtitel o Ježíši? Co viděl při jeho křtu?`

`Jan Křtitel uvěřil, že Ježíš je Mesiáš. Proč o tom později pochyboval?`