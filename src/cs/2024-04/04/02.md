---
title:  'Svědectví Jana Křtitele'
date:  20/10/2024
---

> <p></p>
> 19Toto je svědectví Janovo, když k němu Židé z Jeruzaléma poslali kněze a levity, aby se ho otázali: „Kdo jsi?“ 20Nic nepopřel a otevřeně vyznal: „Já nejsem Mesiáš.“ 21Znovu se ho zeptali: „Jak to tedy je? Jsi Eliáš?“ Řekl: „Nejsem.“ „Jsi ten Prorok?“ Odpověděl: „Ne.“ 22Řekli mu tedy: „Kdo jsi? Ať můžeme přinést odpověď těm, kdo nás poslali. Za koho se sám pokládáš?“ 23Řekl: „Jsem hlas volajícího na poušti: Urovnejte cestu Páně – jak řekl prorok Izaiáš.“ (J 1,19–23)

**Osobní studium**

Jak ukazuje lekce z minulého týdne, evangelium podle Jana začíná Ježíšem Kristem, Slovem věčně existujícím ještě před stvořením. Ale ve stejném prologu vystupuje i Jan Křtitel jako Ježíšův svědek. Někteří Židé v Ježíšově době očekávali příchod dokonce dvou mesiášů – jednoho kněžského a druhého královského. Evangelista jasně ukazuje, že Jan Křtitel si nenárokoval, že by byl jedním z těchto mesiášů. Naopak, Jan Křtitel vydával svědectví o jediném pravém Mesiáši.

`Jak Jan Křtitel podle úvodních veršů vysvětlil svou službu a poslání (J 1,19–23)?`

Náboženští vůdcové poslali kněze a levity, aby se Jana zeptali, kdo je. Vzhledem k vysokým mesiášským očekáváním v Judeji bylo důležité, aby Jan Křtitel objasnil svůj vztah k těmto očekáváním. Nebyl Světlem, ale byl poslán od Boha, aby vydal svědectví o Světle a připravil lidi na příchod Mesiáše (J 1,6–8). Proto jim odpověděl tak jasně, jak se jen dalo: „Já nejsem Mesiáš“ (J 1,20).

Kromě toho, Jan sice křtil vodou, ale Kristus bude křtít Duchem (J 1,26.33). Jan nebyl hoden rozvázat řemínek u Ježíšovy obuvi (J 1,27). Kristus měl ve všem přednost před Janem, protože existoval dříve než Jan (J 1,30). Ježíš byl Boží Syn a Jan na něho pouze ukazoval a vydával o něm svědectví (J 1,34).

`Jak Jan vykládá text Iz 40,1–5 (viz J 1,23)?`

V dobách hrbolatých a z kamení postavených cest šli někdy před královským průvodem služebníci, jejichž úkolem bylo opravovat různé výmoly, a dokonce i ostré zatáčky, aby bylo královo cestování co nejpohodlnější. Aby se naplnilo proroctví, přišel Jan, který připravoval srdce lidí na příchod skutečného Mesiáše.

**Aplikace**

`Jakým způsobem bychom jako adventisté sedmého dne měli vykonávat službu, kterou dělal Jan Křtitel? V čem je naše služba podobná službě Jana Křtitele?`

---

#### Dodatečné otázky k diskuzi

`Proč se Židé tolik zajímali o to, zda náhodou není Jan Křtitel Mesiášem?`

`Jaká očekávání měli tehdy Židé od očekávaného Mesiáše?`

`Proč se Jan představuje jako „hlas volajícího na poušti“?`

`Jak rozumíš tomu, že Jan měl urovnat „cestu Páně“?`

`Proč Jan odpovídá hned jasně, zatímco Ježíš ohledně toho, zda je Mesiáš, dlouho „mlžil“?`

`Jan vydal jasné svědectví o Ježíši. Proč ho Židé přesto nepřijali?`