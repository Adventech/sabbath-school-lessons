---
title:  'Nikodémovo svědectví'
date:  24/10/2024
---

> <p></p>
> 1Mezi farizeji byl člověk jménem Nikodém, člen židovské rady. 2Ten přišel k Ježíši v noci a řekl mu: „Mistře, víme, že jsi učitel, který přišel od Boha. Neboť nikdo nemůže činit ta znamení, která činíš ty, není-li Bůh s ním.“ […] 8„Vítr vane, kam chce, jeho zvuk slyšíš, ale nevíš, odkud přichází a kam směřuje. Tak je to s každým, kdo se narodil z Ducha.“ 9Nikodém se ho otázal: „Jak se to může stát?“ 10Ježíš mu řekl: „Ty jsi učitel Izraele, a tohle nevíš? 11Amen, amen, pravím tobě, že mluvíme o tom, co známe, a svědčíme o tom, co jsme viděli, ale vy naše svědectví nepřijímáte.“ (J 3,1.2.8–11)

**Osobní studium**

`Přečti si text J 3,1–21. Jak Nikodémovo svědectví podporuje téma Evangelia podle Jana?`

Nikodém byl v Izraeli uznávaným učitelem a bohatým členem velerady. Jeho svědectví hraje v Evangeliu podle Jana důležitou roli. Vede k tomu několik důvodů. Nikodém pokládal Ježíše za „mistra“ a poukazoval na znamení, která Ježíš dělal jako důkaz svého božského poslání. Proto ještě předtím, než si to Nikodém naplno uvědomil, podával důkazy na podporu Ježíšova mesiášství.

Nikodém považoval Ježíšova znamení za důkaz jeho božského povolání. Nevnímal je však zprvu tak, že poukazují na Ježíše jako na naplnění starozákonních proroctví o Mesiáši. Takže Nikodém přišel za Ježíšem s určitými pochybnostmi o tom, zda je opravdu Kristem.

`Co řekl Ježíš Nikodémovi, aby ukázal, že vidí přímo do jeho nitra (J 3,3–21)?`

Ježíš zná srdce každého člověka. Jeho odpověď Nikodémovi se může zdát zvláštní, ale Ježíš šel přímo k problému. Přestože Židé věřili, že pohané se musí obrátit, mnozí nechápali, že i oni, členové vyvoleného národa, potřebují prožít zkušenost obrácení. Nikdo se nenarodí spasený, bez ohledu na jeho národnost nebo církev, ve které byl vychován.

Není pochyb o tom, že úžasné dědictví Židů, sahající až k Abrahamovi, jim nabízelo mnoho důležitých výhod (viz Ř 3,1.2). To ovšem samo o sobě nestačilo. Ježíš řekl Nikodémovi něco, co bylo nepředstavitelné. On, učitel a přední muž mezi Židy, se musí narodit znovu!

Ježíš pak konfrontoval Nikodéma s jeho vlastní duchovní nevědomostí: „Ty jsi učitel Izraele, a tohle nevíš?“ (J 3,10). Jak jsi to ty, vznešený učiteli, mohl nevědět? Pokárání muselo být pro Nikodéma ohromující.

Ano, Nikodém měl na začátku mnohé otázky a pochybnosti. Později se však postavil na Ježíšovu stranu spolu s jeho následovníky (viz J 19,39).

**Aplikace**

`Co znamená být „znovuzrozený“ a proč na to Ježíš kladl tak velký důraz?`

---

#### Dodatečné otázky k diskuzi

`Proč přišel Nikodém za Ježíšem?`

`Co bylo příčinou Nikodémových pochybností ohledně Ježíšova mesiášství?`

`Jak Ježíš reaguje na Nikodémovy lichotky?`

`Co bylo podle Ježíše největším problémem Nikodéma?`

`Jak bys Nikodémovi vysvětlil, co je myšleno tím novým narozením?`

`Jaké nebezpečí hrozí lidem, kteří se „narodili do víry“, podobně, jako se do ní narodil Nikodém?`

`Proč je pro nás, co jsme se narodili v křesťanství, tak těžké získat osobní vztah s Ježíšem (Bohem)?`

`Co se můžeme naučit od Nikodéma?`