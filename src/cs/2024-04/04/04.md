---
title:  'Dva Janovi učedníci'
date:  22/10/2024
---

> <p></p>
> 35Druhého dne tam byl opět Jan s dvěma ze svých učedníků. 36Spatřil Ježíše, jak jde okolo, a řekl: „Hle, beránek Boží.“ 37Ti dva učedníci slyšeli, co řekl, a šli za Ježíšem. 38Když se Ježíš obrátil a uviděl, že jdou za ním, otázal se jich: „Co chcete?“ Řekli mu: „Rabbi (což přeloženo znamená: Mistře), kde bydlíš?“ 39Odpověděl jim: „Pojďte a uvidíte!“ Šli tedy, viděli, kde bydlí, a zůstali ten den u něho. Bylo kolem čtyř hodin odpoledne. (J 1,35–39)

**Osobní studium**

Když Ježíš procházel kolem, stáli u něj dva učedníci Jana Křtitele. Jan prohlásil: „Hle, beránek Boží“ (J 1,36). Učedníci poslouchali Janovo poselství o Kristu, který naplní starozákonní proroctví o příchodu Mesiáše. Učedníci odešli od Jana, aby následovali Ježíše. Poznali totiž, že Ježíš je větší než Jan Křtitel a že je naplněním Janova poselství.

`Co udělali podle úvodního textu (J 1,35–39) zmínění dva učedníci, když slyšeli Janovo svědectví o Ježíši?`

Tito dva učedníci toužili být s Ježíšem a strávili s ním den. Kdoví, jaké úžasné věci se tehdy naučili a co všechno s ním zažili!

Muselo to být opravdu úžasné, protože se zanedlouho zatoužili podělit o svou zkušenost s ostatními. Ondřej, jeden ze dvou učedníků, vyhledal svého bratra Šimona a řekl: „Nalezli jsme Mesiáše (což je v překladu: Kristus)“ (J 1,41). Když Ondřej přivedl svého bratra k Ježíši, Ježíš hned ukázal, že ho zná, a řekl mu: „Ty jsi Šimon, syn Janův; budeš se jmenovat Kéfas (což se překládá: Petr) (J 1,42). Ježíš věděl o Petrovi a rozuměl mu. Skutečnost, že Ježíš zná člověka a jeho myšlenky, je důležitým motivem evangelia podle Jana. (Viz například J 2,24.25.)

„Kdyby měli Jan a Ondřej tak malou víru jako kněží a přední muži Izraele, nebyli by se stali Ježíšovými žáky. Byli by za ním přišli kritizovat a odsuzovat jeho výroky. Mnozí lidé se tímto způsobem připravují o nejcennější příležitosti ve svém životě. První dva učedníci však uposlechli výzvu Ducha svatého, kterou slyšeli v kázání Jana Křtitele. Rozpoznali hlas nebeského Učitele. V Ježíšových slovech nalezli sílu, pravdu a krásu. Ukázala jim učení starozákonních spisů v novém světle.“ (DA 139; TV 84)

Jan ve svém evangeliu objasňuje kdo Ježíš je, aby se dobrá zpráva o něm mohla rozšířit do celého světa.

**Aplikace**

`Jak změnil Kristus a tvoje víra v něj tvůj život? Jaké další změny bys ještě chtěl prožít?`

---

#### Dodatečné otázky k diskuzi

`Jan Křtitel riskuje, že přijde o učedníky. Co ho k tomu vede?`

`Jak můžeme my „své učedníky“ poslat k Ježíši?`

`Na základě čeho poznali ti dva, že Ježíš „je větší“ než jejich dosavadní mistr?`

`Co udělali tito dva učedníci, když uvěřili, že Ježíš je Mesiáš?`

`Věříš tomu, že je Ježíš Beránek Boží? Jak se tvá víra projevuje, když se setkáváš s těmi, kteří ještě nevěří?`

`Jak se i my můžeme stát svědky Ježíše Krista?`

`Co nám někdy brání, abychom vydávali svědectví o Ježíši?`