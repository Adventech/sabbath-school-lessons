---
title:  'Svědectví zástupu'
date:  07/11/2024
---

> <p></p>
> 37V poslední, velký den svátků Ježíš vystoupil a zvolal: „Jestliže kdo žízní, ať přijde ke mně a pije! 38Kdo věří ve mne, ‚proudy živé vody poplynou z jeho nitra,‘ jak praví Písmo.“ (J 7,37.38)

**Osobní studium**

Jan mnohokrát zaznamenal Ježíšova odvážná slova, která prohlásil o sobě, o tom, kým je a co přišel udělat.

Úvodní text (J 7,37.38) je dalším příkladem toho, co Ježíš tvrdil o sobě a o tom, co udělá pro všechny, kdo k němu přijdou. Šlo o překvapující tvrzení.

`Přečti si text J 7,37–53. Ježíš promluvil k Židům, kteří se účastnili svátku stánků. Jak na jeho slova reagovali lidé? Proč?`

Někteří říkali, že Ježíš je Prorok, jehož příchod už kdysi předpověděl Mojžíš (viz Dt 18,15–19). Jiní došli k názoru, že Ježíš je Mesiáš. Takové tvrzení však vedlo k roztržce. Posluchači argumentovali, že Mesiáš přece nemůže pocházet z Galileje. Každý věděl, že někdo takový by musel být z Davidova rodu a musel by se narodit v Betlémě. To vše však o Ježíši platilo (porovnej s Mt 1–2), ačkoli mnozí o této skutečnosti pravděpodobně nevěděli.

`Dokonce i stráže byly zaskočeny a zmateny Ježíšovou osobou a jeho výmluvností. Farizeové na jejich zhodnocení situace reagovali slovy: „Uvěřil v něj někdo z předních mužů či farizeů“ (J 7,48)? Tato otázka dala Janovi příležitost znovu přivést na scénu Nikodéma, který se po setkání s Ježíšem snažil ochránit ho před jejich intrikami: „Odsoudí náš zákon někoho, aniž ho napřed vyslechne a zjistí, čeho se dopustil“ (J 7,51)?`

Přijal někdy Nikodém Ježíše jako Me­siáše? Tato scéna to sice nedokazuje, ale jeho chování po Ježíšově smrti (viz J 19,39.40) velmi silně naznačuje, že Nikodém v něho skutečně uvěřil.

A tak správná odpověď na otázku Ježíšových nepřátel měla znít: „Ano, ve skutečnosti minimálně jeden z farizeů v něho přece jen uvěřil.“

**Aplikace**

`Přečti si text J 7,49. Co řekli farizeové o zástupu, který následoval Ježíše? Jaké ponaučení z toho může pro nás vyplývat?`

---

#### Dodatečné otázky k diskuzi

`Jak vnímaly Ježíše zástupy?`

`Proč jedni tvrdili, že je prorok, jiní že Mesiáš a další, že je blázen?`

`Co vše může ovlivnit náš pohled na Ježíše?`

`Stráže odmítly Ježíše zajmout. Co je k tomu vedlo?`

`S jakým návrhem přišel Nikodém? Myslíš, že už v té době věřil, že je Ježíš Mesiáš? Proč?`

`S jakou námitkou proti Ježíši jako Mesiáši přišli farizeové?`

`Jak se farizeové dívali na ty, kdo uvěřili v Ježíše?`

`Hrozí i nám, že budeme jako farizeové někým pohrdat? Kdy?`
