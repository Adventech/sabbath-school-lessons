---
title:  'Pokora duše: Další svědectví Jana Křtitele'
date:  03/11/2024
---

> <p></p>
> 25Mezi učedníky Janovými a Židy došlo ke sporu o očišťování. 26Přišli k Janovi a řekli mu: „Mistře, ten, který byl s tebou na druhém břehu Jordánu, o němž jsi vydal dobré svědectví, nyní sám křtí a všichni chodí k němu.“ 27Jan odpověděl: „Člověk si nemůže nic přisvojit, není-li mu to dáno z nebe. 28Vy sami jste svědkové, že jsem řekl: Já nejsem Mesiáš, ale jsem vyslán jako jeho předchůdce. 29Ženich je ten, kdo má nevěstu. Ženichův přítel, který u něho stojí a čeká na jeho rozkaz, upřímně se raduje, když uslyší ženichův hlas. A tak je má radost dovršena. 30On musí růst, já však se menšit.“ (J 3,25–30)

**Osobní studium**

Ve druhé lekci jsme studovali, jak svědectví Jana Křtitele přivedlo k Ježíši první učedníky: Ondřeje, Jana, Petra, Filipa a Natanaela. Někdo by možná očekával, že Jan Křtitel se po vydání svědectví o Kristu stáhne a nadobro odejde ze scény. Ale v Janově evangeliu se s Janem Křtitelem setkáváme opakovaně.

`Přečti si text J 3,25–36. Jak Jan Křtitel srovnává svou roli s Ježíšovým posláním?`

Mezi učedníky Jana Křtitele a jedním nebo více nejmenovanými Židy vznikl spor o očišťování. Pravděpodobně se jednalo o otázku účinnosti křtu (viz Mk 1,4.5). Je zajímavé, že když za Janem přijdou jeho učedníci, aby jim pomohl tento spor vyřešit, přivedou řeč na Ježíše. On totiž „křtí a všichni chodí k němu“ (J 3,26). Není těžké rozpoznat, co zaznívá mezi řádky: záviděli Ježíši a litovali svého učitele Jana Křtitele i sami sebe.

Kdyby začal žárlit Jan, bylo by to možná i oprávněné či pochopitelné, ale nic takového se nestalo. Jan ví totiž velmi přesně, jaké je jeho poslání. Proto svým učedníkům připomíná, že on sám se nikdy za Krista neprohlašoval. Naopak přišel, aby ukázal na Mesiáše, připravil mu cestu a vydal o něm svědectví (J 1,6–8).

Jan Křtitel používá ilustraci svatby. Nazývá se přítelem ženicha, kterým je Ježíš, nevěstou je Boží lid (porovnej s Oz 2,16–23; Iz 62,1–5). A konečně použije slova, kterými ukazuje, kde je jeho vlastní místo: „On musí růst, já však se menšit“ (J 3,30).

Text J 3,31–36 pokračuje v myšlenkách z předchozích veršů. Soustřeďuje se však na Ježíše a jeho svědectví. Z textu jednoznačně vyplývá vyvýšenost Mesiáše (toho, který je z nebe) nad jeho předchůdcem (tím, kdo je ze země). I tyto verše zdůrazňují myšlenku svědectví. Ti, kteří přijímají toto svědectví a věří v Syna, mají věčný život. Ti však, kteří ho nepřijmou, „neuzří život“ a spočívá na nich Boží hněv (J 3,36). Bůh miluje svět a poslal svého Syna, aby svět vykoupil (J 3,16.17). Ale ti, kdo odmítnou nabízený dar, budou muset zaplatit trest za své hříchy – věčnou smrt.

**Aplikace**

`Jak se můžeme naučit pokoře před Bohem i před lidmi? Co se můžeme naučit z příkladu Jana Křtitele o pokoře duše?`