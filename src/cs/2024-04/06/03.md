---
title:  'Nové chápání Mesiáše'
date:  04/11/2024
---

> <p></p>
> 32Jan vydal svědectví: „Spatřil jsem, jak Duch sestoupil jako holubice z nebe a zůstal na něm. 33A já jsem stále nevěděl, kdo to je, ale ten, který mě poslal křtít vodou, mi řekl: ‚Na koho spatříš sestupovat Ducha a zůstávat na něm, to je ten, který křtí Duchem svatým.‘ 34Já jsem to viděl a dosvědčuji, že toto je Syn Boží.“ 35Druhého dne tam byl opět Jan s dvěma ze svých učedníků. 36Spatřil Ježíše, jak jde okolo, a řekl: „Hle, beránek Boží.“ (J 1,32–36)

**Osobní studium**

`S příchodem Mesiáše byla spojena různá očekávání. Které skutečnosti ze svědectví Jana Křtitele byly pro lidi překvapující (J 1,32–36)?`

Židé očekávali příchod Mesiáše, který je vysvobodí z područí Říma, pod jehož nadvládou se židovský národ nacházel v té době již téměř sto let. Židé byli přesvědčeni nejen o tom, že Mesiáš svrhne a pokoří Řím, ale také o tom, že z nich samotných opět učiní velký a mocný národ. Jan Křtitel však nazval Ježíše „Beránkem Božím“. Ačkoli toto označení přímo poukazovalo na Ježíšovu oběť smíření, většina lidí tento význam pravděpodobně nepochopila. Mnozí zcela jistě nerozuměli, co má Jan Křtitel na mysli.

Jan chtěl prostřednictvím svého evangelia změnit očekávání, která se u většiny Židů spojovala s příchodem Mesiáše. Toužil, aby v Ježíši rozpoznali naplnění proroctví o přicházejícím Králi a o jeho díle. Mesiáš nepřišel jako politický či vojenský vůdce. Přišel, aby se obětoval za hříchy světa. To byl jeho skutečný záměr. Teprve potom, až bude vše dokonáno, přijde věčné království (viz Da 7,18).

„Při křtu označil Jan Ježíše za Beránka Božího, a tím vrhl na Mesiášovo dílo nové světlo. Prorok měl na paměti Izajášova slova: ‚Byl… jako beránek vedený na porážku‘ (Iz 53,7).“ (DA 136; TV 82)

Jan Křtitel říká o Kristu, že na začátku „nevěděl, kdo to je“ (J 1,31). Jak tedy v Ježíši poznal Mesiáše? Odpověď je, že ten, který poslal Jana Křtitele křtít vodou, mu předtím řekl: „‚Na koho spatříš sestupovat Ducha a zůstávat na něm, to je ten, který křtí Duchem svatým.‘ Já jsem to viděl a dosvědčuji, že toto je Syn Boží“ (J 1,33.34). Byl to tedy Bůh, kdo Janu Křtiteli zjevil, že Ježíš je Mesiáš.

Kristus je „Boží moc a Boží moudrost“ (1K 1,24). Poznání, že Ježíš je Kristus, pochází od samotného Boha prostřednictvím usvědčující moci Ducha svatého. Toto téma se u Jana objevuje často. Spasení nezískáváme studiem světské filozofie ani prostřednictvím vědy či vzdělání. Spasení je Boží dar člověku, který své srdce ve víře a v poslušnosti odevzdá Ježíši.

**Aplikace**

`Jak jinak bychom mohli poznat pravdu o Ježíši jako o naší smírné oběti, kdyby nám nebyla zjevena? Proč je v tomto kontextu tak důležité poznání Bible a toho, co učí o Ježíši?`

---

#### Dodatečné otázky k diskuzi

`Kdy a jak zjistil Jan Křtitel, že Ježíš je zaslíbený Mesiáš?`

`Na čem zakládal své svědectví? Kdo mu řekl, jak pozná Mesiáše?`

`Jan Křtitel nazývá Ježíše „Beránkem Božím“. Co nám tím chce sdělit?`

`Jakého Mesiáše očekávali Židé? Co od něj očekávali?`

`Proč se jim jako Mesiáš nelíbil Ježíš?`

`Jan naše vlastní představy ovlivňují naše chápání poselství Bible?`

`Můžeme se nějak bránit tomu, aby naše víra byla poplatná lidským tradicím? Jak?`
