---
title:  'Přijetí a odmítnutí'
date:  05/11/2024
---

> <p></p>
> 60Když to jeho učedníci slyšeli, mnozí z nich řekli: „To je hrozná řeč! Kdo to může poslouchat?“ 61Ježíš poznal, že učedníci na to reptají, a řekl jim: „Nad tím se urážíte? 62Co až uvidíte Syna člověka vystupovat tam, kde byl dříve? 63Co dává život, je Duch, tělo samo nic neznamená. Slova, která jsem k vám mluvil, jsou Duch a jsou život. 64Ale někteří z vás nevěří.“ Ježíš totiž od počátku věděl, kteří nevěří a kdo je ten, který ho zradí. – 65A řekl: „Proto jsem vám pravil, že nikdo ke mně nemůže přijít, není-li mu to dáno od Otce.“ (J 6,60–65)

**Osobní studium**

Ve druhé lekci jsme se věnovali nasycení pětitisícového zástupu (J 6), ale nestudovali jsme poslední část tohoto příběhu.

`Přečti si text J 6,51–71. Která z Ježíšových slov měli lidé problém přijmout?`

Po zázračném nasycení pětitisícového zástupu byli lidé připraveni prohlásit Ježíše za krále (J 6,1–15). Ale když s nimi později mluvil v kafarnaumské synagoze, vysvětlil jim duchovní význam zázraku slovy: „Já jsem chléb života“ (J 6,35). Následně podrobně vysvětluje, že tento chléb je jeho tělem, které dává za život světa (J 6,51).

Na základě těchto slov lidé pochopili, že Ježíš neplánuje stát se jejich pozemským králem. Svými výroky nezapadl do představ, které si lidé o očekávaném králi vytvořili. Zároveň odmítli obrácení, které by změnilo způsob jejich myšlení a pomohlo jim rozpoznat a přijmout Ježíše jako Me­siáše. Dokonce i mnozí z jeho učedníků Ježíše při této příležitosti opustili (J 6,66).

Z lidského hlediska to muselo být pro Ježíše obtížné. Obdiv a uznání davu mohly být povzbuzující, a dokonce potěšující. Ale vidět, jak se lidé odtahují, a dokonce zpochybňují vaše slova, to může člověka zmalomyslnět, nebo dokonce odradit. Když Ježíš viděl, jak od něho mnozí lidé odcházejí, zeptal se svých nejbližších Dvanácti, zda chtějí odejít i oni.

Právě při této příležitosti říká Petr své úžasné vyznání, svědectví o tom, kým Ježíš je a co přináší: „Ty máš slova věčného života. A my jsme uvěřili a poznali, že ty jsi ten Svatý Boží“ (J 6,68.69).

Učedníci byli s Ježíšem několik let, putovali s ním, viděli jeho zázraky, poslouchali jeho kázání. Ze zkušenosti věděli, že se mu nikdo nevyrovná. Zakořenilo se v nich přesvědčení, že ať jsou některé situace jakkoli neobvyklé, tento člověk je Mesiáš – bez ohledu na to, že ještě zcela nerozuměli, jaký je význam jeho příchodu. Teprve po jeho smrti a zmrtvýchvstání začali chápat, proč Ježíš přišel.

**Aplikace**

`Co se můžeme z tohoto příběhu naučit o tom, že i většina se může mýlit? Proč si to musíme uvědomit zejména v souvislosti s těmi aspekty naší věrouky, které mnozí křesťané odmítají?`