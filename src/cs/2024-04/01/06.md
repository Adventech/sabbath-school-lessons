---
title:  'Ježíšova tvrzení'
date:  03/10/2024
---

> <p></p>
> 16A proto Židé začali Ježíše pronásledovat, že takové věci dělal v sobotu. 17On však jim odpověděl: „Můj Otec pracuje bez přestání, proto i já pracuji.“ 18To bylo příčinou, že Židé ještě více usilovali Ježíše zabít, protože nejen znesvěcoval sobotu, ale dokonce nazýval Boha vlastním Otcem, a tak se mu stavěl naroveň. (J 5,16–18)

**Osobní studium**

Zázrak u rybníka Bethesda poskytl Janovi vynikající příležitost zdůraznit, kdo je Ježíš. Jan v devíti verších popisuje samotný zázrak (J 5,1–9) a téměř čtyřicet veršů (J 5,10–47) vy­užívá k popisu toho, kdo zázrak vykonal.

`Proč podle úvodních veršů (J 5,16–18) Židé Ježíše pronásledovali za to, co udělal v sobotu?`

Text J 5,18 může být znepokojující. Zdá se totiž, jako by Ježíš porušoval sobotní přikázání. Bližší pohled na verše J 5,16–18 však ukazuje opak. Ježíš tvrdí, že to, jak se choval v sobotu, je v souladu s tím, jak se chová jeho nebeský Otec. Bůh v sobotu nepřestává udržovat vesmír. Proto bylo Ježíšovo jednání v sobotu potvrzením jeho božského původu. Náboženští vůdci ho pronásledovali na základě údajného porušování soboty a nárokování si rovnosti s Bohem.

`Přečti si text J 5,19–47. Jakými slovy se Ježíš snažil vysvětlit náboženským vůdcům svou podstatu? Jak to potvrdil svým zázrakem?`

Ježíš hájí své činy ve třech krocích. Nejprve vysvětluje svůj důvěrný vztah s Otcem (J 5,19–30). Ježíš naznačuje, že on a jeho Otec jednají v souladu až do té míry, že Ježíš má moc soudit i křísit mrtvé (J 5,25–30).

Za druhé, Ježíš se na svou obranu odvolává na čtyři „svědky“: na Jana Křtitele (J 5,31–35); na zázraky, které Ježíš dělá (J 5,36); na Otce (J 5,37.38) a na Písma (J 5,39). Každý z těchto „svědků“ mluví ve prospěch Ježíše.

A konečně, v textu J 5,40–47 Ježíš odhaluje svým žalobcům kontrast mezi svou službou a jejich zaměřením na sebe. Říká, že jejich odsouzení přijde od Mojžíše (J 5,45–47), od toho, do něhož vkládají své naděje.

**Aplikace**

`V čem spočívá nebezpečí toho, že se sice odvoláváme na víru v Boha a na správnou věrouku, ale neodevzdali jsme se úplně Kristu? Co můžeme udělat, abychom se nechytili do takové pasti?`

---

#### Dodatečné otázky k diskuzi

`Proč to Židy tak podráždilo, když Ježíš nazýval Boha vlastním Otcem?`

`Někteří křesťané zpochybňují Ježíšovo božství. Proč je to nebezpečné?`

`Co by se změnilo, kdyby Ježíš nebyl Bohem?`

`Proč Jan věnuje tolik prostoru tomu, aby nám popsal, kdo je to ten Ježíš, který dělá takové zázraky?`

`Proč se Ježíš pokouší Židům vysvětlit svůj nebeský původ?`

`Co Ježíš vyčítá židovským vůdcům ve své obhajobě?`

`Proč je sobecké zaměření se na sebe tak nebezpečné?`

`V čem se podobáme těmto židovským duchovním?`