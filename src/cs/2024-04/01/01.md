---
title:  'Znamení, která ukazují cestu'
date:  28/09/2024
---

### Texty na tento týden
J 2,1–11; J 4,46–54; J 5,1–16; Mk 3,22.23; Mt 12,9–14; J 5,16–47

> <p>Základní verš</p>
> „Ještě mnoho jiných znamení učinil Ježíš před očima učedníků, a ta nejsou zapsána v této knize. Tato však zapsána jsou, abyste věřili, že Ježíš je Kristus, Syn Boží, a abyste věříce měli život v jeho jménu.“ (J 20,30.31)

Proč Jan napsal své evangelium? Chtěl poukázat na Ježíšovy zázraky? Snažil se zdůraznit nějaké konkrétní Ježíšovo učení? Co ho vedlo k napsání právě takového textu?

Pod vlivem Ducha svatého a v jeho moci vysvětluje Jan svůj záměr. Svým čtenářům říká, že ačkoli by se toho o Kristově životě dalo napsat mnohem více (J 21,25), cílem příběhů, které zakomponoval do svého díla, je, „abyste věřili, že Ježíš je Kristus, Syn Boží, a abyste věříce měli život v jeho jménu“ (J 20,31).

Tento týden se podíváme na to, jak Jan popisoval některé Ježíšovy rané zázraky – od proměny vody ve víno na svatbě přes uzdravení něčího velmi nemocného syna až po uzdravení muže u rybníka Bethesda.

Jan nazývá tyto zázraky „znameními“. Nemyslí tím znamení ve smyslu nějakých pokynů či upozornění (výstražné znamení). Jde mu spíše o připomenutí zázračných událostí, které nás vedou k hlubšímu poznání Ježíše jako Mesiáše. Ve všech Janových zprávách vidíme příklady lidí, kteří reagovali vírou. A jejich příklady nás vyzývají, abychom udělali to samé.

**Osnova lekce**

V této lekci se zaměříme na první tři velké Ježíšovy mocné činy, které Jan ve svém evangeliu označuje jako „znamení“, a na to, jak jimi chtěl Ježíš lidem ukázat, kým je a co pro ně chce udělat.

- J 2,1–11: Znamení na svatbě v Káně (neděle)

- J 4,46–54: Uzdravení syna královského služebníka (pondělí)

- J 5,1–9: Uzdravení chromého u rybníka Bethesda (úterý)

- J 5,10–16: Reakce „zbožných“ na toto znamení (středa)

- J 5,17–47: Ježíšovo vysvětlení (čtvrtek)

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Cestuješ rád? Jak se připravuješ, pokud jedeš někam, kde jsi ještě nebyl?`

`Co povařuješ za cíl své „životní cesty“?`

`Jak rozumíš termínu „znamení“?`

`Jakou cestu (v nadpise lekce) má na mysli její autor?`

`Proč dělal Ježíš „zázraky“?`

`Dělá Ježíš zázraky i dnes? Proč?`