---
title:  'Zázrak u rybníka Bethesda'
date:  01/10/2024
---

> <p></p>
> 2V Jeruzalémě je u Ovčí brány rybník, hebrejsky zvaný Bethesda, a u něho pět sloupořadí. 3V nich lehávalo množství nemocných, slepých, chromých a ochrnutých. 4Neboť anděl Páně čas od času sestupoval do rybníka a vířil vodu; kdo první po tom zvíření vstoupil do vody, býval uzdraven, ať trpěl kteroukoli nemocí. 5Byl tam i jeden člověk, nemocný již třicet osm let. 6Když Ježíš spatřil, jak tam leží, a poznal, že je už dlouho nemocen, řekl mu: „Chceš být zdráv?“ 7Nemocný mu odpověděl: „Pane, nemám nikoho, kdo by mě donesl do rybníka, jakmile se voda rozvíří. Než se tam sám dostanu, jiný mě předejde.“ 8Ježíš mu řekl: „Vstaň, vezmi své lože a choď!“ 9A hned byl ten člověk uzdraven; vzal své lože a chodil. Toho dne však byla sobota. (J 5,2–9)

**Osobní studium**

Další znamení, které Jan zaznamenává, se odehrálo u rybníka Bethesda (J 5,1–9). Věřilo se, že anděl rozvíří vodu a že první nemocný člověk, který do vody vstoupí, bude uzdraven. Výsledkem bylo, že přístřešky kolem rybníka byly přeplněné lidmi, kteří doufali, že právě oni budou při dalším rozvíření vody uzdraveni. Když Ježíš při své cestě do Jeruzaléma procházel vedle rybníka, všiml si čekajících davů lidí.

Jaký to musel být pohled! Všichni tito lidé, někteří určitě dost nemocní, čekali na uzdravení, které téměř jistě nenastane. Jaká příležitost pro Ježíše!

`Přečti si text J 5,1–9. Bylo zřejmé, že každý z lidí čekajících u rybníka se chtěl uzdravit. Proč se tedy Ježíš ptal ochrnutého, zda chce být zdravý (J 5,6)?`

Když je člověk nemocný delší dobu, nemoc se stává nedílnou součástí jeho života. Ať se to zdá jakkoli zvláštní, nemocný může mít obavy z možné změny. Muž ve své odpovědi naznačuje, že po uzdravení touží. Problém je v tom, že ho hledá na nesprávném místě. Vždyť ten, který stvořil lidské nohy, stojí přímo před ním. Muž netušil, kdo s ním mluví, ale po uzdravení mohl pochopit, že Ježíš je skutečně někdo velmi výjimečný.

„Tentokrát Ježíš od nemocného nežádal, aby v něho uvěřil. Řekl jen: ‚Vstaň, vezmi své lože a choď!‘ (J 5,8). Muž se s vírou spolehl na jeho slova. Do všech jeho nervů a svalů pronikl nový život a do nemocných končetin se vrátilo zdraví. Bez jediné námitky se rozhodl splnit Kristův příkaz a tělo se zcela podřídilo jeho vůli. Vstal a zjistil, že je zdráv. Ježíš ho nijak neujišťoval o Boží pomoci. Muž mohl pochybovat, a připravit se tím o jedinou příležitost k uzdravení. On však uvěřil Kristovu slovu, uposlechl je a Bůh mu dal sílu.“ (DA 202.203; TV 125)

**Aplikace**

`Ježíš později vyhledal tohoto muže v chrámu a řekl mu: „Hle, jsi zdráv. Už nehřeš, aby tě nepotkalo něco horšího!“ (J 5,14). Jaký je vztah mezi nemocí a hříchem? Je každá nemoc přímým následkem konkrétních hříchů v našem životě? A pokud ne, jak by to mělo ovlivnit náš pohled na těžké situace v našem životě či v životě druhých?`

---

#### Dodatečné otázky k diskuzi

`Jaká otázka tě napadla při čtení tohoto příběhu?`

`Proč nás tak zajímá, zda se skutečně odehrával zázrak čeřením vody, nebo šlo jen o efekt „víra tvá tě uzdravila“?`

`Proč bylo u toho rybníka tolik lidí? Co si přáli?`

`Pokud byste žili v té době v Jeruzalémě a byli nemocní, co byste udělali?`

`Jak zareagoval nemocný na Ježíšův příkaz „vstaň“? O čem to svědčí?`

`Jan poznamenal, že toho dne byla sobota. Co ho k této poznámce vedlo?`

`Co bychom měli podle tohoto příběhu zařadit do našeho prožívání soboty?`

`Může se podobný zázrak uzdravení stát i dnes? Proč?`