---
title:  'Svatba v Káně'
date:  29/09/2024
---

> <p></p>
> 7Ježíš řekl služebníkům: „Naplňte ty nádoby vodou!“ I naplnili je až po okraj. 8Pak jim přikázal: „Teď z nich naberte a doneste správci hostiny!“ Učinili tak. 9Jakmile správce hostiny ochutnal vodu proměněnou ve víno – nevěděl, odkud je, ale služebníci, kteří vodu nabírali, to věděli – zavolal si ženicha 10a řekl mu: „Každý člověk podává nejprve dobré víno, a teprve když už se hosté napijí, víno horší. Ty jsi však uchoval dobré víno až pro tuto chvíli.“ 11Tak učinil Ježíš v Káně Galilejské počátek svých znamení a zjevil svou slávu. A jeho učedníci v něho uvěřili. (J 2,7–11)

**Osobní studium**

`Přečti si text J 2,1–11. Jaké znamení učinil Ježíš v Káně? Jak to pomohlo jeho učedníkům, aby v něj uvěřili?`

To, že učedníci viděli Ježíše zázračně proměnit vodu ve víno, pro ně bylo důkazem, že jejich rozhodnutí následovat Ježíše bylo správné. Toto mocné znamení jednoznačně ukazovalo, že je poslán Bohem. (Učedníci pravděpodobně ještě nebyli připraveni pochopit, že Ježíš je Bůh.)

Mojžíš byl vůdcem Izraelitů a vyvedl národ z Egypta, přičemž všichni mohli vidět „znamení a zázraky veliké a zlé“ (Dt 6,22; Dt 26,8). Byl to on, koho Bůh použil k osvobození Izraele z egyptského zajetí. (Mojžíš byl v jistém smyslu „zachráncem“ svého národa.)

Bůh prostřednictvím Mojžíše předpověděl, že přijde prorok, který bude jako Mojžíš. Bůh vyzval Izraelce, aby tohoto proroka poslouchali (Dt 18,15; Mt 17,5; Sk 7,36.37). Tím „prorokem“ byl Ježíš a v Janovi 2. kapitole čteme o jeho prvním znamení, které přihlížejícím připomnělo vysvobození dětí Iz­raele z Egypta.

Řeka Nil byla pro Egypťany klíčovým zdrojem a božstvem. Jedna z ran byla na­smě­rována právě na řeku – proměnila její vodu v krev. V Káně Ježíš udělal podobný zázrak, ale místo toho, aby proměnil vodu v krev, ji proměnil ve víno.

Voda byla v šesti nádobách používaných k očišťování při židovských rituálech, a proto se zázrak ještě více propojil s biblickým tématem spasení. Tím, že Jan popsal událost proměnění vody ve víno a odkazoval tak zpět na Exodus, ukázal na Ježíše jako na našeho Vysvoboditele.

Jaký byl názor správce hostiny na nekvašené víno, které mu poslal Ježíš? Správce byl mimořádně překvapen kvalitou nápoje a jelikož nevěděl o zázraku, který Ježíš vykonal, domníval se, že organizátoři hostiny ponechali to nejlepší víno na konec.

Řecký výraz oinos se používá k označení čerstvé i fermentované hroznové šťávy (viz SDA BD 1177). „Víno, které Kristus opatřil pro svatební hostinu, i to, které podával učedníkům jako symbol své krve, byla čistá hroznová šťáva.“ (DA 149; TV 91) Ti, kdo se o uvedených událostech dozvěděli, byli nepochybně udiveni Ježíšovou mocí.

**Aplikace**

`Existuje mnoho důvodů pro následování Ježíše. Které jsou pro tebe nejdůležitější?`

---

#### Dodatečné otázky k diskuzi

`Proč si na svatbě Marie, Ježíšova matka, všímala toho, že chybí víno?`

`Jak jí Ježíš odpověděl, když ho žádala o zázrak? Proč ji tak odbyl?`

`Proč Marie i přesto radila služebníkům, aby udělali to, co jim přikáže Ježíš?`

`V čem se tento zázrak podobá jinému zázraku, který udělal Mojžíš v Egyptě? V čem je naopak rozdíl?`

`Proč adventisté věří, že se jednalo o mošt, když „oinos“ může znamenat i kvašené víno?`

`Jak a v čem chtěl Ježíš tímto zázrakem pomoci svým učedníkům?`