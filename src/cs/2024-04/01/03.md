---
title:  'Druhé znamení v Galileji'
date:  30/09/2024
---

> <p></p>
> 46Přišel tedy opět do Kány Galilejské, kde předtím proměnil vodu ve víno. V Kafarnaum byl jeden královský služebník, jehož syn byl nemocen. 47Když uslyšel, že Ježíš přišel z Judska do Galileje, vydal se k němu a prosil ho, aby přišel a uzdravil jeho syna, který byl už blízek smrti. 48Ježíš mu odpověděl: „Neuvidíte-li znamení a zázraky, neuvěříte.“ 49Královský služebník mu řekl: „Pane, pojď, než mé dítě umře!“ 50Ježíš mu odpověděl: „Vrať se domů, tvůj syn je živ!“ Ten člověk uvěřil slovu, které mu Ježíš řekl, a šel. 51Ještě když byl na cestě, šli mu naproti jeho sluhové a oznámili mu: „Tvůj syn žije.“ […] 54Toto druhé znamení učinil Ježíš opět v Galileji, kam přišel z Judska. (J 4,46–51.54)

**Osobní studium**

Během celé své pozemské služby dělal Ježíš zázraky, které pomáhaly lidem v něho věřit. Jan tyto zázraky zaznamenal, aby v Ježíše uvěřili i další.

`Přečti si J 4,46–54. Proč evangelista spojuje děj se zázrakem na svatební hostině?`

Když Jan podává zprávu o druhém znamení, které Ježíš učinil v Galileji, poukazuje na první znamení, na svatbu v Káně. Jakoby tím říkal: Znamení, která Ježíš udělal, vám pomohou vidět, kdo Ježíš je. Potom dodává: „Toto druhé znamení učinil Ježíš opět v Galileji, kam přišel z Judska“ (J 4,54).

Na první pohled se Ježíšova odpověď na prosbu královského služebníka může zdát nevlídná. Pro tohoto muže však bylo uzdravení syna důležité natolik, že se pro něj stalo kritériem víry v Ježíše. Ježíš četl v jeho srdci a přesně označil duchovní nemoc, která byla závažnější než život ohrožující onemocnění jeho syna. Jako blesk z modrého nebe zasáhlo muže pochopení, že jeho duchovní chudoba může stát život jeho syna.

Je důležité si uvědomit, že zázraky samy o sobě nedokazují, že Ježíš je Mesiáš. Zázraky dokázali dělat i proroci – praví i ti falešní. Zázraky sice poukazují na existenci nadpřirozena, ale jejich původcem nemusí být Bůh. (I satan může dělat „zázraky“, pokud pod „zázraky“ myslíme nadpřirozené činy.)

Muž se v úzkosti chopil Ježíšova milosrdenství a prosil ho, aby uzdravil jeho syna. Ježíšova odpověď byla uklidňující: „Vrať se domů, tvůj syn je živ!“ (J 4,50). Sloveso „žije“ je zde v řečtině ve formě přítomného času, který se označuje jako prorocký prézent, kdy se o budoucí události mluví s takovou jistotou, jako kdyby se již děla. Muž nespěchal. Když se ve víře v Ježíše druhý den vrátil domů – zjistil, že přesně ve chvíli, kdy Ježíš řekl tato slova, klesla jeho synovi horečka.

To byl mocný důvod věřit v Ježíše!

**Aplikace**

`I kdybychom byli očitými svědky zázraku, jaká kritéria musíme vzít v úvahu, abychom mohli říci, že pochází od Boha?`

---

#### Dodatečné otázky k diskuzi

`Proč dělal Ježíš prvá znamení v Galileji?`

`S jakou prosbou přišel za Ježíšem královský úředník?`

`Jak Ježíš reagoval na jeho prosbu?`

`Proč Ježíš zvolil „uzdravení na dálku“?`

`Co má na mysli Jan, když tvrdí, že „ten člověk uvěřil slovu“ Ježíše?`

`Jakou změnu „víry“ zažil tento otec, když mu slouhové oznámili, že jeho syn je zcela zdráv?`

`Jak víra otce ovlivnila duchovní stav celé jeho rodiny?`