---
title:  'Ježíš a Marie'
date:  19/12/2024
---

> <p></p>
> 13Otázali se Marie: „Proč pláčeš?“ Odpověděla jim: „Odnesli mého Pána a nevím, kam ho položili.“ 14Po těch slovech se obrátila a spatřila za sebou Ježíše; ale nepoznala, že je to on. 15Ježíš jí řekl: „Proč pláčeš? Koho hledáš?“ V domnění, že je to zahradník, mu odpověděla: „Jestliže tys jej, pane, odnesl, řekni mi, kam jsi ho položil, a já pro něj půjdu.“ 16Ježíš jí řekl: „Marie!“ Obrátila se a zvolala hebrejsky „Rabbuni“, to znamená „Mistře“. (J 20,13–16)

**Osobní studium**

`Co popisují verše J 20,11–13? Proč měla Marie Magdaléna problém pochopit význam prázdného hrobu?`

Před událostí popsanou v úvodních verších se dozvídáme, že Marie běžela za Petrem a Janem, aby jim řekla o prázdném hrobě (J 20,2). Učedníci ke hrobu běželi a ona se tam o něco později vrátila také. Když si Petr a Jan prohlédli prázdný hrob, odešli (J 20,10). Marie však stála u hrobu a plakala. Není pochyb o tom, že během posledních dnů plakala hodně. A teď ještě tohle? Opět se naklonila a podívala se dovnitř.

K jejímu překvapení byli v hrobě dva andělé v bílém rouchu a seděli tam, kde předtím leželo Ježíšovo tělo. Zeptali se jí: „Proč pláčeš?“ (J 20,13). S bolestí odpověděla, že někdo odnesl jejího Pána a ona neví, kam ho položili.

`Přečti si text J 20,14–18. Co způsobilo změnu v Mariině chápání toho, co se stalo?`

Marie se s pohledem zastřeným slzami otočila a uviděla, že za ní někdo stojí. Podobně jako andělé se cizinec zeptal: „Proč pláčeš? Koho hledáš?“ (J 20,15). Domnívala se, že na ni mluví zahradník, a proto ho požádala o pomoc při hledání Ježíšova těla.

Cizinec jí odpověděl kratičkým oslovením: „Marie!“ Toto jedno slovo změnilo její svět. Najednou překvapená Marie pochopila, že s ní mluví vzkříšený Ježíš, a poznala ho. Ježíš trval na tom, aby se ho nedotýkala, protože musí vystoupit ke svému Otci. Jejím úkolem bylo jít za učedníky a předat jim Ježíšova slova: „… vystupuji k Otci svému i Otci vašemu a k Bohu svému i Bohu vašemu“ (J 20,17). Marie své poslání splnila. Řekla učedníkům, že viděla Pána, a také se s nimi podělila o všechny ostatní podrobnosti (J 20,18).

**Aplikace**

`Přečti si text 1K 15,12–20. Co by bylo podle Pavla s naší vírou, kdyby Kristus nebyl vzkříšen z mrtvých?`