---
title:  'Co je pravda?'
date:  15/12/2024
---

> <p></p>
> 36Ježíš řekl: „Moje království není z tohoto světa. Kdyby mé království bylo z tohoto světa, moji služebníci by bojovali, abych nebyl vydán Židům; mé království však není odtud.“ 37Pilát mu řekl: „Jsi tedy přece král?“ Ježíš odpověděl: „Ty sám říkáš, že jsem král. Já jsem se proto narodil a proto jsem přišel na svět, abych vydal svědectví pravdě. Každý, kdo je z pravdy, slyší můj hlas.“ 38Pilát mu řekl: „Co je pravda?“ Po těch slovech vyšel opět k Židům a řekl jim: „Já na něm žádnou vinu nenalézám.“ (J 18,36–38)

**Osobní studium**

V první části popisu probíhajícího procesu s Ježíšem (J 18,28–32) se řeší neshody židovských vůdců s Pilátem v otázce, kdo má převzít odpovědnost za soud s Ježíšem. Až v další části se pozornost soustředí na Ježíše.

`Přečti si verše J 18,33–38. Jak popisují rozhovor Piláta s Ježíšem? O co v rozhovoru jde?`

`Místodržitel se Ježíše ptá, zda je židovským králem (J 18,33). Je to první zmínka o tomto titulu, ale nebude poslední. Ježíš odpovídá protiotázkou, zda se Pilát ptá sám od sebe, nebo mu o tom řekli jiní. Ježíšova otázka vrací hru na Pilátovu stranu hřiště. Jde o to, zda státní zástupce rozumí, s kým mluví. Čtenář už ví, že Ježíš je Král. Pochopí to i místodržitel?`

Pilát odpovídá vlastní otázkou: „Jsem snad žid? Tvůj národ a velekněží mi tě vydali. Čím ses provinil?“ (J 18,35). Pilát se snaží vyhnout odpovědi. Je podrážděný tím, že Ježíš přesně odhalil podstatu sporu. Byl to první krok, kterým se vzdálil od pravdy. Dovolil, aby mu předsudky zabránily správně vnímat.

Ježíš odpovídá, že jeho království není z tohoto světa (J 18,36). Pilát pak vyvozuje, že Ježíš o sobě tvrdí, že je král (J 18,37). To vede k Ježíšovu důležitému vysvětlení, že se narodil, aby vydal svědectví o pravdě, a že každý člověk, který je „z pravdy“, slyší jeho hlas (J 18,37).

Pilát se pak ptá: „Co je pravda?“ (J 18,38). Nečeká však na odpověď. Namísto toho jde ven, aby se pokusil zachránit Ježíše před davem.

Pravda je důležitým tématem Evangelia podle Jana. Jako věčné Slovo (logos; J 1,1–5) je Ježíš Světlo a Pravda. To vše je v kontrastu s temnotou a omylem. Ježíš je plný milosti a pravdy (J 1,14). Milost a pravda přišly skrze něho (J 1,17). Jan Křtitel vydal svědectví o pravdě (J 5,33). Ježíš potvrdil, že jeho Otec je „pravdivý“ (J 7,28). Sám Ježíš slyšel pravdu od svého Otce (J 8,40). Ježíš je „cesta, pravda i život“ (J 14,6). Slovo Boží je „pravda“ (J 17,17). Navzdory své otázce Pilát promeškal příležitost poznat pravdu. Zabránily mu v tom jeho předsudky, předchozí rozhodnutí a tlak, kterému nakonec podlehl.

**Aplikace**

`Jak rozumíš tomu, že Ježíš je Pravda?`