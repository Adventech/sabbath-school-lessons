---
title:  '„Hle, člověk!“'
date:  16/12/2024
---

> <p></p>
> 1Tehdy dal Pilát Ježíše zbičovat. 2Vojáci upletli z trní korunu, vložili mu ji na hlavu a přes ramena mu přehodili purpurový plášť. 3Pak před něho předstupovali a říkali: „Buď pozdraven, králi židovský!“ Přitom ho bili do obličeje. 4Pilát znovu vyšel a řekl Židům: „Hleďte, vedu vám ho ven, abyste věděli, že na něm nenalézám žádnou vinu.“ 5Ježíš vyšel ven s trnovou korunou na hlavě a v purpurovém plášti. Pilát jim řekl: „Hle, člověk!“ (J 19,1–5)

**Osobní studium**

`Přečti si text J 18,38–19,5. Jak se Pilát snažil přesvědčit lidi, aby žádali Ježíšovo propuštění?`

Pilát nečekal na Ježíšovu odpověď týkající se pravdy. Namísto toho předstoupil před Židy a snažil se je přesvědčit, aby změnili svůj postoj k Ježíši. Tím, že se Pilát rozhodl vést s nimi dialog místo toho, aby prostě Ježíše propustil, se dostal do nevýhodné situace. Náboženští vůdci pochopili, že prostřednictvím shromážděného davu mohou na místodržitele vyvíjet tlak.

Pilát mluví o zvyku propustit v době Velikonoc jednoho vězně na svobodu. Ptá se, zda chtějí, aby jim propustil „židovského krále“ (J 18,39). Překvapivě lidé žádají o propuštění zločince jménem Barabáš, a ne nevinného Ježíše.

Nyní začíná Ježíšovo ponižování. Římští vojáci upletli trnovou korunu, oblékli Ježíši purpurové roucho a opakovaně ho s posměchem „oslavují“ jako židovského krále. Podobným způsobem by zdravili císaře. V tomto případě však šlo o výsměch a ponižování.

Tím, že se Pilát snaží vzbudit u lidí alespoň nějaký soucit s Ježíšem, se zdá, že hledá způsob, jak ho propustit. Vyvádí Ježíše s trnovou korunou a v purpurovém plášti před nenávistí naplněný dav. Scéna, kterou Jan nekomentuje, zobrazuje Ježíše v jakoby královském oděvu, přičemž místodržitel vyzývá lidi: „Hle, člověk!“ (J 19,5). Čtenáři to připomíná slova Jana Křtitele: „Hle, beránek Boží, který snímá hřích světa“ (J 1,29). Je ironií, že právě pohanský místodržitel představuje Židům Mesiáše v královském oděvu.

Jak ukazují následující verše (J 19,6–16), dav si přeje Ježíšovo ukřižování. Hlavním obviněním je, že se „vydával za syna Božího“ (J 19,7). To Piláta vystrašilo a ještě více se snažil zařídit Ježíšovo propuštění. Ale vůdcové zpečetili Ježíšův osud tvrzením, že propustit ho znamená postavit se proti císaři. Vědí, že Pilátova loajalita vůči císaři mu nedovolí propustit někoho, kdo by si nárokoval stejné postavení. Proto náboženští vůdci tvrdí, že jejich jediným králem je císař. Hluboká nenávist vůči Ježíši byla tedy větší než jejich národní zájmy. Aby se zbavili Ježíše, byli ochotni obětovat snahy o národní nezávislost.

**Aplikace**

`Je to děsivé – pohanský vládce chce Ježíše propustit, zatímco duchovní vůdci národa, kteří ho měli poznat, chtěli Ježíše ukřižovat! Jaké ponaučení si z toho můžeme vzít pro sebe?`