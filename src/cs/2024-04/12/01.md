---
title:  'Hodina slávy: Kříž a vzkříšení'
date:  14/12/2024
---

### Texty na tento týden
J 18,33–19,5; J 19,17–22; J 19,25–27; L 2,34.35; J 20,1–18; 1K 15,12–20

> <p>Základní verš</p>
> „Pilát mu řekl: ‚Jsi tedy přece král?‘ Ježíš odpověděl: ‚Ty sám říkáš, že jsem král. Já jsem se proto narodil a proto jsem přišel na svět, abych vydal svědectví pravdě. Každý, kdo je z pravdy, slyší můj hlas.‘“ (J 18,37)

Ježíšovo ukřižování a vzkříšení jsou vrcholem Janova evangelia. První polovina knihy popisuje zhruba tři a půl roku Ježíšovy služby (J 1–10), zatímco kapitoly J 11–20 jen necelé dva týdny. Každé z evangelií představuje Ježíšovu smrt jiným způsobem. Přestože jsou jejich zprávy ve vzájemném souladu, každý autor zdůrazňuje ty klíčové body, které vyzdvihují hlavní témata jeho evangelia. Pro Matouše je ukřižování naplněním Písma, Marek zdůrazňuje paralelu mezi Ježíšovým křtem a křížem a Lukáš se zaměřuje na kříž jako na uzdravení a spasení (příběh o zločinci na kříži).

Jan však představuje kříž jako Ježíšovo uvedení na trůn. Jeho intronizace je propojena s myšlenkou „hodiny“, o které se v knize opakovaně hovoří (J 7,30; 8,20; 12,27). Tento způsob intronizace je tak trochu ironický, protože ukřižování bylo nejostudnějším a nejpotupnějším způsobem smrti používaným ve starověkém Římě. Jan čtenáři předkládá zásadní kontrast: Ježíš umírá potupený a ponížený, ale zároveň se tak uskutečňuje jeho slavná intronizace jako Spasitele.

**Osnova lekce**

V této předposlední lekci se dostáváme k vrchola Janova evangelia – k jeho zprávě o Kristově oběti na kříži, kterou chce představit (zdánlivě paradoxně) jako Kristovo vítězství, vyvýšení a vrcholné oslavení.

- J 18,33–38: Soud nad „Pravdou“ (neděle)

- J 19,1–16: Lidé odmítají vtělenou Pravdu (pondělí)

- J 19,17–30: Ukřižování (úterý)

- J 20,1–5: Prázdný hrob (středa)

- J 20,11–18: Setkání se vzkříšeným Ježíšem (čtvrtek)

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`