---
title:  'Prázdný hrob'
date:  18/12/2024
---

> <p></p>
> 1První den po sobotě, když ještě byla tma, šla Marie Magdalská k hrobu a spatřila, že kámen je od hrobu odvalen. 2Běžela k Šimonu Petrovi a k tomu učedníkovi, kterého Ježíš miloval, a řekla jim: „Vzali Pána z hrobu, a nevíme, kam ho položili.“ 3Petr a ten druhý učedník vstali a šli k hrobu. 4Oba dva běželi, ale ten druhý učedník předběhl Petra a byl u hrobu první. 5Sehnul se a viděl tam ležet lněná plátna, ale dovnitř nevešel. (J 20,1–5)

**Osobní studium**

`Přečti si text J 20,1–7. Jakou důležitou skutečnost popisují tyto verše? V čem spočívá význam popsané události?`

Ježíš Kristus zemřel v pátek pozdě odpoledne a vstal v neděli brzy ráno. Protože se blížila sobota, jeho pohřeb byl proveden narychlo a zůstal nedokončen (J 19,42). Přestože Ježíše milovali, jeho následovníci zachovávali sobotní den, a proto v sobotu ke hrobu nešli (porovej s Mk 16,1 a L 23,56). Po sobotě si několik žen nakoupilo vonné oleje, kterými se chtěly postarat o Ježíšovo tělo, a v neděli ráno přišly ke hrobu. K jejich zděšení však byl kámen odvalený a hrob prázdný.

Marie Magdaléna byla jednou z těch, kdo přišli ke hrobu mezi prvními. Běžela říci Petrovi a Janovi, co viděla. Oba učedníci se rozběhli k hrobu. Jan předběhl Petra a byl u hrobu první. Nahlédl dovnitř a uviděl tam ležet lněná plátna, do kterých bylo dříve zavinuto Ježíšovo tělo. Ale Jan do hrobky nevstoupil.

Petr však vešel dovnitř. Všiml si nejen pláten, ale také šátku, kterým ovázali Ježíšovu hlavu. Ten ležel svinutý odděleně.

`Přečti si text J 20,8–10. Jaký význam měl složený šátek, který předtím zakrýval Ježíšovu tvář?`

`Když Petr vešel do hrobu, vstoupil za ním i Jan. Verš J 20,8 říká, že vešel, viděl a uvěřil. Proč by pohled na složené pohřební roucho, které tam leželo, a svinutý šátek na obličej vedly Jana k přesvědčení, že Ježíš vstal z mrtvých?`

K zodpovězení této otázky je třeba se zamyslet nad tím, jak to, že byl hrob vůbec prázdný. Nejtypičtější odpovědí by byli vykrádači hrobů. Toto vysvětlení však selhává ze tří důvodů. Za prvé, Matouš nám říká, že u hrobu stály stráže (Mt 27,62–66), takže vykradení hrobu bylo velmi nepravděpodobné. Za druhé, vykrádači hrobů obvykle kradli cennosti, nikoli těla v rozkladu. A za třetí, vykrádači hrobů by spěchali a neskládali by pohřební roucha. Není proto divu, že když Jan viděl složená plátna, a dokonce i šátek, uvěřil, že Ježíš vstal z mrtvých.

**Aplikace**

`Proč je svědectví o prázdném hrobě tak důležité?`