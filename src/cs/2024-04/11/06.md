---
title:  'Ježíšova modlitba'
date:  12/12/2024
---

> <p></p>
> 6Zjevil jsem tvé jméno lidem, které jsi mi ze světa dal. Byli tvoji a mně jsi je dal; a tvoje slovo zachovali. 7Nyní poznali, že všecko, co jsi mi dal, je od tebe; 8neboť slova, která jsi mi svěřil, dal jsem jim a oni je přijali. Vpravdě poznali, že jsem od tebe vyšel, a uvěřili, že ty jsi mě poslal. 9Za ně prosím. Ne za svět prosím, ale za ty, které jsi mi dal, neboť jsou tvoji; 10a všecko mé je tvé, a co je tvé, je moje. V nich jsem oslaven. (J 17,6–10)

**Osobní studium**

Dostáváme se k té části Evangelia podle Jana, která se nazývá Ježíšova velekněžská modlitba (J 17) a tvoří závěr jeho řeči na rozloučenou. Ježíš přišel na tuto zemi, aby lidé mohli obnovit svůj původní osobní vztah s Bohem. Věrně vykonával znamení, která mu dal Bůh dělat. Slovy a skutky ukazoval a vysvětloval lidem Boha.

Nyní se dostáváme do doby, kdy měl Ježíš brzy opustit tuto zemi. Chtěl se opět podělit o svou lásku ke svým učedníkům. Toužil, aby pochopili úzký vztah mezi ním, Otcem a Duchem svatým. Chtěl své následovníky dovést ke stejnému osobnímu vztahu s Bohem Otcem a Duchem svatým, jaký měl on sám.

`Přečti si text J 17,1–26. Jaká slova nebo vyjádření v této kapitole ukazují na Ježíšovu touhu po úzkém vztahu lásky mezi ním, Otcem a učedníky?`

Mnozí se při čtení J 17 soustřeďují na to, že jediná věc, na které záleží, je jednota a láska. Není pochyb, že Božím záměrem je obnovit v nás osobní vztah s ním a se všemi lidmi. Ale pozornější čtení naznačuje velmi důležité spojení mezi láskou a pravdou.

„A život věčný je v tom, když poznají tebe, jediného pravého Boha...“ (J 17,3). Jde tedy o skutečné poznání Boha takového, jaký je, ne jak si ho my sami představujeme. „Zjevil jsem tvé jméno lidem, které jsi mi ze světa dal… a tvoje slovo zachovali. […] Vpravdě poznali, že jsem od tebe vyšel“ (J 17,6.8). „Posvěť je pravdou; tvoje slovo je pravda“ (J 17,17).

`Kristus přišel zjevit Otce. Toto zjevení bylo důležité kvůli mnoha mylným představám o Bohu. Evangelium podle Jana ukazuje, jak vážně Ježíš bral toto poslání. Správně představoval Boží slovo i jeho činy. Pokud by na pravdě nezáleželo, proč by se tomu tak obšírně věnoval?`

Ježíš se v životě setkával s velkými obtížemi a překážkami a nakonec ho náboženské autority zavrhly. Trpěl lhostejností od lidí, a někdy dokonce i od svých vlastních učedníků. Jeden z jeho učedníků ho zradil, jiný ho třikrát zapřel. Procházel neustálými zkouškami a zemřel na kříži rukou těch, které přišel zachránit.

**Aplikace**

`Jak můžeš ve svém životě lépe zrcadlit Boží lásku, která existuje mezi Ježíšem a Otcem?`