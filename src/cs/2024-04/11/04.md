---
title:  'Znát Syna znamená znát Otce'
date:  10/12/2024
---

> <p></p>
> Boha nikdy nikdo neviděl; jednorozený Syn, který je v náručí Otcově, nám o něm řekl. (J 1,18)

> <p></p>
> Kdybyste znali mne, znali byste i mého Otce. Nyní ho již znáte, neboť jste ho viděli. (J 14,7)

> <p></p>
> 3A život věčný je v tom, když poznají tebe, jediného pravého Boha, a toho, kterého jsi poslal, Ježíše Krista. […] 25Spravedlivý Otče, svět tě nepoznal, ale já jsem tě poznal a také oni poznali, že jsi mě poslal. (J 17,3.25)

**Osobní studium**

V celém evangeliu apoštol Jan popisuje, jak Ježíšovy skutky ukazují na Otce. Ježíš vysvětluje, kdo je Otec, a vysvětluje, jaký je jeho vztah k našemu světu. To vše je v souladu s veršem J 1,18, který říká, že Ježíš nám o Otci „řekl“ (řecky exégeomai; „vysvětlil“). Ježíš to dělá znovu a znovu. Slovo Otec (pater) se objevuje v Janovi 136krát a v Janových epištolách 18krát. To je celkově více než jedna třetina všech použití tohoto slova v Novém zákoně. Ježíšova řeč na rozloučenou je jedním z hlavních míst v Evangeliu podle Jana, kde nám Ježíš vysvětluje Otce.

Ježíš byl zástupcem Otce na Zemi a v lidském těle přišel plnit Otcovu vůli. Ve skutečnosti Ježíš řekl, že se ve všem snažil hledat Otcovu vůli, a ne svou vlastní (J 5,30). Na první pohled se to může zdát překvapující, ale ukazuje to, jak úplně se Ježíš jako lidská bytost podřídil Otci.

Ježíš také řekl, že byl poslán od Otce, aby dokončil jeho dílo – spasení lidstva – a že sám Otec o něm vydal svědectví (J 5,36–38).

Otec přitahuje lidi k Ježíši, aby k němu přišli a uvěřili v něj (J 6,40.44). Otec chce, aby lidé měli věčný život v Ježíši, který zaslibuje, že je povolá k životu v den vzkříšení.

**Co nás učí následující texty o vztahu Ježíše a Otce?**

`J 7,16`

`J 8,38`

`J 14,10.23`

`J 15,1.9.10`

`J 16,27.28`

`J 17,3`

Ježíšova tvrzení o jeho vztahu k Otci jsou udivující. Vysvětluje, že všechno jeho učení je učením Otce; že všechno, co říká, osobně slyšel od Otce; že víra v něj je totéž jako víra v Otce; že i jeho vlastní slova a skutky jsou všechny od Otce a že on a Otec jsou sjednoceni v lásce a díle spasení lidstva. Jak mocné svědectví o Ježíšově blízkosti s Otcem v nebesích!

**Aplikace**

`Jak by se změnil tvůj život, kdyby všechny tvé myšlenky a činy byly splněním Boží vůle pro tvůj život? Jak můžeme lépe žít podle Boží vůle pro náš život?`