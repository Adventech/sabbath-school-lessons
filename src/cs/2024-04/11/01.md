---
title:  'Otec, Syn a Duch svatý'
date:  07/12/2024
---

### Texty na tento týden
J 14,10.24; Gn 3,7–9; J 16,27.28; J 16,7–11; J 17,1–26

> <p>Základní verš</p>
> „Ale Přímluvce, Duch svatý, kterého pošle Otec ve jménu mém, ten vás naučí všemu a připomene vám všecko, co jsem vám řekl.“ (J 14,26)

Od začátku našeho studia jsme se již naučili, že Evangelium podle Jana tvoří mozaika různých témat a myšlenek. Jan popisuje znamení (zázraky), aby ukázal, že Ježíš je Me­siáš zaslíbený proroky. Kromě toho zaznamenává různá svědectví (lidí i textů Písma), aby představil Ježíše jako Krista. Zároveň používá výroky „JÁ JSEM“, aby poukázal na Ježíšovu božskou přirozenost.

Jan se odvolává na všechny tři osoby Božství již v první kapitole (J 1,1–4.14.18.32–34). Po staletí se lidé snažili pochopit podstatu Božství, ale jelikož to nedokážeme, mnozí tuto myšlenku odmítají. Je však nemoudré odmítat něco jen proto, že to neumíme úplně pochopit nebo že se to nevejde do úzkých hranic lidského uvažování.

Jan říká, že chceme-li pochopit Boha, musíme se podívat na Ježíše a na to, co bylo zjeveno v Bibli. Tento přístup nám otevírá zcela nový svět vztahů – (1) vztahů mezi osobami Trojice, (2) vztahů mezi osobami Trojice a lidmi a (3) vztahů mezi lidmi samotnými.

**Osnova týdne**

Tento týden se v našem studiu zaměříme na způsob, jakým Evangelium podle Jana představuje Otce, Syna a Ducha svatého, tentokrát v kontextu Ježíšovy řeči na rozloučenou (J 13–17).

- J 15,16; 16,23: Nebeský Otec (neděle)

- J 16,5; 17,25: Vztah mezi Otcem a Synem (pondělí)

- J 1,18; 14,7; 17,3.25: Ježíš jako ten, kdo nám představuje Otce (úterý)

- J 14,26; 15,26; 16,7–11: Duch svatý (středa)

- J 17,6–10: Pozvání k podobnému vztahu lásky a blízkosti (čtvrtek)

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`