---
title:  'Víra a nové narození'
date:  26/11/2024
---

> <p></p>
> 12Těm pak, kteří ho přijali a věří v jeho jméno, dal moc stát se Božími dětmi. 13Ti se nenarodili, jen jako se rodí lidé, jako děti pozemských otců, nýbrž narodili se z Boha.. (J 1,12.13)

> <p></p>
> 15Nepřijali jste přece Ducha otroctví, abyste opět propadli strachu, nýbrž přijali jste Ducha synovství, v němž voláme: Abba, Otče! 16Tak Boží Duch dosvědčuje našemu duchu, že jsme Boží děti. (Ř 8,15.16)

**Osobní studium**

Na základě úvodních veršů (J 1,12.13) se pokus definovat kroky, které vedou člověka k tomu, že se z něho stane křesťan.

Jan napsal své evangelium, abychom věřili, „že Ježíš je Kristus, Syn Boží“, a abychom díky této víře měli věčný život v jeho jménu (J 20,31). Ve verších (J 1,12.13) je tento proces popsán ve dvou krocích. Nejprve ho přijímáme, to znamená, že v něho uvěříme. Potom nám dává moc stát se Božími dětmi, o kterých je ve verši 13 psáno, že se narodily z Boha. Stát se křesťanem má tedy lidský i božský rozměr. Musíme jednat ve víře, přijmout ho, být otevřeni světlu, ale je to on, kdo obnovuje naše srdce.

Ve skutečnosti je víra Božím darem, který přichází ze slyšení evangelia (Ř 10,17). „Abychom měli pravou a trvalou víru v Krista, musíme ho poznat tak, jak je představen v Písmu.“ (FE 433) „Duch, který působí na lidskou mysl a osvěcuje ji, vytváří víru v Boha.“ (7BC 940)

Ti, kteří věří a přijímají Syna jako Mesiáše, obdrží věčný život. Jan také zdůrazňuje přijetí nebo víru v to, co Ježíš řekl (J 5,24.38.47). Úkolem Ducha svatého je ukazovat světu, „co je hřích, co spravedlnost a soud“ (J 16,7.8; porovnej s Ř 8,16).

`Jaký princip spasení v Ježíši představuje apoštol Pavel v Ř 8,15.16?`

Naše víra vychází z působení Ducha svatého v našich srdcích. „Víra je... velké požehnání – oko, které vidí, ucho, které slyší.“ (6BC 1073) Humanistický přístup (tedy takový, který je založen na člověku a jeho schopnostech poznávat) k víře tvrdí, že musíme najít základ, kritéria víry, a pak věřit. Naproti tomu biblický přístup říká, že naopak víra je základ, dar od Boha (Ef 2,8; 1K 1,17–24; 1K 2,1–6). Začínáme základem víry a pokračujeme v růstu v porozumění a milosti.

**Aplikace**

`Jak bys odpověděl na otázku, na čem je založena tvá víra?`