---
title:  'Slova věčného života'
date:  25/11/2024
---

> <p></p>
> 66Od té chvíle ho mnoho jeho učedníků opustilo a už s ním nechodili. 67Ježíš řekl Dvanácti: „I vy chcete odejít?“ 68Šimon Petr mu odpověděl: „Pane, ke komu bychom šli? Ty máš slova věčného života. 69A my jsme uvěřili a poznali, že ty jsi ten Svatý Boží.“ (J 6,66–69)

**Osobní studium**

`Přečti si verše J 6,60–69. Jaký význam měla Petrova slova v kontextu Ježíšovy otázky, zda i oni plánují odejít?`

Petrova slova o „věčném životě“ se spojují s tématem, které se táhne celým Evangeliem podle Jana. V kontextu nasycení pěti tisíců (J 6) nacházíme nesmírné množství vyjádření souvisejících právě s tématem věčného života (J 6,27.40.47.54.68). Ježíš říká, že on je chléb života (J 6,35), což znamená, že jeho život, smrt a vzkříšení jsou zdrojem věčného spasení.

Slovní spojení věčný život nebo jeho ekvivalenty se v Evangeliu podle Jana nacházejí nejméně sedmnáctkrát. Tento výraz se nevztahuje na nějakou formu duchovní existence a ani na to, že bychom se měli stát součástí nějaké věčné bytosti. Neobsahuje dokonce ani žádný mystický koncept. Jde spíše o životodárnou sílu, která přináší spasení a smysl naší současné existenci a také životu bez konce, až se vrátí náš Pán. Tak jako se Ježíš stal tělem, tak i vzkříšení, o kterém mluví, se odehrává v čase, prostoru a ve fyzickém těle. Je to vzkříšení z mrtvých, obnovení života, který jsme kdysi měli v Edenu.

**Jak získáváme věčný život?**

`J 5,24`

`J 6,40.47`

`J 8,31`

`J 3,15.16; J 12,46`

`J 20,31`

Jen prostřednictvím víry chápeme, že Ježíš Kristus přišel žít a zemřít za nás. Tato víra k nám přichází jako dar. My se ale musíme vědomě rozhodnout odevzdat se Ježíši, činit pokání a přijmout jeho krev k odpuštění a očištění od hříchů.

Když se Ježíš zeptal učedníků, zda odejdou i oni, Petr za všechny odpověděl: „Pane, ke komu bychom šli? Ty máš slova věčného života“ (J 6,68). Tato slova vystihují podstatu spasení a způsob, jakým jej můžeme dosáhnout. Jak jsme již řekli, spasení nepřichází získáním nějakého hlubokého poznání nebo pochopením přírodních zákonů. Pochází jedině od Ježíše, který má v sobě věčný život a zdarma jej nabízí všem, kteří ho v reakci na působení Ducha svatého přijmou.

**Aplikace**

`Jak vnímáš náš současný život v kontextu příslibu věčného života? Jaký vliv by mělo mít zaslíbení věčného života na tvůj život?`