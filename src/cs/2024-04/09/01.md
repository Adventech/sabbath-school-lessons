---
title:  'Zdroj života'
date:  23/11/2024
---

### Texty na tento týden
J 1,4; J 10,10; J 1,12.13; J 6,61–68; Nu 13,23–33; Mt 4,1–4

> <p>Základní verš</p>
> „Ježíš mu odpověděl: ‚Já jsem ta cesta, pravda i život. Nikdo nepřichází k Otci než skrze mne.‘“ (J 14,6)

Na otázku, kým je, odpovídá Ježíš v Evangeliu podle Jana většinou výrazem, který označuje božství. „JÁ JSEM“ odkazuje na samotného Hospodina, který se zjevil Mojžíšovi „v plápolajícím ohni uprostřed trnitého keře“ (Ex 3,2) a řekl mu: „JSEM, KTERÝ JSEM“ (Ex 3,14). A tentýž Bůh se stal tělem: „A Slovo se stalo tělem a přebývalo mezi námi. Spatřili jsme jeho slávu, slávu, jakou má od Otce jednorozený Syn, plný milosti a pravdy“ (J 1,14).

Téma „JÁ JSEM“ je velmi silně přítomno v celém Evangeliu podle Jana. Reflektuje je i základní verš naší lekce: „Já jsem ta cesta, pravda i život“ (J 14,6). „JÁ JSEM“ je také světlo světa, chléb života, dveře ovcí, dobrý pastýř, vzkříšení a život a pravý vinný kmen.

Tento týden se budeme věnovat tématu zjevení Boha, jak je představuje apoštol Jan. Podrobněji budeme zkoumat i odvrácenou stránku událostí, pro které mnozí odmítli Ježíše jako Mesiáše, a to i přes silné důkazy v podobě jeho slov a činů. Tuto myšlenku budeme studovat ze dvou důvodů: abychom se vyhnuli stejné chybě a také abychom hledali způsob, jak oslovit ty, kterým hrozí, že se této chyby dopustí.

**Osnova lekce**

Při studiu této lekce se zaměříme na téma „věčného života“, který Ježíš zajistil a nabízí každému, kdo po něm touží. Podíváme se jak na dárce věčného života, tak i na to, jak jej můžeme přijmout, či co znamená jeho odmítnutí.

- J 3,14–16: Ježíš – dárce věčného života (neděle)

- J 6,66–69: Ježíš – ten, který má slova věčného života (pondělí)

- J 12 a 13: Přijetí daru věčného života (úterý)

- J 1,5.10.11: Odmítnutí daru a dárce věčného života (středa)

- J 3,18–21: Důsledky odmítnutí věčného života (čtvrtek)

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`