---
title:  '„Dal jsem vám příklad“'
date:  01/12/2024
---

> <p></p>
> 12Když jim umyl nohy a oblékl si svůj šat, opět se posadil a řekl jim: „Chápete, co jsem vám učinil? 13Nazýváte mě Mistrem a Pánem, a máte pravdu: Skutečně jsem. 14Jestliže tedy já, Pán a Mistr, jsem vám umyl nohy, i vy máte jeden druhému nohy umývat. 15Dal jsem vám příklad, abyste i vy jednali, jako jsem jednal já. 16Amen, amen, pravím vám, sluha není větší než jeho pán a posel není větší než ten, kdo ho poslal. 17Když to víte, blaze vám, jestliže to také činíte.“ (J 13,12–17)

**Osobní studium**

Ježíšova řeč na rozloučenou (J 13–17) poskytuje jeho učedníkům poučení o budoucnosti. Literární forma této řeči se podobá Mojžíšově rozloučení s Izraelity v Deuteronomiu, Jákobovu požehnání jeho dětem (Gn 47–49) nebo Davidovu poučení adresovanému Šalomounovi (1Pa 28–29). V souvislosti se svým odchodem Ježíš učedníky utěšuje a povzbuzuje. Dává jim zaslíbení o náhradě, která za něj přijde (Duch svatý; J 14–16). Předpovídá, že budou prožívat zármutek (J 15–16), a vybízí učedníky, aby zůstali věrní (J 15).

`Přečti si text J 13,1–20. V čem spočívá důležitost popsané události? Co se Ježíš prostřednictvím svého jednání snažil učedníky naučit?`

V této části světa v Ježíšových dnech lidé nosili sandály nebo chodili bosí. Na konci dne proto měli zaprášené a špinavé nohy. Bylo zvykem, že sluha nebo otrok myl nohy těm, kteří přicházeli do domu na jídlo. Ale v tu noc, kdy se Ježíš setkal s učedníky při posledním společném jídle před svým zatčením, nebyl na místě přítomen žádný sluha.

K překvapení všech vstal od večeře sám Ježíš a nohy jim umyl. Text J 13,4.5 krok za krokem popisuje, co všechno Ježíš udělal, když se chystal umýt učedníkům nohy. Tyto podrobnosti zdůrazňují úžasný čin pokory, který vykonal jejich milovaný Mistr.

Záznam o Petrově reakci (J 13,8–11) ukazuje prohlubující se pocit zděšení a nepochopení, který projevovali učedníci z Ježíšova jednání. Jak se mohl Ježíš, Mistr a Mesiáš, snížit k něčemu tak podřadnému? Petr dokonce rázně odmítl, aby mu Ježíš nohy umyl. Dozvěděl se však, že pokud nebude spolupracovat, nebude mít s Ježíšem podíl. Proto následně žádal, aby pro něho Ježíš udělal ještě více, čímž vyjádřil svou touhu být stále ve spojení se svým milovaným Pánem.

Význam Ježíšova jednání vychází z toho, kým je. Verš J 13,13 říká, že je Učitel a Pán. Tak ho nazývali a on potvrzuje, že je tomu tak. Tyto tituly vyjadřují autoritu a moc.

Ježíš však učí, že moc a autorita se mají používat ke službě, ne k vyvyšování sebe sama. Církev adventistů sedmého dne přijala tento význam Ježíšova příkladu a to, co se právem nazývá obřad pokory, pokládá za součást Večeře Páně.

**Aplikace**

`Co tě učí obřad pokory o chození v Ježíšových stopách a o tom, jak máme sloužit druhým?`