---
title:  '„Já jsem ta cesta, pravda i život“'
date:  03/12/2024
---

> <p></p>
> 5Řekne mu Tomáš: „Pane, nevíme, kam jdeš. Jak bychom mohli znát cestu?“ 6Ježíš mu odpověděl: „Já jsem ta cesta, pravda i život. Nikdo nepřichází k Otci než skrze mne.“ (J 14,5.6)

**Osobní studium**

`Na co se ptá Tomáš a jak Ježíš odpovídá v úvodním textu (J 14,5.6)? Jak rozumíš tomuto rozhovoru?`

Tomášova otázka se zdá být logická. Nevíme-li, kam někdo jde, jak můžeme tuto osobu následovat? Ježíš bez váhání odpovídá, že tou cestou je on sám. Ale o jakou cestu jde? A kam tato cesta směřuje? Je to cesta k Otci. V Prologu (J 1,1–18) je zdůrazněno důvěrné spojení mezi Slovem (logos), Ježíšem Kristem, a Otcem.

J 1,18 ukazuje, že „jednorozený Syn“ (v tomto kontextu by nejlepší překlad zněl jako „jedinečný“ nebo „jediný svého druhu“) je ten, kdo nám „zjevil“ Otce. Zde si opět můžeme pomoci pochopením řeckého slova exégeomai, které znamená „vysvětlovat“, „interpretovat“, „vykládat“. Od tohoto slovesa je odvozen například výraz exegéze, což znamená „vysvětlení významu“. Ježíš Kristus nás tedy vede k Otci, vysvětluje a představuje Otce padlému světu. Právě v důsledku toho je cestou – cestou k Otci. Bez něho jsme omezeni v našem chápání Otce.

`Přečti si text J 14,7–11. Čemu Filip nerozuměl? Jak mu to Ježíš pomohl objasnit?`

Filip chtěl vidět Otce. Boha však nemůže bez újmy či hrozby smrti vidět žádný člověk (viz Ex 33,17–34,9; J 1,18). Ježíš kárá Filipův nedostatek porozumění a poukazuje na to, že pokud jsme viděli jeho, viděli jsme i Otce (J 14,9). Z toho je zřejmé, že Ježíš je cestou k Bohu. Bez něho se cesta stává temnou a nejistou. On je světlo, které osvětluje cestu k Bohu.

Ježíš ve svém výroku spojuje tři pojmy: cesta, pravda a život. O cestě jsme v přeneseném významu už slyšeli mluvit Jana Křtitele (J 1,23), který připravoval „cestu“ pro Ježíše. Ale pravda a život jsou hlavními tématy evangelia. Ve středu a ve čtvrtek se soustředíme na pojem „pravda“. Ve světě, který zpochybňuje samotný koncept pravdy, jde o klíčové téma evangelia.

**Aplikace**

`Proč je uklidňující uvědomit si, že Ježíš je tím nejlepším zjevením Boha Otce, jakého se nám může dostat?`