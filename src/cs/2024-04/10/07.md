---
title:  'Podněty k zamyšlení'
date:  06/12/2024
---

Přečtěte si 51. kapitolu „Světlo světa a slepota farizeů“ (DA 463–475; TV 296–304) z knihy Touha věků.

„Ježíš k nim opět promluvil a řekl: ‚Já jsem světlo světa; kdo mě následuje, nebude chodit ve tmě, ale bude mít světlo života.‘ (J 8,12) Tato slova pronesl Ježíš na chrámovém nádvoří, které mělo při bohoslužbě o Svátku stánků zvláštní význam. Uprostřed nádvoří se tyčily dva vznosné sloupy a na nich obrovské stojany s lampami. Po večerní oběti se všechny lampy rozsvítily a ozařovaly celý Jeruzalém. Obřad připomínal lidem ohnivý sloup, který vodil Izraelce pouští, a zároveň symbolicky ukazoval na Mesiášův příchod. Večer, když se rozsvítily lampy, stalo se nádvoří místem velikého radování. Šedovlasí muži, chrámoví kněží a vůdcové lidu tančili za doprovodu hudby a zpěvu levitů.

Osvětlení Jeruzaléma bylo výrazem naděje lidu na příchod Mesiáše, který svým světlem osvítí Izrael. Pro Ježíše měl však tento obraz hlubší smysl. Tak jako zářivá světla chrámu osvěcovala všechno kolem, osvěcuje Kristus, zdroj duchovního světla, temnotu světa. Ani toto přirovnání však není dokonalé. Slávu jeho poslání mnohem výstižněji představuje veliké světlo, které on sám rozsvítil v nebesích.

Bylo ráno. Nad Olivovou horou právě vyšlo slunce a jeho paprsky ozařovaly svým jasem mramorové paláce a pozlacené chrámové zdi. Ježíš poukázal na tento výjev a řekl: ‚Já jsem světlo světa.‘“ (DA 463.464; TV 296)

**Otázky k rozhovoru**

`1. 	Ve třídě sobotní školy si promluvte o své odpovědi na čtvrteční závěrečnou otázku. Jaké zásadní pravdy, které učí Bible, bychom se nikdy nemohli dozvědět z vědeckých učebnic? (Například informace o kříži, vzkříšení nebo druhém příchodu.) Jaké další důležité biblické pravdy můžeme znát jen díky biblickému zjevení?`

`2. 	Přemýšlejte o pádu Lucifera, dokonalé bytosti s úžasnými intelektuálními znalostmi o Bohu a o tom, jaký Bůh je. Přesto se proti němu vzbouřil. Co nám to říká o realitě svobodné vůle, téže svobodné vůle, jakou máme i my? Proč potřebujeme každodenně předávat tuto vůli Bohu?`