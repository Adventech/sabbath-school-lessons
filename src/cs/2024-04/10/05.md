---
title:  'Já jsem Pravda'
date:  04/12/2024
---

> <p></p>
> 14 To Slovo se stalo tělem a přebývalo mezi námi a my jsme viděli jeho slávu, slávu, jakou má od Otce jednorozený Syn, plný milosti a pravdy. […] 17 Zákon byl totiž dán skrze Mojžíše, ale milost a pravda přišly skrze Ježíše Krista. (J 1,14.17)

**Osobní studium**

**Jak je v Evangeliu podle Jana propojen pojem „pravda“ s Ježíšem?**

`J 1,14.17`

`J 8,32`

`J 14,6`

`J 15,26`

V Evangeliu podle Jana se pravda opakovaně spojuje s Ježíšem, s jeho Otcem a s Duchem svatým. Pravda je spojena s Ježíšem, Slovem (logos), a se světlem – na rozdíl od tmy (J 1,1–14; J 3,19–21). Naproti tomu protiklad pravdy – lež – je spojen s ďáblem a hříchem (J 8,44–46). V důsledku toho „pravda“ v Janovi není jen otázkou faktů či důkazů. Myšlenka pravdy obsahuje morální aspekt věrnosti Bohu a jeho vůli.

„Mnozí lidé touží po živém Bohu a jeho přítomnosti. Ani nejskvělejší filozofické názory a literární díla nemohou trvale uspokojit lidské srdce. Názory a výmysly lidí nejsou přínosem pro náboženský život. Ať k lidem promlouvá Boží slovo. Ať všichni, kdo dosud slyšeli jen o tradicích, lidských názorech a předpisech, slyší hlas Krista. Jeho slovo může obnovit člověka pro věčný život.“ (COL 40; PM 17.18)

Uvažujme, co měl Ježíš na mysli, když řekl, že je Pravda. Ježíš je logos, Slovo, které bylo s Bohem od počátku a které bylo Stvořitelem všeho stvořeného (J 1,1–4), jedno s Otcem od věčnosti až do věčnosti. Ježíš má vlastnosti Otce, a proto o sobě také může říci: „JÁ JSEM“. Jeho bytí nepodléhá nikomu a ničemu jinému. Nic, co existuje, včetně poznání, neexistuje mimo něho. A všechno, co existuje, co bylo stvořeno, stvořil pouze Ježíš a existuje pouze v něm. „Neboť v něm bylo stvořeno všechno na nebi i na zemi – svět viditelný i neviditelný; jak nebeské trůny, tak i panstva, vlády a mocnosti – a všechno je stvořeno skrze něho a pro něho. On předchází všechno, všechno v něm spočívá…“ (Ko 1,16.17).

Ježíš není jen ztělesněním pravdy. On je Pravda. Pravda není pojem ani vědecký či myšlenkový konstrukt. Je to osoba!

Pravda, Ježíš Kristus, se dá přirovnat ke světlu, které osvětluje svět (J 8,12). Uveďme v tomto kontextu opět citát C. S. Lewise, který jsme již použili ve 3. lekci: „Věřím v křesťanství stejně jako věřím, že Slunce vyšlo – nejen proto, že ho vidím, ale proto, že díky němu vidím všechno ostatní.“ ­(LEWIS, C. S. „Is Theology Poetry?“ Samizdat. University Press, 2014, původně vydáno v roce 1944, s. 15) Díky Ježíši, Pravdě, jsme schopni správně vnímat a chápat svět kolem nás

**Aplikace**

`Jak bys vlastními slovy vysvětlil, co pro tebe znamená, že Ježíš je Pravda?`