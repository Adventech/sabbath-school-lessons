---
title:  '„Opět přijdu“'
date:  02/12/2024
---

> <p></p>
> 1Vaše srdce ať se nechvěje úzkostí! Věříte v Boha, věřte i ve mne. 2V domě mého Otce je mnoho příbytků; kdyby tomu tak nebylo, řekl bych vám to. Jdu, abych vám připravil místo. 3A odejdu-li, abych vám připravil místo, opět přijdu a vezmu vás k sobě, abyste i vy byli, kde jsem já. (J 14,1–3)

**Osobní studium**

`V jakém kontextu říká Ježíš slova z úvodních veršů (J 14,1–3)? V čem spočívá jejich význam?`

Na konci J 13 Ježíš říká, že odchází (J 13,33). U Petra to vyvolalo otázku, kam jde (J 13,36). Učedníci nechápou, že Ježíš mluví o své smrti, zmrtvýchvstání a nanebevstoupení. Petr vyjadřuje, že je připraven za něj položit svůj život (J 13,37). Tehdy Ježíš předpovídá Petrovo zapření (J 13,38).

V tomto kontextu Ježíš říká svým učedníkům, aby se neznepokojovali (J 14,1). Sloveso „znepokojovat se“ (řecky tarassó) znamená doslova „rozrušit“, „znejistit“, „prožívat velkou bolest“ nebo „uvrhnout do zmatku“. Není překvapující, že učedníky Ježíšova slova rozrušila a zmátla.

Aby Ježíš své učedníky zbavil zmatku a obav, vypráví jim o domě svého Otce, kde je mnoho „příbytků“ (nejde zde o „domy“, ale o místo k bydlení). Ježíš odchází do domu svého Otce, aby jim připravil místo. Jeho slova míří za přicházející bouři kříže. Mluví o době, kdy se vrátí, aby přišel pro svůj lid. Hledí na dobu, kdy celá tragédie hříchu jednou provždy skončí (viz Da 7,27).

Ježíš říká: „A odejdu-li […], opět přijdu a vezmu vás k sobě, abyste i vy byli, kde jsem já“ (J 14,3). Jde o jasné a jednoznačné zaslíbení jeho druhého příchodu.

Co je základem důvěry v toto zaslíbení? Mnozí by řekli, že se naplnilo biblické proroctví, a to je jistě pravda. Ale verš J 14,3 zdůrazňuje ještě něco jiného. V řečtině je sloveso „přijdu“ v přítomném čase („přicházím“). Jedná se o gramatický jev, prorocký prézent, kdy se o budoucí události mluví s takovou jistotou, jako by se již odehrávala. Proto bychom ono „opět přijdu“ (J 14,3) mohli přeložit přesněji jako „naprosto jistě opět přijdu“.

Základem naděje na návrat našeho Pána není jen naplnění biblického proroctví. Naše jistota je založena na důvěře v muže, který toto zaslíbení dal. Ježíš řekl, že se pro svůj lid určitě vrátí. Tomuto slibu můžeme věřit, protože věříme tomu, kdo tento slib dal.

**Aplikace**

`Co nás učí kříž o jistotě Kristova druhého příchodu? K čemu by nám byla Ježíšova smrt při prvním příchodu bez toho, aby přišel podruhé?`