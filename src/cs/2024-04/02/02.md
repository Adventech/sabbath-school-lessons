---
title:  'Nasycení pěti tisíců'
date:  06/10/2024
---

> <p></p>
> 10Ježíš řekl: „Ať se všichni posadí!“ Na tom místě bylo mnoho trávy. Posadili se tedy, mužů bylo asi pět tisíc. 11Pak vzal Ježíš chleby, vzdal díky a rozdílel sedícím; stejně i ryby, kolik kdo chtěl. 12Když se nasytili, řekl svým učedníkům: „Seberte zbylé nalámané chleby, aby nic nepřišlo nazmar!“ 13Sebrali je tedy a naplnili dvanáct košů nalámanými díly, které z těch pěti ječných chlebů po jídle zbyly. 14Když lidé viděli znamení, které Ježíš učinil, říkali: „Opravdu je to ten Prorok, který má přijít na svět!“ (J 6,10–14)

**Osobní studium**

V textu J 6,4.5 chce apoštol zdůraznit, že nasycení pěti tisíců bylo načasováno na dobu těsně před velikonočními svátky, které byly vzpomínkou na vysvobození Izraelců z Egypta. Velikonoční beránek zemřel místo prvorozeného. Tato oběť symbolizovala Ježíšovu smrt místo nás. Na kříži nesl Ježíš trest, který jsme si zasloužili my všichni za naše hříchy. Kristus, Beránek, byl zabit pro nás a místo nás (1K 5,7).

„Nesl vinu za přestoupení. Tvář jeho Otce se před ním ukryla, až jeho srdce puklo a život v něm uhasl. Přinesl takovou oběť proto, aby hříšníci mohli být zachráněni.“ (GC 540; VDV 352)

`Přečti si pasáž J 6,1–14. Jaké paralely mezi životem Ježíše a Mojžíše zde můžeme najít? Jaké Ježíšovo jednání mělo lidem připomenout vysvobození, které prožili Izraelci díky Mojžíšovi?`

Četné detaily tohoto příběhu nabízejí paralelu mezi Ježíšem a Mojžíšem. Velikonoce (J 6,4) poukazují na velké vysvobození z Egypta. Ježíš vystoupil na horu (J 6,3), podobně jako Mojžíš na horu Sínaj. Ježíš zkouší Filipa (J 6,5.6), jako byli Izraelité zkoušeni na poušti. Rozmnožení chlebů (J 6,11) připomíná manu. Sebrání nalámaných chlebů (J 6,12) se podobá tomu, jak Izraelité sbírali manu. Sesbíralo se dvanáct košů zbytků (J 6,13), což je stejný počet jako je kmenů Izraele. A lidé říkají, že Ježíš je „Prorok, který má přijít na svět“ (J 6,14). To je splněním zaslíbení, že přijde prorok jako Mojžíš v Dt 18,15. Vše ukazuje na Ježíše jako na nového Mojžíše, který přišel vysvobodit svůj lid.

Jan popisuje, že Ježíš nedělá jen znamení a zázraky, ale dělá je tak, že v daném kontextu mají pro židovský národ zvláštní význam. Tím, co dělá, Ježíš projevuje své božství.

**Aplikace**

`Přečti si texty Iz 53,4–6 a 1Pt 2,24. Jakou pravdu se z nich dozvídáme o Ježíši jako o Božím Beránkovi? Jak s touto pravdou souvisí jeho božství a proč je tak důležitá?`

---

#### Dodatečné otázky k diskuzi

`Jan zdůrazňuje, že zázrak nasycení se stal krátce před velikonocemi. Proč je to potřeba vědět ke správnému pochopení?`

`Jakou paralelu s Mojžíšem nabízí příběh s nasycením pěti tisíců?`

`Proč měli tehdy lidé tendenci porovnávat Ježíše s Mojžíšem?`

`Jak zareagovali učedníci na výzvu, aby nasytili zástup?`

`Věřil Ondřej tomu, že by se z pěti chlebů a dvou malých ryb mohl Ježíš nasytit zástup, ve kterém jen mužů bylo pět tisíc? Proč o tom tedy mluvil?`

`Proč Ježíš nechal sebrat i úlomky chleba, které lidem popadaly na zem? Co si při tom mohli ti, kteří to viděli, uvědomit?`