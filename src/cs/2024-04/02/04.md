---
title:  'Uzdravení slepého muže (1)'
date:  08/10/2024
---

> <p></p>
> 1Cestou uviděl člověka, který byl od narození slepý. 2Jeho učedníci se ho zeptali: „Mistře, kdo se prohřešil, že se ten člověk narodil slepý? On sám, nebo jeho rodiče?“ 3Ježíš odpověděl: „Nezhřešil ani on, ani jeho rodiče; je slepý, aby se na něm zjevily skutky Boží. 4Musíme konat skutky toho, který mě poslal, dokud je den. Přichází noc, kdy nikdo nebude moci pracovat. 5Pokud jsem na světě, jsem světlo světa.“ 6Když to řekl, plivl na zem, udělal ze sliny bláto, potřel slepému tím blátem oči 7a řekl mu: „Jdi, umyj se v rybníce Siloe.“ (To jméno znamená „Poslaný“.) On tedy šel, umyl se, a když se vrátil, viděl. 8Sousedé a ti, kteří jej dříve vídali žebrat, se ptali: „Není to ten, kdo tu sedával a žebral?“ 9Jedni říkali: „Je to on.“ Jiní pak: „Není, ale je mu podoben.“ On sám řekl: „Jsem to já.“ (J 9,1–7)

**Osobní studium**

`Přečti si text J 9,1–16. Co bylo podle učedníků příčinou slepoty tohoto muže? Jak Ježíš napravil jejich nesprávný názor?`

Učedníci spojovali nemoc a hřích. Několik pasáží Starého zákona nás opravdu může vést k podobnému uvažování (srov. Ex 20,5; 2Kr 5,15–27; 2Kr 15,5; 2Pa 26,16–21). Jóbův příběh nás však naopak vybízí, abychom byli opatrní, zda se v konkrétním případě skutečně jedná o příčinu a následek.

Ježíš uvádí skutečnost na pravou míru. Nezpochybňuje ani nepotvrzuje souvislost mezi hříchem a utrpením, ale poukazuje na vyšší záměr: uzdravením bude oslaven Bůh. Zpráva obsahuje určité podobnosti s příběhem o stvoření. Tak jako Bůh stvořil prvního člověka z prachu země (Gn 2,7), i Ježíš bere hlínu, aby dal slepému to, co mu chybělo od narození.

V evangeliích Matouše, Marka a Lukáše se zázračná uzdravení odehrávají podle společného vzoru: vyjádření problému, přivedení jednotlivce k Ježíši, uzdravení a chvála Bohu za uzdravení.

V příběhu o uzdravení slepého je tato sekvence dokončena ve verši J 9,7. Ale jak je typické pro Jana, význam zázraku se stává námětem k mnohem širší diskuzi, což vede k dlouhé interakci mezi uzdraveným mužem a náboženskými vůdci. Tato pozoruhodná diskuze se soustřeďuje na dvě dvojice protichůdných pojmů: hřích x Boží skutky a slepota x zrak.

Až do 14. verše vypravěč před čtenáři tají, že Ježíš uzdravil slepého v sobotu. Podle tradice (ne podle Písma) tím přestoupil sobotní přikázání. A tak ho farizeové považovali za porušovatele soboty. Jejich závěr byl, že „nezachovává sobotu“ a tedy že nepochází od Boha. Jiní však považovali za znepokojující, že by hříšný člověk mohl dělat taková znamení (J 9,16).

Diskuze ani zdaleka neskončila, ale už se objevuje rozdělení. Slepému je stále jasnější, kdo je Ježíš, ale farizeové jsou stále více zmateni nebo zaslepeni, pokud jde o jeho skutečnou identitu.

**Aplikace**

`Co by nám měl tento příběh říci o nebezpečí zaslepenosti vlastními názory a tradicemi? Proč nám tak mohou uniknout důležité pravdy?`

---

#### Dodatečné otázky k diskuzi

`Co zajímalo učedníky, když potkali muže, který byl od narození slepý?`

`Proč se i my často snažíme zjistit, kdo může za utrpení lidí?`

`Co jim Ježíš odpověděl?`

`Jak se na tomto slepci „zjevily skutky Boží“?`

`Může nám tento příběh pomoci, když jsme sami nemocní? Jak?`

`Jaký spor vyvolal tento zázrak?`

`Proč došli někteří Židé k závěru, že Ježíš „není od Boha“?`

`Jiní došli k závěru, že „hříšný člověk“ by nic takového udělat nemohl? Proč?`

`Proč někoho ani zázrak nepřivede k víře?`