---
title:  '„Opravdu je to ten Prorok“'
date:  07/10/2024
---

> <p></p>
> 14Když lidé viděli znamení, které Ježíš učinil, říkali: „Opravdu je to ten Prorok, který má přijít na svět!“ 15Když Ježíš poznal, že chtějí přijít a zmocnit se ho, aby ho provolali králem, odešel opět na horu, zcela sám. (J 6,14.15)

> <p></p>
> 34Řekli mu: „Pane, dávej nám ten chléb stále!“ 35Ježíš jim řekl: „Já jsem chléb života; kdo přichází ke mně, nikdy nebude hladovět, a kdo věří ve mne, nebude nikdy žíznit. 36Ale řekl jsem vám: Viděli jste mě, a přece nevěříte.“ (J 6,34–36)

**Osobní studium**

`Přečti si verše J 6,14.15.26–36. Jak lidé rea­govali na Ježíšův zázrak a jak toho Ježíš využil, aby se jim pokusil vysvětlit, kým je?`

Židé očekávali pozemského mesiáše, který by je vysvobodil z útlaku Římanů. V každé válce se setkáváme se dvěma problémy: jak nasytit vojáky a jak se postarat o raněné a mrtvé. Ježíš svými zázraky prokázal, že dokáže obojí.

To však nebyl pravý důvod Ježíšova příchodu ani jeho zázraků. Zpráva o nasycení pěti tisíců poskytla příležitost ukázat, že Ježíš je Chléb života, že sám Bůh sestoupil z nebe. Ježíš řekl: „Já jsem chléb života, kdo přichází ke mně, nikdy nebude hladovět...“ (J 6,35).

V tomto textu nacházíme první ze sedmi výroků „JÁ JSEM“ v Janově evangeliu. „Já jsem“ je spojeno s konkrétním jmenným přísudkem („chléb života“ – J 6,35; „světlo světa“ – J 8,12; „dveře“ – J 10,7.9; „dobrý pastýř“ – J 10,11.14; „vzkříšení a život“ (J 11,25); „cesta, pravda i život“ – J 14,6 a „pravý vinný kmen“ – J 15,1.5). Každý z těchto výroků odhaluje důležitou pravdu o Ježíši. Výroky „JÁ JSEM“ odkazují na 3. kapitolu knihy Exodus, kde se Bůh představuje Mojžíšovi jako JSEM, KTERÝ JSEM (porovnej s J 8,58). A stejné označení JSEM, KTERÝ JSEM platí i pro Ježíše.

Toto všechno však lidem unikalo.

„Ve své nespokojenosti se ptali: Proč by Ježíš, který před jejich zraky vykonal tolik zázraků, nemohl dát zdraví, sílu a bohatství všemu svému lidu, osvobodit ho od utlačovatelů, vyvýšit ho, dát mu moc a slávu? Ježíš se prohlašoval za Bohem seslaného, a přitom se nechtěl stát izraelským králem. To nemohli pochopit. Jeho odmítání trůnu si špatně vykládali. Mnozí se domnívali, že se neodvažuje uplatňovat svůj nárok, protože sám není zcela přesvědčen o božské podstatě svého poslání. Svými úvahami dávali prostor satanovi, který v nich zaséval nevíru. Ta potom přinášela své ovoce – nepochopení a odpadnutí.“ (DA 385; TV 242)

Lidem nešlo o pravdu, která přetrvá do věčnosti. Namísto toho jim šlo o mate­riální prospěch. Pokud si nedáme pozor, pád do této pasti hrozí i každému z nás.

**Aplikace**

`Jak se můžeme vyhnout tomu, aby se náš život soustředil jen na materiální věci? Co můžeme udělat pro to, abychom se v životě soustředili na duchovní bohatství?`

---

#### Dodatečné otázky k diskuzi

`O čem přemýšleli ti, kdo byli svědky zázračného nasycení?`

`Co je vedlo k tomu, že chtěli Ježíše „provolat králem“?`

`Jak Ježíš odpověděl na jejich prosbu, aby je „sytil stále“?`

`Jaké naděje tehdy Židé vkládali do přicházejícího „Mesiáše“?`

`Jaké naděje vkládáme do Ježíše my? Proč se těšíme na jeho příchod?`

`Proč je důležité vědět, že to nebyl Mojžíš, kdo sytil národ, ale Bůh?`

`Ježíš mimo jiné prohlásil: „Já jsem!“ Pochopili lidé, co tím myslí? Proč?`

`Proč se i nám vždy nedaří správně chápat to, co čteme v Bibli?`

`Židé tehdy mysleli na materiální prospěch. Hrozí něco podobného v naší víře i nám? Proč?`