---
title:  'Uzdravení slepého muže (2)'
date:  09/10/2024
---

> <p></p>
> 24Zavolali tedy ještě jednou toho člověka, který byl dříve slepý, a řekli mu: „Vyznej před Bohem pravdu! My víme, že ten člověk je hříšník.“ 25Odpověděl: „Je-li hříšník, nevím; jedno však vím, že jsem byl slepý a nyní vidím.“ 26Řekli mu: „Co s tebou učinil? Jak ti otevřel oči?“ 27Odpověděl jim: „Již jsem vám to řekl, ale vy jste to nevzali na vědomí. Proč to chcete slyšet znovu? Chcete se snad i vy stát jeho učedníky?“ 28Osopili se na něho: „Ty jsi jeho učedník, ale my jsme učedníci Mojžíšovi. 29My víme, že k Mojžíšovi mluvil Bůh, o tomhle však nevíme, odkud je.“ 30Ten člověk jim odpověděl: „To je právě divné: Vy nevíte, odkud je – a otevřel mi oči! (J 9,24–30)

**Osobní studium**

`Přečti si text J 9,17–34. Jaké otázky kladli farizeové a jak odpověděl uzdravený slepý muž?`

Tato obsáhlá perikopa 9. kapitoly je jedinou částí Evangelia podle Jana, kde Ježíš nevystupuje osobně, ale je předmětem vášnivé diskuze. Příběh začal tématem hříchu („kdo se prohřešil?“ – J 9,2) a pokračuje tak i dál. Farizeové jsou přesvědčeni, že Ježíš je hříšník, protože uzdravoval v sobotu (J 9,16.24). Na základě toho dokonce osočí uzdraveného muže: „celý ses narodil v hříchu…“ (J 9,34).

Nastává kuriózní zvrat. Slepý vidí stále lépe, nejen fyzicky, ale také duchovně, protože roste v poznání a pochopení Ježíše a ve víře v něho. Naproti tomu farizeové jsou ve svém uvažování stále zaslepenější: nejprve se hádají o Ježíšově moci (J 9,16) a nakonec ani nevědí, odkud přišel (J 9,29).

Janovi však dává vyprávění o tomto zázraku příležitost přiblížit čtenáři, kdo je Ježíš. Téma znamení v Janovi 9. kapitole se prolíná s několika dalšími tématy evangelia. Jan znovu potvrzuje, že Ježíš je Světlo světa (J 9,5; porovnej s J 8,12). Příběh mluví i o Ježíšově tajemném původu. Kdo je, odkud je, jaké je jeho poslání (J 9,12.29; porovnej s J 1,14)? V této kapitole se znovu (a naposledy) objevuje i postava Mojžíše (J 9,28.29), na kterého autor odkazoval již při předchozích Ježíšových zázracích (viz J 5,45.46 a 6,32). A konečně se v textu hovoří o reakci lidí. Někteří milují spíše tmu než světlo, zatímco jiní odpovídají vírou (J 9,16–18.35–41; porovnej s J 1,9–16; 3,16–21 a 6,60–71).

Duchovní slepota náboženských vůdců je děsivá. Dříve slepý žebrák může prohlásit: „Co je svět světem, nebylo slýcháno, že by někdo otevřel oči slepého od narození. Kdyby tento člověk nebyl od Boha, nemohl by nic takového učinit“ (J 9,32.33). A přece farizeové, duchovní elity národa, ti, co měli jako první pochopit, kdo je Ježíš a přijmout ho jako Mesiáše, navzdory přesvědčivým důkazům zůstávají slepí. Nevidí nebo dokonce nechtějí vidět. Je to silné varování před tím, jak i nás může klamat naše vlastní srdce!

**Aplikace**

`Přečti si text 1K 1,26–29. Jak se to, co Pavel píše v těchto verších, shoduje s Janovým popisem příběhu v 9. kapitole? V čem je tento princip platný i dnes?`

---

#### Dodatečné otázky k diskuzi

`Jakou roli hrálo v tomto sporu mezi Židy to, že se zázrak udál v sobotu?`

`Jaký vztah k sobotě měli Židé, odmítající přijmout Ježíše jako Mesiáše?`

`Může i nám nesprávný pohled na sobotu znepříjemnit život? Jak?`

`Co potřebujeme změnit na našem přístupu k sobotě, aby nám nebránil vnímat Ježíše jako jedinou záruku našeho spasení?`

`Proč chtěli Ježíšovi protivníci vědět, ta koho jej považuje bývalý slepec?`

`Jaký názor na Ježíše získal díky svému uzdravení tento muž?`

`Jak je možné, že duchovní vůdci národa zůstávají slepí vůči důkazům, které jim nabízí Ježíš ohledně svého božství?`

`Co dnes může duchovně oslepit nás?`

`Je možné být součástí církve, chodit každou sobotu na bohoslužby a zůstat přitom duchovně lepý? Proč?`

`Jak se nám Ježíš může stát „Světlem světa“?`