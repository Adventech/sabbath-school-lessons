---
title:  Misijní příběh
date:   11/10/2024
---

#### Oživení na kolumbijském venkově

_Andrew McChesney_

Pablo, který byl vedoucím mezi domorodými obyvateli Sikuani v Kolumbii, o adventistech sedmého dne nikdy neslyšel. Byl zrovna daleko od domova, když byl pozván na sobotní bohoslužbu.

„Tuto sobotu budeme mít shromáždění,“ řekl mu někdo. „Přijďte!“

Pablo se vydal na ranní bohoslužbu a viděl, že lidé studují Bibli. Vrátil se na odpolední bohoslužbu a slyšel, jak se lidé ptají na biblické otázky. Byl překvapen, že Cristian Camilo, 25letý misionář, který vedl dopolední bohoslužbu, odpověl na každou otázku z Bible.

Když dostal příležitost, měl Pablo vlastní otázku. „Co musím udělat, abych se stal členem Církve adventistů sedmého dne?“, zeptal se.

„Můžeme začít studovat Bibli,“ řekl Cristian.

Dal Pablovi sadu dvaceti biblických lekcí v Pablově rodném jazyce sikuani. Pablo byl potěšen a požádal o lekce pro zbytek své rodiny.

Cristian dal Pablovi Bibli a slíbil, že se s lekcemi pro jeho rodinu vypraví do jeho komunity.

Cristian měl na starosti velké území a než se mu podařilo Pabla navštívit, uplynuly tři měsíce. Cestoval se dvěma sikuánskými adventisty, protože bez jejich pomoci by Pablovu venkovskou komunitu nenašel.

Pablo Cristiana přivítal a oznámil mu, že dokončil studium 20 biblických lekcí. Řekl, že biblická studia poskytl také své rodině a ostatním členům komunity a že 15 lidí je připraveno ke křtu.

Cristian, který přijel v pátek, strávil zbytek dne odpovídáním na biblické otázky a ověřováním, zda jsou lidé připraveni ke křtu. Když zapadlo slunce, vedl večerní bohoslužebný program.

V sobotu ráno vedl Cristian společenství při bohoslužbě. Po ní jeden muž řekl: „Támhle je jezero.“ Jiný řekl: ,,Chceme být pokřtěni hned teď!“. Tu sobotu bylo pokřtěno pět lidí: Pablo, jeho matka, dva bratři a švagrová.

Dnes Pablo vede biblické hodiny pro své lidi.

„V Pablově komunitě je mnoho lidí, kteří hladoví po Božím slově,“ řekl Cristian. „Stejně jako Pablo je zde mnoho lidí, kteří čekají na to, až budou osloveni.“

_Děkujeme vám za vaše modlitby za misionáře, kteří stejně jako Cristian čelí obrovským výzvám při oslovování neoslovených skupin lidí v Kolumbii i jinde ve světě. Více informací o práci Adventistické misie při oslovování neoslovených skupin lidí naleznete na anglicky psaných stránkách: bit.ly/GMPioneers._

![Cristian](https://sabbath-school-resources-assets.adventech.io/cs/ss/2024-04/02/picture02.jpg)
Cristian
