---
title:  'Svědectví Samařanů'
date:  31/10/2024
---

> <p></p>
> 39Mnoho Samařanů z onoho města v něho uvěřilo pro slovo té ženy, která svědčila: „Všecko mi řekl, co jsem dělala.“ 40Když k němu ti Samařané přišli, prosili ho, aby u nich zůstal. I zůstal tam dva dny. 41A ještě mnohem víc jich uvěřilo pro jeho slovo. 42Oné ženě pak říkali: „Teď už věříme ne pro to, cos nám ty o něm řekla; sami jsme ho slyšeli a víme, že toto je opravdu Spasitel světa.“ (J 4,39–42)

**Osobní studium**

`Přečti si text J 4,27–29. Jaký překvapivý čin udělala žena?`

Ježíšův rozhovor se ženou přerušil příchod učedníků. Přestože byli překvapeni, že mluví se ženou, neptali se ho na důvod. Namísto toho Ježíše vyzvali, aby se najedl.

Žena mezitím nechala na místě svůj džbán na vodu a spěchala do města, aby se s ostatními podělila o to, co právě zažila s Ježíšem u studny.

`Přečti si text J 4,30–42. Co se stalo po setkání u studny? Co se z příběhu dozvídáme o možnosti šíření evangelia?`

Může se zdát překvapivé, že Ježíšovo vyprávění o sklizni náhle přerušila zpráva o obrácení mnoha Samařanů ve městě. Jan však chtěl, abychom poznali, jak Ježíš chápe vzniklou situaci. Sdílení plánu spasení se Samařankou bylo pro něj mnohem důležitější než se najíst. Jeho záměrem bylo přivést lidi ke spasení. Tuto příležitost využil, aby poučil své učedníky o důležitosti hlásat evangelium všem lidem – dokonce i těm, kteří nejsou jako oni.

V Janově evangeliu se nachází mnoho důležitých míst. Patří mezi ně i verše J 4,39–42. „Mnoho Samařanů z onoho města v něho uvěřilo pro slovo té ženy, která svědčila: ‚Všecko mi řekl, co jsem dělala‘“ (J 4,39).

Samařané Ježíše prosili, aby u nich zůstal. Výsledkem pak bylo, že ještě mnohem více lidí uvěřilo díky Ježíšovu slovu. Nakonec ženě vyznali: „Teď už věříme ne pro to, cos nám ty o něm řekla; sami jsme ho slyšeli a víme, že toto je opravdu Spasitel světa“ (J 4,42).

**Aplikace**

`Co se z tohoto příběhu můžeme naučit o tom, jak významné může být poselství jediného člověka? Jak vydáváš svědectví o tom, co Ježíš vykonal ve tvém životě?`

---

#### Dodatečné otázky k diskuzi

`Jak reagovali učedníci, když viděli, že se jejich Mistr baví se Samařankou?`

`Byla to náhoda, že se s ní setkal, když byl sám, nebo to byl záměr?`

`Proč je někdy třeba se s některými lidmi setkat v soukromí?`

`Jak reagovali obyvatelé města na svědectví své sousedky?`

`Ježíš se v tom městě zdržel dva dny. Proč to udělal?`

`Co říkají obyvatelé ženě poté, co sami slyšeli Ježíše?`

`Proč je ke správné víře potřebné osobní setkávání s Ježíšem?`

`Co potřebují zažít naše děti, aby se jejich víra stala „spasitelnou“?`
