---
title:  'Svědectví Samařanů'
date:  26/10/2024
---

### Texty na tento týden
J 4,1–42; J 3,26–30; Jr 2,13; Za 14,8; Ez 36,25–27

> <p>Základní verš</p>
> „Oné ženě pak říkali: ‚Teď už věříme ne pro to, cos nám ty o něm řekla; sami jsme ho slyšeli a víme, že toto je opravdu Spasitel světa.‘“ (J 4,42)

Kdo byli Samařané? Severní izraelské království se v roce 722 před Kristem dostalo do područí Asyřanů. Aby Asyřané udrželi na ovládaných územích politickou stabilitu, rozptýlili své zajatce po celé říši. Takto se zajatci z jiných národů (hlavně z Mezopotámie) dostali do oblasti Severního království. Tito noví obyvatelé Samaří se postupně smísili s původním obyvatelstvem a začali praktikovat vlastní formu judaismu.

Vztahy mezi nimi a Židy však nebyly dobré. Samařané se například snažili mařit obnovu chrámu při návratu Židů z Babylóna. Postavili si totiž mezitím svůj vlastní chrám na hoře Gerizím. Tento chrám však zničil židovský vládce Jochanan Hyrkán v roce 128 před Kristem.

Nevraživost mezi nimi však pokračovala i v prvním století. Židé se Samaří vyhýbali, jak se jen dalo. Přestože vzájemně omezeně obchodovali, jakékoli další vztahy byly tabu. Židé si od Samařanů nepůjčovali, ba odmítali od nich přijmout jakoukoli laskavost. Právě v tomto kontextu Jan vypráví o setkání Ježíše se ženou u studny a následném setkání s lidmi ze samařského města Sychar.

**Osnova lekce**

Při studiu této lekce budeme číst příběh zaznamenaný ve 4. kapitole Janova evangelia. Uvidíme, jakým způsobem se Ježíš představí samařské ženě, na základě jejíhož svědectví v něj uvěří i ostatní obyvatelé samařského města Sychar.

- J 4,1–9: Okolnosti setkání (neděle)

- J 4,7–15: Setkání se ženou u studny (pondělí)

- J 4,15.16; Ez 36,25–27: Dar živé vody (úterý)

- J 4,16–24: Ježíš odhaluje ženě, kým je (středa)

- J 4,27–42: Samařané a jejich víra v Ježíše (čtvrtek)

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Co víme o Samařanech? Jaké vztahy měli se Židy?`

`Proč se „náboženství“ někdy stává příčinou problémů?`

`Ježíš se vydal přes Samaří. Copak neexistovaly i jiné cesty? Co ho k tomu vedlo?`

`Jaké vztahy máme s lidmi z jiných církví nebo dokonce jiných náboženství?`

`Co se můžeme naučit od Ježíš v oblastí vztahů s těmi, kteří věří jinak?`

`I v církvi máme různé skupiny. Jak bychom se měli navzájem chovat? Proč?`
