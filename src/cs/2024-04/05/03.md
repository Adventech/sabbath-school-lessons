---
title:  'Žena u studny'
date:  28/10/2024
---

> <p></p>
> 11Žena mu řekla: „Pane, ani vědro nemáš a studna je hluboká; kde tedy vezmeš tu živou vodu? 12Jsi snad větší než náš praotec Jákob, který nám tuto studnu dal? Sám z ní pil, stejně jako jeho synové i jeho stáda.“ 13Ježíš jí odpověděl: „Každý, kdo pije tuto vodu, bude mít opět žízeň. 14Kdo by se však napil vody, kterou mu dám já, nebude žíznit navěky. Voda, kterou mu dám, stane se v něm pramenem, vyvěrajícím k životu věčnému.“ 15Ta žena mu řekla: „Pane, dej mi té vody, abych už nežíznila a nemusela už sem chodit pro vodu.“ (J 4,11–15)

**Osobní studium**

`Přečti si text J 4,7–15. Jak Ježíš využívá toto setkání, aby ženě vydal svědectví?`

„Nenávist mezi Židy a Samařany ženě nedovolila nabídnout Ježíši vodu. Ježíš se však snažil najít klíč k jejímu srdci. S ohleduplností sobě vlastní jí nenabídl žádnou laskavost, ale naopak o ni sám požádal. Nabídnutou pomoc by žena mohla odmítnout, projev důvěry však budí zase důvěru.“ (DA 184; TV 112)

Podobně jako při setkání s Nikodémem, i nyní Ježíš věděl, co je v srdci druhého člověka. V reakci na její překvapení, že on, Žid, žádá Samařanku o laskavost, šel Ježíš přímo k věci. „Kdybys znala, co dává Bůh, a věděla, kdo ti říká, abys mu dala napít, požádala bys ty jeho, a on by ti dal vodu živou“ (J 4,10).

Odpověď ženy se podobala reakci Nikodéma, který se v souvislosti s novým narozením Ježíše zeptal: „Jak se to může stát?“ (J 3,9). Žena se Ježíše zeptala: „Pane, ani vědro nemáš a studna je hluboká; kde tedy vezmeš tu živou vodu?“ (J 4,11). V obou případech Ježíš poukázal na duchovní pravdy, které jeho posluchače (Nikodéma i Samařanku) přesahovaly a které měli slyšet a pochopit. Ježíš jim oběma řekl v podstatě totéž: potřebují zkušenost obrácení.

**Jaké je starozákonní pozadí Ježíšova výroku o živé vodě?**

`Jr 2,13`

`Za 14,8`

Voda je pro život nezbytná. Lidé bez ní nemohou existovat, a proto je voda výstižným obrazem věčného života. Ježíš říká: „Kdo by se však napil vody, kterou mu dám já, nebude žíznit navěky. Voda, kterou mu dám, stane se v něm pramenem, vyvěrajícím k životu věčnému“ (J 4,14).

**Aplikace**

`Přečti si text J 7,37.38. Co Ježíš slibuje v těchto verších? Jak se jeho zaslíbení může naplnit ve tvém životě?`

---

#### Dodatečné otázky k diskuzi

`Jak by asi dopadlo setkání Ježíše a Samařanky u studny, kdyby ji Ježíš nepožádal o vodu?`

`Také dnes existují předsudky a nenávist, které staví barikády mezi lidmi. Jak můžeme přispět k jejich odstranění?`

`Jak Ježíš zareagoval na otázku Samařanky?`

`Co ji v jeho odpovědi nejvíce zaujalo? Proč vzpomíná Jákoba?`

`Co Ježíš myslel tou živou vodou?`

`Proč Samařanka chápala Ježíšova slova fyzicky a ne duchovně?`

`Co jí pomohlo nakonec správně rozpoznat, o čem Ježíš mluví?`

`V čem jsou si Nikodém a Samařanka podobní?`
