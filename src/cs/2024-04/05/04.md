---
title:  '„Pane, dej mi té vody“'
date:  29/10/2024
---

> <p></p>
> 25Pokropím vás čistou vodou a budete očištěni; očistím vás ode všech vašich nečistot a ode všech vašich hnusných model. 26A dám vám nové srdce a do nitra vám vložím nového ducha. Odstraním z vašeho těla srdce kamenné a dám vám srdce z masa. 27Vložím vám do nitra svého ducha; učiním, že se budete řídit mými nařízeními, zachovávat moje řády a jednat podle nich. (Ez 36,25–27)

**Osobní studium**

`Jak úvodní text (Ez 36,25–27) odráží pravdy, které se Ježíš snažil vysvětlit Nikodémovi a ženě u studny?`

V obou případech se Ježíš snažil oslovit tyto lidi duchovními pravdami, přestože k tomu použil ilustrace z fyzického světa.

Ani jeden z nich pravděpodobně hned na začátku nepochopil, co měl Ježíš na mysli. Nikodém se ptá: jak se může člověk znovu narodit? Jak by se mohl vrátit do matčina lůna? Nikodém zjevně uvažoval na světské a tělesné úrovni, i když mu Ježíš jasně ukazoval na duchovní pravdy. I žena u studny pochopila Ježíšova slova o vodě doslovně, ačkoli Ježíš jasně mluvil o duchovních principech.

Žena na Ježíšovu nabídku živé vody nakonec odpověděla: „Pane, dej mi té vody, abych už nežíznila a nemusela už sem chodit pro vodu“ (J 4,15). Usoudila, že voda, kterou jí Ježíš nabízí, zamezí každodennímu putování ke studni, čímž se vyhne konfrontaci s lidmi, o jejichž společnost nestála. Je pozoruhodné, jak rychle se změnilo směřování jejich rozhovoru. Na začátku prosil o vodu Ježíš, ale už po několika replikách prosí o vodu žena.

`Přečti si verš J 4,16. Jak Ježíš odpověděl na ženinu prosbu?`

Ježíš náhle mění téma diskuze. Vyzývá ženu, aby šla zavolat svého manžela. Proč ta náhlá změna tématu? Ženino jednání naznačovalo snahu vyhýbat se určitým lidem i tématům. Ježíš dokázal číst v jejím srdci. Nyní se žena musí postavit vzniklé situaci čelem, aby našla skutečné uzdravení. „Dříve než může žena přijmout dar, který jí chce dát, musí si uvědomit svůj hřích a poznat svého Spasitele.“ (DA 187; TV 114)

**Aplikace**

`Jakou oběť od tebe Bůh žádá v souvislosti se sdílením jeho lásky s druhými lidmi? Důvěřuješ mu, že splní svůj slib a odmění tvou oběť?`