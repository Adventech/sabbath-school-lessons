---
title:  'Ježíšovo zjevení'
date:  30/10/2024
---

> <p></p>
> 22„Vy uctíváte, co neznáte; my uctíváme, co známe, neboť spása je ze Židů. 23Ale přichází hodina, ano, již je tu, kdy ti, kteří Boha opravdově ctí, budou ho uctívat v Duchu a v pravdě. A Otec si přeje, aby ho lidé takto ctili. 24Bůh je Duch a ti, kdo ho uctívají, mají tak činit v Duchu a v pravdě.“ 25Žena mu řekla: „Vím, že přichází Mesiáš, zvaný Kristus. Ten až přijde, oznámí nám všecko.“ 26Ježíš jí řekl: „Já jsem to – ten, který k tobě mluví.“ (J 4,22–26)

**Osobní studium**

`Přečti si text J 4,16–24. Co udělal Ježíš, aby ženě u studny ukázal, že zná její nejhlubší tajemství? Jak žena zareagovala?`

Světlo bylo příliš oslepující, než aby se do něj dalo dívat přímo. Přestože žena uznává Ježíše jako proroka, některým tématům se snaží vyhnout. Klade Ježíši otázku, která se týká náboženských sporů mezi Židy a Samařany: ptá se na správné místo uctívání.

Ježíš v odpovědi poukázal na to, že Samařané uctívají, co neznají. Jejich náboženství bylo sloučením judaismu a pohanství. Židé uctívali Boha, který se zjevuje. Pochopit tuto skutečnost bylo pro Samařanku velmi důležité.

Uctívání pravého Boha se neváže na konkrétní místo. Diskuze o místě uctívání byla proto pro rozhovor nepodstatná. Bůh je totiž Duch a ti, kdo ho uctívají, musí tak činit v Duchu a v pravdě. Žena tuto jasnou pravdu pochopila, a proto byla připravena jít ve svém poznání ještě dál.

Jak Ježíš odhalil ženě svou totožnost? (J 4,25.26)

Ze všech čtyř evangelií jde o jedinou pasáž, kdy Ježíš někomu jasně odhalil, že je Mesiáš, ještě před budoucím soudním procesem. A on tuto pravdu neodhalil ani velkému zástupu, ani nějaké důležité osobnosti, nýbrž Samařance, jejíž jméno neznáme a která si přišla v poledním žáru nabrat vodu z Jákobovy studny. Ježíš se zajímá o každého osamělého člověka.

A tak Ježíš odhaluje svou totožnost právě této ženě, přestože byla z cizí kultury a její morální kredit nebyl příliš vysoký. A když jí odhalil svou znalost jejích nejtemnějších tajemství, dal této ženě také dobrý důvod mu uvěřit.

**Aplikace**

`Co se z tohoto příběhu můžeme naučit o tom, že evangelium potřebuje prolomit bariéry, které si my lidé navzájem vytváříme?`