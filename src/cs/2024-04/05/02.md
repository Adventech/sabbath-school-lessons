---
title:  'Okolnosti setkání'
date:  27/10/2024
---

> <p></p>
> 5Na té cestě přišel [Ježíš] k samařskému městu jménem Sychar, v blízkosti pole, jež dal Jákob svému synu Josefovi; 6tam byla Jákobova studna. Ježíš, unaven cestou, usedl u té studny. Bylo kolem poledne. 7Tu přichází samařská žena, aby načerpala vody. Ježíš jí řekne: „Dej mi napít!“  8Jeho učedníci odešli předtím do města, aby nakoupili něco k jídlu. – 9Samařská žena mu odpoví: „Jak ty jako Žid můžeš chtít ode mne, Samařanky, abych ti dala napít?“ Židé se totiž se Samařany nestýkají. (J 4,5–9)

**Osobní studium**

`Přečti si text J 4,1–4. Co vedlo Ježíše k cestě přes Samaří?`

Farizeové zjistili, že Ježíšovi učedníci křtí více lidí než učedníci Jana Křtitele. Ta­to situace by mohla vytvořit napětí mezi Ja­novými a Ježíšovými následovníky. Ja­novi učedníci zcela přirozeně žárlili na po­věst a postavení svého mistra (po­rov­nej s J 3,26–30). Odpověď Jana Křtitele byla pů­sobivá – on se musí menšit a Ježíš musí růst (J 3,30). Pravděpodobně aby se vyhnul konfrontaci, odešel Ježíš z Judeje do Galileje. Přes Samaří vedla nejkratší cesta, ale nebyla to jediná možnost. Když se potřebovali z Judeje do Galileje (nebo naopak) dostat zbožní Židé, obvykle je čekalo dlouhé putování východní cestou přes Pereu. Ježíš však měl své poslání přímo v Samaří.

`Jak Ježíš využil této příležitosti k tomu, aby začal rozhovor se ženou u studny (J 4,5–9)?`

Jákobova studna se nacházela nedaleko městečka Sychar, které bylo od studny vzdáleno asi jeden a půl kilometru. Ježíš seděl u studny, zatímco jeho učedníci šli do města nakoupit jídlo. Přestože byl u studny, neměl si jak nabrat osvěžující vodu. Když přišla pro vodu žena, poprosil ji, aby mu dala napít.

Ve 3. kapitole bylo překvapující, že se Nikodém, učitel a člen velerady, pokořil a přišel za Ježíšem. Objevil se v noci, tajně, aby se neprozradil. Ale ve 4. kapitole se žena skrývá za bílého dne. Možná se chtěla vyhnout setkání s jinými ženami, které chodily pro vodu buď ráno nebo večer, když slunce tak nepálilo. Vždyť proč by šla tak dlouhou cestu pro vodu uprostřed dne, kdy bylo největší horko? Bez ohledu na důvod, proč šla ke studni právě v poledne, setkání s Ježíšem od základu změnilo její život.

Co se z příběhu dozvídáme? V kontextu předchozího příběhu je židovský učitel Nikodém v příkrém protikladu se Samaritánkou, jejíž pověst nebyla nejlepší. Mezi těmito dvěma lidmi je velký kontrast. A přece se právě pod horkým sluncem odehrává nesmírně pozoruhodné setkání.

**Aplikace**

`Které tabu v naší kultuře brání vydávání svědectví jiným? Jak je můžeme překonávat?`

---

#### Dodatečné otázky k diskuzi

`Za Ježíšem se vydávalo stále více lidí. Jaké nebezpečí z toho plynulo?`

`Jakou roli hraje v našem duchovním životě „žárlení“ na ty úspěšnější?`

`S kým se Ježíš setkal u „Jákobovy studny“? Proč šla tato žena čerpat vodu „v poledne“, když bylo největší vedro?`

`Zažil jsi také někdy období, kdy ses „skrýval“ před lidmi? Co bylo příčinou?`

`Jak můžeme pomoci lidem, kteří mají pocit, že se musí „skrývat“?`

`Proč byla tato žena překvapena, že po ní Ježíš chce vodu? A co ji později v rozhovoru s Ježíšem překvapilo ještě více?`

`I dnes existují lidé, se kterými se raději nestýkáme. Proč by nás nemělo překvapit, když nás za nimi Ježíš pošle?`
