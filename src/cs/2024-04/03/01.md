---
title:  'Prolog: Na počátku'
date:  12/10/2024
---

### Texty na tento týden
J 1,1–5; Gn 1,1; J 1,9–13; J 3,16–21; J 9,35–41; Mt 7,21–23; J 17,1–5

> <p>Základní verš</p>
> „Na počátku bylo Slovo, to Slovo bylo u Boha, to Slovo bylo Bůh.“ (J 1,1)

V první lekci jsme se věnovali závěru Evangelia podle Jana, ve kterém autor vysvětluje důvod napsání knihy. Tento týden se soustředíme na úvod evangelia. Jan, inspirovaný Duchem svatým, v něm ukazuje směr, kterým chce vést své čtenáře. V prvních slovech a větách svých knih pisatelé Nového zákona obvykle odhalují témata, kterým se chtějí věnovat. Podobně jedná i Jan. Svá témata představuje jako součást velkého kosmického příběhu, který zobrazuje nejdůležitější pravdy o Ježíši Kristu – pravdy, které sahají ještě před stvoření.

Jan tedy na úvod představuje Ježíše jako Mesiáše. Tím získávají čtenáři výhodu, kterou postavy v jeho knize neměly. Čtenář může jasně rozpoznat velká témata, ke kterým se evangelista vrací při vyprávění Ježíšova příběhu. Autor je zasazuje do historického období Ježíšova pozemského života.

**Osnova lekce**

Tento týden se tedy zaměříme na Prolog Evangelia podle Jana (J 1,1–18) a na nejdůležitější témata knihy. Tato témata pak budeme sledovat i na jiných místech evangelia.

- J 1,1–5: „To Slovo bylo Bůh“ (neděle)

- J 1,14: „A Slovo se stalo tělem“ (pondělí)

- J 1,9–13: Lidská reakce na setkání se „Slovem“ (úterý)

- J 3,16–21: Lidská víra x nevěra (středa)

- J 17,1–5: Sláva Otce i Syna (čtvrtek)

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Co je to počátek?`

`Zajímal ses někdy o to, kde má počátek tvoje rodina? Co jsi zjistil?`

`O jakém počátku tu píše Jan?`

`Proč je důležité vědět, co bylo na samotném počátku vesmíru?`

`Jak rozumíš termínu Slovo? Co vše to může být?`

`Kde se podle Jana to Slovo nacházelo na počátku?`

`Kdo je podle Jana oním Slovem?`