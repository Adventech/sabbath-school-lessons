---
title:  'Podněty k zamyšlení'
date:  18/10/2024
---

Přečtěte si 1. kapitolu „Největší dar lidstvu“ (DA 19–26; TV 9–13) z knihy Touha věků.

„Pán Ježíš Kristus, Božský Syn, existoval od věčnosti jako jedinečná osoba, a přece byl jedno s Otcem. Byl nepřekonatelnou a nepomíjivou slávou nebe. Byl velitelem nebeského sboru a uctívání andělů přijímal jako své právo. Neokrádal o nic Boha. [Moudrost] říká: ‚Hospodin mě vlastnil jako počátek své cesty, dříve než co konal odedávna. Od věků jsem ustanovena, od počátku, od pravěku země. Ještě nebyly propastné tůně, když jsem se zrodila, ještě nebyly prameny vodami obtěžkány. Když ještě byly hory ponořeny, před pahorky jsem se narodila. Ještě než učinil zemi a všechno kolem a první hroudy pevniny, když upevňoval nebesa, byla jsem při tom, když vymezoval obzor nad propastnou tůní‘ (Př 8,22–27).

Světlo a sláva jsou obsaženy v pravdě, že Kristus byl jedno s Otcem předtím, než byly položeny základy země. Toto světlo září v temnotě a naplňuje ji Boží slávou. Tato pravda, sama o sobě nekonečná a tajemná, vysvětluje jiná tajemství a nevysvětlitelné pravdy, zatímco je zahalena v neprostupitelném a nepochopitelném světle.“ (5BC 1126)

„Ježíš Kristus slíbil: ‚A já, až budu vyvýšen ze země, přitáhnu všecky k sobě‘ (J 12,32). My, hříšní lidé, se musíme nejdříve seznámit se Spasitelem, který zemřel za viny celého světa. Když si uvědomíme, jak Boží Syn trpěl na kříži, začneme chápat Boží plán, pomocí něhož se nás snaží zachránit. Boží dobrota nás pak povede k pokání. Když Ježíš Kristus zemřel za hříšné lidstvo, projevil lásku, kterou sotva někdy plně pochopíme. Pokud si však začneme uvědomovat jeho lásku, dotkne se našich srdcí a ovlivní naše myšlení natolik, že začneme pociťovat lítost nad svým nesprávným životem. [...] Kdykoli však [lidé] chtějí ve svém životě něco změnit, protože upřímně touží po dobru a spravedlnosti, působí na ně Boží moc. Působí na ně Boží Duch a vede je k lepšímu životu.

Když člověka začne přitahovat Ježíš Kristus a jeho kříž, začne si uvědomovat, že Ježíš zemřel za jeho hříchy, a nutně to ovlivní jeho svědomí. Dojde mu, jak hrůzné jsou jeho hříchy.“ (SC 26.27; CVP 28)

**Otázky k rozhovoru**

`1. 	Co vedlo Jana k tomu, aby začal nejdříve o Ježíši mluvit jako o Stvořiteli? Co se z toho dovídáme o důležitosti stvoření v celé teologii? Proč je třeba, abychom správně chápali příběh stvoření, jak je zjeven v Písmu?`

`2. 	Přemýšlejte o otázce položené na konci našeho nedělního studia. Co se stane s křížem, pokud místo toho, aby na něm zemřel věčný Bůh, na něj umístíme stvořenou bytost? O co bychom přišli, kdyby Ježíš byl kýmkoli jiným, a ne věčným Bohem?`

---

#### Dodatečné otázky k diskuzi

`Nad čím jsi nejvíce přemýšlel během osobního studia této lekce? Proč?`

`Proč je tak důležité vědět, že Ježíš – Slovo, je Stvořitelem všeho, co vidíme?`

`Věříš, že Ježíš je Bůh? Jak ti v tom pomáhá Janovo evangelium?`

`Co tě dnes v této diskuzi nejvíce obohatilo? Proč?`