---
title:  'Opakující se témata – sláva'
date:  17/10/2024
---

> <p></p>
> 1Po těch slovech Ježíš pozvedl oči k nebi a řekl: „Otče, přišla má hodina. Oslav svého Syna, aby Syn oslavil tebe, 2stejně jako jsi učinil, když jsi mu dal moc nad všemi lidmi, aby vše, co jsi mu svěřil, dal jim: život věčný. 3A život věčný je v tom, když poznají tebe, jediného pravého Boha, a toho, kterého jsi poslal, Ježíše Krista. 4Já jsem tě oslavil na zemi, když jsem dokonal dílo, které jsi mi svěřil. 5A nyní ty, Otče, oslav mne svou slávou, kterou jsem měl u tebe, dříve než byl svět. (J 17,1–5)

**Osobní studium**

`Uvažuj o úvodním textu (J 17,1–5). Co měl Ježíš na mysli, když řekl „Otče, přišla má hodina. Oslav svého Syna, aby Syn oslavil tebe“?`

Včera jsme se zaměřili na pozemskou, lidskou linii příběhu Evangelia podle Jana, jejímž centrem je zápas člověka o pochopení, kdo je Ježíš a jaký k němu máme mít vztah. Dnes se zaměříme na božskou, vesmírnou linii příběhu, o které se mluví u Jana.

Prolog začíná právě vesmírnou dějovou linií. Ježíš je představován jako Syn Boží, Stvořitel vesmíru. Opět platí, že všechno, co kdysi neexistovalo, ale vzniklo, začalo existovat pouze díky Ježíši. „Všechno povstalo skrze ně [Slovo] a bez něho nepovstalo nic, co jest“ (J 1,3). Tato zpráva pokračuje zdůrazněním slávy toho, který se stal lidskou bytostí (J 1,14). Jan používá výrazy „sláva“ (doxa; také „jas, lesk, čest“) a „slavit“ (doxazó; také „chválit, ctít, vychvalovat“), aby popsal přijetí slávy od lidí a přijetí slávy od Boha.

U Jana je myšlenka oslavování Ježíše spojena s konceptem „jeho hodiny“, která vyjadřuje čas a událost jeho smrti (porovnej s J 2,4; 7,30; 8,20; 12,23–27; 13,1; 16,32 a 17,1). Kříž se stává „jeho hodinou“ a je důvodem k oslavování Ježíše.

Tato myšlenka je poměrně paradoxní, protože ukřižování bylo ve starověkém římském světě nejostudnějším a nejvíce ponižujícím způsobem popravy. Tento ne­uvěřitelný kontrast – Bůh na kříži – ilustruje prolínání lidského příběhu s příběhem Boha.

Z lidského pohledu Ježíš zemřel v agónii jako opovrhovaný zločinec, který ve své slabosti křičel: „Bože můj, Bože můj, proč jsi mě opustil?“ Na tuto lidskou, temnou stranu kříže se soustřeďují především Matouš a Marek (Mt 27,46; Mk 15,34).

Slavnou a oslavenou stranu kříže představují zejména Lukáš a Jan (L 23,32–47; J 19,25–30). Je to místo spásy a milosrdenství, kde se Syn odevzdává svému Otci.

Je v tom kus ironie: Největší Boží sláva se projevuje v jeho největší hanbě a v největším ponížení – v tom, že právě on nese hříchy celého světa.

**Aplikace**

`Jak rozumíš skutečnosti, že k tomu, aby nás Ježíš zachránil od hříchu, byla nutná tak drastická věc, jako byl sám Bůh na kříži? Co nám to vypovídá o obludnosti hříchu?`

---

#### Dodatečné otázky k diskuzi

`Co je to sláva?`

`Je nějaký rozdíl mezi „světskou“ slávou a tou Boží? Jaký?`

`Chtěl bys být slavný? Proč?`

`Znáš důvěrně někoho, kdo je slavný? Jak bys hodnotil jeho (její) život?`

`Proč se Ježíš snažil „oslavit Otce“?`

`Jak Ježíš svým životem i slovy měnil pohled lidí na Boha a jeho charakter?`

`Co ti pomáhá zbavovat se názoru, že Bůh není láska? Proč je to důležité?`

`Lidé rádi věří, že Bůh je zlý. Jak jim můžeme pomoci poznat, že se mýlí?`

`Proč se máme svým životem i svými slovy snažit oslavovat Boha i my?`