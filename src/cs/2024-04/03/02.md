---
title:  '„Na počátku bylo Slovo“'
date:  13/10/2024
---

> <p></p>
> 1Na počátku bylo Slovo, to Slovo bylo u Boha, to Slovo bylo Bůh. 2To bylo na počátku u Boha. 3Všechno povstalo skrze ně a bez něho nepovstalo nic, co jest. 4V něm byl život a život byl světlo lidí. 5To světlo ve tmě svítí a tma je nepohltila. (J 1,1–5)

**Osobní studium**

`Co odhalují úvodní verše Janova evangelia (J 1,1–5) o Slovu, Ježíši Kristu?`

Evangelium podle Jana začíná touto úžasnou myšlenkou: „Na počátku bylo Slovo, to Slovo bylo u Boha, to Slovo bylo Bůh“ (J 1,1). Tato jediná věta obsahuje tak hlubokou myšlenku, že ji jen sotva dokážeme pochopit v plnosti.

Nejdříve evangelista připomíná příběh o stvoření, který také začíná slovy „Na počátku“ (Gn 1,1). Slovo existovalo již před počátkem vesmíru. Jan tedy potvrzuje Ježíšovu věčnou existenci.

Potom pokračuje: „to Slovo bylo u Boha“ a o něco později evangelista upřesňuje: „v náručí Otcově“ (J 1,18). Bez ohledu na to, jak se můžeme snažit představit si, co to přesně znamená, jedna věc je jistá: Ježíš a Otec jsou si důvěrně blízcí.

A nakonec říká: „to Slovo bylo Bůh“. Ale jak může být Slovo u Boha a zároveň být Bůh? S odpovědí nám může pomoci původ­ní řecký originál textu. Řečtina u některých slov po­uží­vá to, co se v jazykovědě označuje jako „člen“. Ten obvykle označuje něco konkrétního – nějaký konkrétní předmět nebo osobu.

Ve frázi „Slovo bylo u Boha“ má výraz „Bůh“ člen, tedy poukazuje na konkrétní bytost, Otce. Dalo by se to vyjádřit jako a Slovo bylo u Otce. Ve frázi „a to Slovo bylo Bůh“ nemá výraz Bůh člen, což v tomto kontextu poukazuje na vlastnosti Božství. Ježíš je Bůh. Není Otec, ale stále je božským Synem Božím, druhou osobou Božství.

Takové chápání potvrzuje apoštol i v dalších verších. Text J 1,3.4 říká, že Ježíš je Stvořitelem všeho. Všechno, co kdysi neexistovalo, ale pak vzniklo, začalo existovat pouze skrze Ježíše, Boha Stvořitele.

„Ježíš Kristus byl od věčnosti jedno s Otcem, byl ‚obrazem Božím‘, ztělesněním Boží velikosti a vznešenosti, ‚odleskem Boží slávy‘.“ (DA 19; TV 9)

**Aplikace**

`Proč je plné božství Krista tak důležitou součástí křesťanské teologie? O co bychom přišli, kdyby byl Ježíš (jakýmkoli způsobem) pouze stvořenou bytostí? Podělte se o svou odpověď ve třídě sobotní školy. Buďte připraveni diskutovat o tom, proč je Kristovo věčné božství tak důležité pro naši víru.`

---

#### Dodatečné otázky k diskuzi

`Jan začíná slovním spojením „na počátku“. Kde jinde v Bibli se s ním můžeme setkat?`

`Proč Jan hned v úvodů obrací naši pozornost ke Stvoření?`

`Jak rozumíš tomu, že „v něm byl život a život byl světlo lidí“? Platí to i dnes?`

`Jak je možné, že Světlo bylo u Boha a současně bylo Bohem?`

`Co se stává, kdy Ježíši dovolíme, aly se dnes stal naším „počátkem“?`

`Jaký vliv má na tvou víru jistota, že Ježíš je Bůh a Stvořitel?`

`Proč se ďábel tak moc snaží, abychom opustili víru ve Stvořitele? Proč tolik usiluje o to, abychom raději „věřili v evoluci“?`