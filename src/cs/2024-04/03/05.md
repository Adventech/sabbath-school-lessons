---
title:  'Opakující se témata – věřit, nebo nevěřit'
date:  16/10/2024
---

> <p></p>
> 16Neboť Bůh tak miloval svět, že dal svého jediného Syna, aby žádný, kdo v něho věří, nezahynul, ale měl život věčný. 17Vždyť Bůh neposlal svého Syna na svět, aby svět soudil, ale aby skrze něj byl svět spasen. 18Kdo v něho věří, není souzen. Kdo nevěří, již je odsouzen, neboť neuvěřil ve jméno jednorozeného Syna Božího. 19Soud pak je v tom, že světlo přišlo na svět, ale lidé si zamilovali více tmu než světlo, protože jejich skutky byly zlé. 20Neboť každý, kdo dělá něco špatného, nenávidí světlo a nepřichází k světlu, aby jeho skutky nevyšly najevo. 21Kdo však činí pravdu, přichází k světlu, aby se ukázalo, že jeho skutky jsou vykonány v Bohu. (J 3,16–21)

**Osobní studium**

**Jak uvedené texty opakují téma víry a nevěry z prologu?**

`J 3,16–21`

`J 9,35–41`

`J 12,36–46`

Zdá se, že v Janově evangeliu jsou lidé rozděleni na dvě velké skupiny: na ty, kteří věří v Ježíše a přijímají ho jako Mesiáše, a na ty, kteří se navzdory příležitosti uvěřit rozhodnou nevěřit.

Jedenáct učedníků patří do první skupiny, stejně jako mnoho dalších: Nikodém (jeho víra roste postupně), žena u studny nebo člověk slepý od narození. Ve druhé skupině jsou farizeové a velekněží, lidé při zázraku nasycení pěti tisíců, a dokonce i jeden z učedníků, Jidáš.

Je zajímavé, že podstatné jméno „víra“ (řecky pistis) se v Evangeliu podle Jana nevyskytuje ani jednou. Avšak sloveso „věřit“ (pisteuó) se objevuje 98krát, v porovnání s celkovým počtem 241krát v celém Novém zákoně! Otázka víry je u Jana skutečně důležitým tématem. Použití slovesa „věřit“ namísto podstatného jména „víra“ může poukazovat na aktivní, dynamické prožívání křesťanství. Věřit v Ježíše je něco aktivního, co se projevuje ve způsobu našeho života, nejen v přijaté věrouce. Jak víme, také ďábel věří (viz Jk 2,19).

U Jana je hlavním rozdílem mezi lidmi z obou výše uvedených skupin jejich postoj k Ježíši. Věřící nebo ti, kdo uvěří, jsou vůči němu otevření, i když je napomíná nebo kárá. Neutíkají od Ježíše, naopak, přicházejí k němu. On je Světlo, které na ně svítí. A prostřednictvím víry a důvěry se stávají Božími dětmi.

Naopak nevěřící obvykle přicházejí k Ježíši, aby s ním bojovali. Představují je ti, kdo milují spíše tmu než světlo. Nejsou ochotni přijímat jeho slovo a to, co dělá, vnímají jako porušování starých tradic. Ježíš nesplňuje jejich očekávání. Soudí, posuzují a odsuzují ho místo toho, aby nechali jeho Světlo hodnotit a soudit je. Tento postoj se opakovaně objevoval u náboženských vůdců, kteří měli být vlastně prvními, kteří Ježíše přijmou.

**Aplikace**

`Jak prožíváš svou víru v Ježíše? V čem je to jiné než jen rozumem přijmout, že je Mesiáš? Proč je důležité si uvědomovat tento rozdíl? (Viz Mt 7,21–23.)`

---

#### Dodatečné otázky k diskuzi

`Na jaké dvě skupiny rozděluje vztah k Ježíši náš svět?`

`Kteří lidé tvoří skupinu „Božích dětí“?`

`Kdo naopak do Boží rodiny nepatří?`

`Co slibuje Ježíš těm, kteří uvěří v Božího Syna?`

`Co Ježíše motivovalo k tomu, aby se stal člověkem a obětoval se za nás?`

`Proč lidé (a často i my) milují raději tmu než světlo?`

`Jak se můžeme naučit nenávidět tmu a milovat světlo?`

`Na co bychom neměli zapomínat, když se nám daří „činit pravdu“?`