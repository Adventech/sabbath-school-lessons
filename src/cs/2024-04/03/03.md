---
title:  'Slovo se stalo tělem'
date:  14/10/2024
---

> <p></p>
> 1Na počátku bylo Slovo, to Slovo bylo u Boha, to Slovo bylo Bůh. 2To bylo na počátku u Boha. 3Všechno povstalo skrze ně a bez něho nepovstalo nic, co jest. […] 14A Slovo se stalo tělem a přebývalo mezi námi. Spatřili jsme jeho slávu, slávu, jakou má od Otce jednorozený Syn, plný milosti a pravdy. (J 1,1–3.14)

**Osobní studium**

`Co říkají úvodní verše (J 1,1–3.14) o Ježíšově díle? V čem je tato pravda tak důležitá?`

Jan nezačíná své evangelium jménem „Ježíš“ nebo tím, že je Mesiášem, ale výrazem logos. Přibližně v době vzniku evangelia používaly různé filozofie termín logos k označení rozumového principu celého vesmíru nebo k označení samotné myšlenky logiky a rozumu.

V této souvislosti uveďme, že učení vlivného antického filozofa Platona rozdělilo realitu na dvě sféry. Jednou je nebeská a neměnná říše, kde existuje absolutní dokonalost. Tou druhou je zdejší říše – podléhající zkáze, měnící se, velmi nedokonale reprezentuje dokonalou říši „nahoře“, ať už existuje kdekoliv. (Platon na tuto otázku nikdy neodpověděl.) Některé filozofie identifikovaly logos jako nějakého abstraktního prostředníka mezi věčnými a pomíjivými pozemskými formami.

Jan používá tento výraz zcela jiným způsobem. Tvrdí, že pravda, logos, není nějaký éterický a abstraktní pojem vznášející se mezi nebem a zemí. Naopak, logos je osoba: Ježíš Kristus, který se stal tělem a přebýval mezi námi (J 1,14).

Pro Jana je logos Boží Slovo. Ještě důležitější je, že Bůh s lidmi komunikoval a zjevil se lidstvu tím nejpřímočařejším způsobem: Bůh se stal jedním z nás.

V Janově evangeliu logos představuje věčného Boha, který vstupuje do času a prostoru, mluví, jedná a setkává se osobně s lidmi. Věčný Bůh se stal lidskou bytostí, jedním z nás.

V J 1,14 apoštol naznačuje, že logos, Slovo, „se stalo tělem a přebývalo mezi námi“. Řecké slovo překládané jako „přebývat“ vychází ze stejného základu jako „postavit si stan“, „stanovat“. Jan tím odkazuje na Ex 25,8, kde Bůh řekl Izraelcům, aby udělali svatyni, protože chtěl „bydlet uprostřed nich“. Také Ježíš, božský Syn Boží, se vtělil do lidského těla a zakryl svou slávu, aby se s ním lidé mohli setkat.

**Aplikace**

`Uvažuj nad důsledky Janových slov. Sám Bůh, Stvořitel, se stal lidskou bytostí, jedním z nás, a žil zde mezi námi. (A to jsme ještě nezmínili, že za nás i zemřel!) Co nám to říká o Boží lásce k lidem? V čem je tato úžasná pravda pro nás zdrojem útěchy a naděje?`