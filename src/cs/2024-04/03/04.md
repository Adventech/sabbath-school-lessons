---
title:  'Slyšet nebo neslyšet Slovo'
date:  15/10/2024
---

> <p></p>
> 9Bylo tu pravé světlo, které osvěcuje každého člověka; to přicházelo do světa. 10Na světě byl, svět skrze něj povstal, ale svět ho nepoznal. 11Přišel do svého vlastního, ale jeho vlastní ho nepřijali. 12Těm pak, kteří ho přijali a věří v jeho jméno, dal moc stát se Božími dětmi. 13Ti se nenarodili, jen jako se rodí lidé, jako děti pozemských otců, nýbrž narodili se z Boha. (J 1,9–13)

**Osobní studium**

`Jak Jan zobrazuje reakci lidí na příchod Ježíše (J 1,9–13)?`

Prolog Evangelia podle Jana (J 1,1–18) popisuje nejen to, kdo je Ježíš Kristus – Slovo (logos) – ale i to, jaký postoj k němu zaujali lidé. Ve verši J 1,9 je nazván pravým světlem, které osvěcuje každého člověka. Toto světlo osvětluje svět a dává mu smysl. C. S. Lewis napsal: „Věřím v křesťanství, stejně jako věřím, že Slunce vyšlo – nejen proto, že ho vidím, ale proto, že díky němu vidím všechno ostatní“. (LEWIS, C. S. „Is Theology Poetry?“ Samizdat. University Press, 2014, původně vydáno v roce 1944, s. 15)

Všimněme si také důsledků toho, co říká verš J 1,9. Světlo přichází ke každému, ale ne každý ho přijímá. Jak uvidíme v zítřejší části, důležitým tématem Janova evangelia je, zda lidé přijímají, nebo odmítají Ježíše. Toto téma začíná již v prologu. Smutným konstatováním je, že Mesiáš přišel ke svému lidu (lidu Izraele), ale mnozí ho nepřijali jako Mesiáše.

Také apoštol Pavel se zabývá tímto tragickým tématem v Ř 9–11, kde píše, že Židé Ježíše odmítli. Ale Pavel nekončí negativně. Ukazuje, že nakonec i mnoho Židů spolu s pohany Ježíše jako svého Mesiáše přijme. Ve skutečnosti varuje pohany, aby se nad Židy nevyvyšovali. „Jestliže tys byl vyťat ze své plané olivy a proti přírodě naroubován na ušlechtilou olivu, tím spíše budou na svou vlastní olivu naroubováni ti, kteří k ní od přírody patří!“ (Ř 11,24).

V podobném duchu Jan říká, že všichni, kdo přijmou Ježíše jako svého Spasitele, se stanou Božími dětmi. Toto se děje vírou v jeho jméno. (Viz J 1,12.13.)

Zde nacházíme souvislost mezi prologem a epilogem (závěrem evangelia). V J 20,31 apoštol uvádí, proč napsal svou knihu: „Abyste věřili, že Ježíš je Kristus, Syn Boží, a abyste věříce měli život v jeho jménu.“

Úvod a závěr tvoří jakousi jednotu, jsou to související a doplňující se pojmy, které dávají smysl všemu, o čem se v knize mluví. Toto spojení ukazuje na hlavní myšlenku Evangelia podle Jana: Lidé mohou být spaseni vírou v Ježíše Krista jako svého Spasitele.

**Aplikace**

`Jak se změnil tvůj život, když ses stal(a) synem nebo dcerou Boží?`

---

#### Dodatečné otázky k diskuzi

`Komu všemu je určeno světlo, které skrze Ježíše ozářilo naši planetu?`

`Proč někdo to světlo vnímá a přijímá Ježíše, ale jiný totéž světlo ignoruje?`

`Židé většinově Ježíše odmítli. Jaké poučení si z toho můžeme vzít?`

`Co se stává s člověkem, který na světlo reaguje tím, že uvěří v Ježíše?`

`Co pro tebe znamená fakt, že ses vírou stal „Božím dítětem“?`

`Jak se člověk může „narodit do Boží rodiny“?`

`Znáš někoho, kdo se ještě „nenarodil“ do Boží rodiny? Co můžeš (a chceš) udělat, aby o tom začal uvažovat?`