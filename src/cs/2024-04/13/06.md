---
title:  'Přebývání v Ježíši'
date:  26/12/2024
---

> <p></p>
> A já, až budu vyvýšen ze země, přitáhnu všecky k sobě. (J 12,32)

> <p></p>
> 6Kdo nezůstane ve mně, bude vyvržen ven jako ratolest a uschne; pak ji seberou, hodí do ohně a spálí. 7Zůstanete-li ve mně a zůstanou-li má slova ve vás, proste, oč chcete, a stane se vám. [...]

> <p></p>
> 10Zachováte-li má přikázání, zůstanete v mé lásce, jako já zachovávám přikázání svého Otce a zůstávám v jeho lásce. (J 15,6.7.10)

**Osobní studium**

`Jak popisuje verš J 12,32 autoritu Ježíše Krista?`

Jak jsme během našeho společného studia poznali, Evangelium podle Jana nás přitahuje k Ježíši. Uskutečnit se to však může jen tehdy, jsme-li ochotni poznávat Boha a jednat podle jeho vůle. Lidé, kteří se u Jana setkávají s Ježíšem, buď přijímají světlo a rostou, nebo světlo odmítají a ztrácejí zrak. Nikodém, žena u studny, královský služebník, muž u rybníka Bethesda, pět tisíc nasycených, Ježíšovi bratři, náboženští vůdci, člověk slepý od narození, Marie, Marta a Pilát – ti všichni se setkali s Ježíšem a učinili rozhodnutí, jaký postoj zaujmou k pravdě a světlu, které přinesl.

Teologie „zdola“ začíná lidskou argumentací s cílem určit a prozkoumat Boží existenci a podstatu. Lidský pohled, chybný, padlý a zaujatý, má přednost před Božím, svatým, dokonalým a vševědoucím. Teologie „zdola“ zaručeně přivede lidi v omyl. Dělo se to v minulosti a bude tomu tak i v budoucnosti (viz Zj 14,1–12), kdy se lidská moudrost, která se snaží nahradit Boží, pokusí vnutit světu falešné uctívání.

`Přečti si text J 15,1–11. V čem spočívá princip duchovního růstu?`

Tajemství duchovního růstu je založeno na spojení s Ježíšem. On je Boží slovo, chléb života, světlo světa, brána pro ovce, dobrý pastýř, vzkříšení a život, cesta, pravda i život a pravý vinný kmen.

Osoby Božství (Trojice) a jejich Slovo, Bib­le, jsou jako magnety. Pokud se nebudeme bránit, přitáhnou nás k sobě. „Boží hlas k nám promlouvá prostřednictvím jeho slova. Existuje však mnoho hlasů, které uslyšíme. Kristus řekl, že se máme mít na pozoru před těmi, kdo řeknou: Tady je Mesiáš nebo tam je Me­siáš. Jak potom poznáme, že nemají pravdu, pokud své já nepodřídíme Písmu?“ (RH 3. dubna 1888) Své vlastní názory musíme podřídit těm, které nám představuje Boží slovo.

**Aplikace**

`Co znamená zůstávat v Ježíši a v jeho lásce (J 15,5.6.9.19)?`