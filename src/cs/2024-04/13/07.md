---
title:  'Podněty k zamyšlení'
date:  27/12/2024
---

Boží pohled se výrazně liší od našeho lidského. Bůh se s námi dělí o svůj pohled prostřednictvím svého Slova, Bible, pod mocí Ducha svatého. Je na nás, zda se rozhodneme chodit ve tmě, nebo přijmeme světlo přicházející od Ježíše Krista, jak je zjeveno v Bibli.

Nedílnou součástí této volby je naše osobní odevzdání se Ježíši Kristu, Božímu Synu a Vykupiteli lidstva. Prostřednictvím moci Ducha svatého nám Bůh Otec zjevil – v životě, smrti a zmrtvýchvstání Ježíše – hloubku své lásky. A o Ježíši víme, protože jeho život, smrt a vzkříšení byly zaznamenány v Božím slově.

„Boží andělé neustále proudí z nebe na zem a ze země do nebe. Zázraky, které Kristus vykonal pro zarmoucené a trpící lidi, byly dílem Boží moci a uskutečnily se za přispění andělů. S jejich pomocí k nám skrze Krista přichází veškeré Boží požehnání. Spasitel vzal na sebe lidskou podobu, a tím spojil své zájmy se zájmy padlých Adamových dětí. Svým božstvím však zároveň zůstal spojen s Božím trůnem. Jeho prostřednictvím jsou lidé spojeni s Bohem a Bůh s lidmi.“ (DA 143; TV 87)

**Otázky k rozhovoru**

`1. 	Vyberte příběh, který podle vás ze všech příběhů v Evangeliu podle Jana mluví nejhlasitěji o Boží lásce a charakteru. Podělte se ve své třídě o to, proč jste vybrali právě tento příběh.`

`2. 	Jak by měl člověk postupovat při hledání pravdy?`

`3. 	Proč je obvykle obtížné vzdát se snahy posuzovat pravdu? Dopracujeme se někdy k takovému postoji, nebo bude naše lidství vždy nějakým způsobem ovlivňovat naše vnímání Písma? Proč musíme uznat tuto skutečnost a jak nám pokora pomáhá uvědomit si své předsudky a podřídit se Božímu slovu?`

`4. 	Dějiny západního křesťanství jsou plné tragických příkladů toho, co se stane, když se Boží slovo stane předmětem politiky a předsudků lidí. Zkuste uvést některé z těchto příkladů. Co se z nich můžeme naučit o nebezpečí toho, když se lidský pohled stane dominantním filtrem při „interpretaci“ Bible?`

`5. 	Vlastními slovy shrňte celkový obraz Evangelia podle Jana. Jaké je hlavní poselství této knihy pro nás dnes?`