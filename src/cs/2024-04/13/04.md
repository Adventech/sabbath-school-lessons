---
title:  'Světlo a tma'
date:  24/12/2024
---

> <p></p>
> 19Soud pak je v tom, že světlo přišlo na svět, ale lidé si zamilovali více tmu než světlo, protože jejich skutky byly zlé. 20Neboť každý, kdo dělá něco špatného, nenávidí světlo a nepřichází k světlu, aby jeho skutky nevyšly najevo. 21Kdo však činí pravdu, přichází k světlu, aby se ukázalo, že jeho skutky jsou vykonány v Bohu. (J 3,19–21)

**Osobní studium**

**Jaký kontrast připomínají následující verše? Proč je jeho pochopení důležité pro správné pochopení pravdy?**

`J 1,4–10`

`J 3,19–21`

`J 5,35`

`J 8,12`

`J 9,5`

`J 11,9.10`

`J 12,35`

Svět je v temnotě. Vyhýbá se světlu a nemůže sám najít cestu k pravému Bohu, osobnímu Bohu stvoření, zjevení a vykoupení.

„Člověk sám od sebe nemůže poznat Boha. ‚Dokážeš vystihnout Boha…, jenž nebesa převyšuje? Co chceš dělat? Hlubší je než podsvětí. Co o tom víš?‘ (Jb 11,7.8). Jedině Duch svatý nám může zjevit Boží hlubiny, to, ‚co oko nevidělo a ucho neslyšelo, co ani člověku na mysl nepřišlo‘. ‚Nám však to Bůh zjevil skrze Ducha; Duch totiž zkoumá všechno, i hlubiny Boží‘ (1K 2,9.10).“ (DA 412; TV 264)

Pouze Ježíš Kristus nám „řekl“ o svém Otci (J 1,18). (Vzpomněli jsme již řecké sloveso exégeomai, které znamená „vyložit“, „vysvětlit“, „ukázat“.) Jan představuje Ježíše jako nebeského Posla, který vysvětluje, co znamená znát Boha. Pouze prostřednictvím Ježíše můžeme Boha skutečně poznat.

`Přečti si text J 8,42–44. Jak Ježíš popisuje falešný základ, na kterém založili svou víru náboženští vůdci Izraele?`

Ti, kteří nestojí v pravdě, mluví jen sami ze sebe. Biblický text chápou jen z lidské perspektivy. Něco jiného je, když přijmeme, že Kristus je Světlem světa a následujeme ho i při našem výkladu jeho slova. Ďábel však „nemůže jinak než lhát, protože je lhář a otec lži“ (J 8,44). Nedáme-li si pozor a neodevzdáme se ve víře a poslušnosti Bohu, hrozí nám, že uděláme totéž: text Písma budeme vykládat jen na základě našich vlastních přání, představ a pohledů. Sklouznout do něčeho takového je mnohem snazší, než si dokážeme uvědomit.

**Aplikace**

`Jak reagujete na pravdy, které vám nejsou po vůli? Proč? Jak byste měli na tyto pravdy reagovat správně?`