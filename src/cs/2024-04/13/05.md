---
title:  'Teologie „shora“, nebo „zdola“'
date:  25/12/2024
---

> <p></p>
> 46Přišel tedy opět do Kány Galilejské, kde předtím proměnil vodu ve víno. V Kafarnaum byl jeden královský služebník, jehož syn byl nemocen. 47Když uslyšel, že Ježíš přišel z Judska do Galileje, vydal se k němu a prosil ho, aby přišel a uzdravil jeho syna, který byl už blízek smrti. 48Ježíš mu odpověděl: „Neuvidíte-li znamení a zázraky, neuvěříte.“ 49Královský služebník mu řekl: „Pane, pojď, než mé dítě umře!“ 50Ježíš mu odpověděl: „Vrať se domů, tvůj syn je živ!“ Ten člověk uvěřil slovu, které mu Ježíš řekl, a šel. (J 4,46–50)

**Osobní studium**

`Přečti si text J 4,46–54. Jaká situace přivedla královského služebníka k Ježíši? V čem spočíval jeho skutečný problém?`

Tento muž sice přišel za Ježíšem, Světlem světa, ale naplno uvěřil teprve tehdy, když zjistil, že Ježíš jeho syna opravdu uzdravil (J 4,53). Mohli bychom říci, že teologie tohoto muže byla teologií „zdola“. Je to takový přístup, který Bohu a jeho slovu stanovuje různá pravidla a normy (J 4,48; J 6,14). Lidské myšlenky, často chybné, omezené a podmíněné vlastní zkušeností, se stávají konečnou autoritou ve způsobu výkladu Božího slova. Jedná se o velmi nebezpečnou past!

Na rozdíl od toho teologie „shora“ nejprve projeví víru a důvěřuje Bohu a Písmu. Když je Bible přijata vírou, stává se svým vlastním vykladačem (2Tm 3,16). Průvodcem k pochopení a výkladu Písma se tak pro nás stává spíše „pohled Bible na svět“ než „filozofie doby“. Lidské názory se musí podřídit Božímu slovu, a ne naopak.

Máme-li věřit Ježíšovým slovům, musíme věřit slovům Bible (J 5,46.47). „Zůstanete-li v mém slovu, jste opravdu mými učedníky“ (J 8,31). Pokud pochybujeme o Božím slově, jeho slovo v nás nezůstává (J 5,38). „Kdo mě odmítá a nepřijímá moje slova, má, kdo by jej soudil: Slovo, které jsem mluvil, to jej bude soudit v poslední den. Neboť jsem nemluvil sám ze sebe, ale Otec, který mě poslal, přikázal mi, jak mám mluvit a co říci“ (J 12,48.49).

Poslouchat Boží slovo nespočívá jen v jakémsi pasivním přijímání informací. Jedná se o mnohem víc. Znamená to jednat podle Boží vůle, aktivně odpovědět na Boží slovo, které slyšíme. „Kdo chce činit jeho vůli, pozná, zda je mé učení z Boha, nebo mluvím-li sám za sebe“ (J 7,17).

Přijímání Božího slova a jednání podle něj je projevem lásky k Bohu. Ježíš řekl: „Kdo mě miluje, bude zachovávat mé slovo, a můj Otec ho bude milovat; přijdeme k němu a učiníme si u něho příbytek“ (J 14,23).

**Aplikace**

`Jaký je vztah mezi naší láskou k Ježíši a poslušností? Proč každá „poslušnost“, která nevychází z lásky, může být zákonictvím?`