---
title:  'Dívejte se na Ježíše'
date:  23/12/2024
---

> <p></p>
> 20Petr se obrátil a spatřil, že za nimi jde učedník, kterého Ježíš miloval, ten, který byl při večeři po jeho boku a který se ho tehdy otázal: „Pane, kdo tě zrazuje?“ 21Když ho Petr spatřil, řekl Ježíšovi: „Pane, co bude s ním?“ 22Ježíš mu řekl: „Jestliže chci, aby tu zůstal, dokud nepřijdu, není to tvá věc. Ty mne následuj!“ 23Mezi bratřími se to slovo rozšířilo a říkalo se, že onen učedník nezemře. Ježíš však neřekl, že nezemře, nýbrž: „Jestliže chci, aby tu zůstal, dokud nepřijdu, není to tvá věc.“ 24To je ten učedník, který vydává svědectví o těchto věcech a který je zapsal; a my víme, že jeho svědectví je pravdivé. 25Je ještě mnoho jiného, co Ježíš učinil; kdyby se mělo všechno dopodrobna vypsat, myslím, že by celý svět neměl dost místa pro knihy o tom napsané. (J 21,20–25)

**Osobní studium**

`Proč byla Petrova otázka nesprávná? Jak mu Ježíš připomněl, na čem opravdu záleží (J 21,20–22)­?`

Ježíš právě znovu pověřil Petra službou a řekl mu: „Následuj mne!“ (J 21,19). V tomto případě šlo pravděpodobně i o skutečné fyzické následování Ježíše po břehu jezera. A to proto, že Petr se pak otočil, viděl, že za nimi jde i Jan, a zeptal se Ježíše: „Pane, co bude s ním?“ (J 21,21).

Při opětovném uvedení Petra do služby Ježíš předpověděl i způsob apoštolovy smrti (J 21,18). Zdá se, že Petr byl nyní zvědavý na okolnosti Janovy smrti. Ježíš místo toho přesměruje Petrovu pozornost na otázku, jak ho následovat, a nevyzvídat, co se stane s ostatními učedníky.

`V čem byl Ježíšův výrok v souvislosti s Janem nesprávně pochopen? Jak apoštol Jan napravil toto nedorozumění (J 21,23–25)?`

Někteří lidé nepochopili, co Ježíš myslel, když řekl: „Jestliže chci, aby tu zůstal, dokud nepřijdu, není to tvá věc. Ty mne následuj!“ (J 21,22). Tato slova byla vykládána tak, že Ježíš se vrátí ještě během Janova života. Jak plynul čas a Jan zestárl, tato otázka se stávala stále aktuálnější. Co by se stalo, kdyby Jan zemřel (a on opravdu zemřel) ještě před Kristovým příchodem? Nesprávné chápání Ježíšových slov by mohlo vyvolat krizi. Jan tedy tuto mylnou představu opravuje. Vysvětluje, že v dané situaci šlo o vyjádření Ježíšovy vůle, ne o proroctví budoucích událostí.

Myšlenka zaměřit pozornost na Ježíše namísto na jiné lidi je velmi důležitá. Ježíš a jedině Ježíš je náš Spasitel. Jen on je naší nadějí. Lidé nás totiž nutně zklamou a možná nám i ublíží.

V dalších částech lekce se zaměříme na téma, kterým je správné chápání Božího slova, s cílem znát a následovat Ježíše, který jediný má být naším Pánem, Učitelem a tím, kdo nás v životě povede. A to bez ohledu na pomoc, rady a vedení, které by nám mohli dát i moudří a zkušení lidé.

**Aplikace**

`Jakou zkušenost máš se zklamáním v lidech, které jsi obdivoval nebo kterým jsi důvěřoval? Co ses z toho naučil?`