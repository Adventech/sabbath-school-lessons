---
title:  'Setkání v Galileji'
date:  22/12/2024
---

> <p></p>
> 15Když pojedli, zeptal se Ježíš Šimona Petra: „Šimone, synu Janův, miluješ mne víc než ti zde?“ Odpověděl mu: „Ano, Pane, ty víš, že tě mám rád.“ Řekl mu: „Pas mé beránky!“ 16Zeptal se ho podruhé: „Šimone, synu Janův, miluješ mne?“ Odpověděl: „Ano, Pane, ty víš, že tě mám rád.“ Řekl mu: „Buď pastýřem mých ovcí!“ 17Zeptal se ho potřetí: „Šimone, synu Janův, máš mne rád?“ Petr se zarmoutil nad tím, že se ho potřetí zeptal, má-li ho rád. Odpověděl mu: „Pane, ty víš všecko, ty víš také, že tě mám rád.“ Ježíš mu řekl: „Pas mé ovce!“ (J 21,15–17)

**Osobní studium**

`Přečti si text J 21,1–19. Které klíčové pravdy se zde dozvídáme? Co text říká o Boží milosti a lidské pokoře?`

Na konci 20. kapitoly Jan připomíná cíl své knihy („abyste věřili, že Ježíš je Kristus, Syn Boží“; J 20,31). Logicky bychom mohli předpokládat, že se jedná o závěrečná slova celé knihy. Po nich však následuje ještě jedna kapitola. J 21 začíná tím, že někteří učedníci byli v Galileji a Petr navrhl, aby šli společně lovit ryby. Vypadá to, jako by nastaly staré časy a učedníci se vrátili ke svému řemeslu, rybolovu. V tu noc však nic nechytili.

Ráno jim záhadný cizinec na břehu řekne, aby hodili síť na pravou stranu lodi. Když ho poslechnou, chytí tolik ryb, že téměř nedokážou síť vytáhnout. Bylo to jako tehdy, když je Ježíš povolal do služby (viz L 5,1–11). Jan v cizinci pozná Ježíše a řekne to Petrovi, který okamžitě skočí do vody a brodí se na břeh.

Ježíš klade Petrovi tři otázky a všechny se týkají jeho lásky k němu. Před ukřižováním Petr trval na tom, že položí svůj život za Ježíše (J 13,37). Tehdy Ježíš předpověděl, že ho Petr třikrát zapře (J 13,38). Při tomto setkání v Galileji Petr pochopí, že svět se netočí jen kolem jeho slov a činů. Vyjádří, že středem všeho je Ježíš: „Pane, ty víš všecko, ty víš také, že tě mám rád“ (J 21,17).

Někteří teologové poznamenávají, že když se Ježíš ptá Petra, zda ho miluje, používá (kromě poslední otázky) sloveso agapaó („milovat“), a že Petr pokaždé odpovídá slovesem phileó, což znamená „mít rád“ nebo „milovat“ jako přítel. Z toho by vyplývalo, že Petr nedosáhl „vyššího typu“ lásky.

Ve skutečnosti je důvodem takové Petrovy odpovědi spíše pokora. S ohledem na vše, v čem Petr selhal a co se mu nepodařilo, je pravděpodobné, že pokorně používá zdánlivě „nižší výraz“, jako by se neodvážil být ve svých tvrzeních tak nekompromisní jako ještě nedávno. A právě tuto Petrovu pokoru Ježíš přijímá a oceňuje. Pokora je to, co Petr potřebuje, aby mohl pokračovat ve své službě. Není pochyb, že pokora je jedním z nejdůležitějších předpokladů pro službu. Máme-li pokorného ducha, středem pozornosti se stává Ježíš Kristus, ne naše vlastní osoba.

Petrovu obnovu a jeho vůdčí postavení v rané církvi můžeme zařadit mezi nejsilnější důkazy toho, že Ježíš opravdu vstal z mrtvých. Bylo by obtížné vysvětlit Petrovu výjimečnost, kdyby mu Ježíš v přítomnosti ostatních učedníků znovu neprojevil důvěru a nepověřil ho službou evangelia.

**Aplikace**

`Proč je pokora tak klíčová u každého, kdo se snaží poznat Pána? Na co by měl být každý z nás hrdý ve světle kříže?`