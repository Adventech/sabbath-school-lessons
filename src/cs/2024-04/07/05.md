---
title:  'Svědectví Tomáše'
date:  13/11/2024
---

> <p></p>
> 26Osmého dne potom byli učedníci opět uvnitř a Tomáš s nimi. Ač byly dveře zavřeny, Ježíš přišel, postavil se doprostřed a řekl: „Pokoj vám.“ 27Potom řekl Tomášovi: „Polož svůj prst sem, pohleď na mé ruce a vlož svou ruku do rány v mém boku. Nepochybuj a věř!“ 28Tomáš mu odpověděl: „Můj Pán a můj Bůh.“ 29Ježíš mu řekl: „Že jsi mě viděl, věříš. Blahoslavení, kteří neviděli, a uvěřili.“ (J 20,26–29)

**Osobní studium**

`Přečti si text J 20,19–31. Co se můžeme naučit z Tomášova příběhu o víře a pochybnostech? V čem spočívala Tomášova chyba?`

Po svém zmrtvýchvstání se Kristus zjevil učedníkům, kteří byli ze strachu schováni „za zavřenými dveřmi“ (J 20,19). Tomáš však s nimi nebyl. Později sice slyšel zprávy o vzkříšení od ostatních učedníků, ale i tak se ho zmocnila beznaděj. To, co slyšel, neodpovídalo jeho představě o očekávaném království. Tomášovu stavu zřejmě napomáhala skutečnost, že se Ježíš ostatním zjevil právě tehdy, když tam on nebyl.

Řekl: „Dokud neuvidím na jeho rukou stopy po hřebech a dokud nevložím do nich svůj prst a svou ruku do rány v jeho boku, neuvěřím“ (J 20,25).

Tomáš si diktoval podmínky pro vlastní víru. Takový přístup k víře v Ježíše se u Jana objevuje opakovaně. Nikodém odpověděl Ježíši: „Jak se může člověk narodit, když je už starý?“ (J 3,4). Žena u studny se zeptala: „Pane, ani vědro nemáš a studna je hluboká; kde tedy vezmeš tu živou vodu?“ (J 4,11). Zástup, který Ježíš nasytil chlebem a rybami, se zeptal: „Jaké znamení učiníš, abychom je viděli a uvěřili ti? Co dokážeš?“ (J 6,30).

Evangelium podle Jana odmítá postoj, který by se dal vyjádřit slovy „uvěřím, až když uvidím“. Když se Ježíš po vzkříšení setkal s Tomášem, vyzval ho, aby se dotkl jeho vzkříšeného těla. Potom však řekl: „Blahoslavení, kteří neviděli, a uvěřili“ (J 20,29).

„Bůh nám vždy nejdříve poskytne fakta a důvody a pak po nás žádá, abychom věřili. Víme, že existuje, protože všechno stvořil. Tím, co pro nás koná, nám představuje svůj charakter. Víme, že Bible je pravdivá, protože se přesně splnilo, co předpověděla.

Možnost pochybovat nám Bůh nevzal. Naše víra stojí na dobrých důvodech, nikoli však na nezvratných důkazech. Kdo chce pochybovat, má pro to prostor. Naopak lidé, kteří chtějí skutečně poznat pravdu, najdou dostatek dobrých důvodů, aby mohli věřit. Svou víru mohou postavit na Bibli.“ (SC 105; CVP 107)

Prostřednictvím Božího slova, stvoření a osobní zkušenosti jsme obdrželi neuvěřitelné množství důkazů pro naši víru v Ježíše.

**Aplikace**

`Co bys odpověděl na otázku: Proč věříš v Ježíše?`