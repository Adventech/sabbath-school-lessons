---
title:  'Odvolávání se na Abrahama'
date:  10/11/2024
---

> <p></p>
> Tvé potomstvo rozmnožím jako nebeské hvězdy; tvému potomstvu dám všechny tyto země. V tvém potomku dojdou požehnání všechny pronárody země. (Gn 26,4)

**Osobní studium**

Ježíš se neostýchal mluvit otevřeně o tom, kým je. Neměl problém ani odvolávat se na různé svědky, včetně těch, kteří už nežili. Mezi ně patřil i Abraham: „Váš otec Abraham zajásal, že spatří můj den; spatřil jej a zaradoval se“ (J 8,56).

**Proč bylo Abrahamovo „svědectví“ tak důležité?**

`Gn 12,3`

`Gn 18,16–18`

`Gn 26,4`

`Mt 1,1`

`Sk 3,25`

„Protože se v Písmu předvídá, že Bůh na základě víry ospravedlní pohanské národy, dostal už Abraham zaslíbení: ‚V tobě dojdou požehnání všecky národy‘ (Ga 3,8). Patriarchova víra byla upřena na Vykupitele, který měl přijít. Kristus řekl: ‚Váš otec Abraham zajásal, že spatří můj den; spatřil jej a zaradoval se‘ (J 8,56). Beran obětovaný namísto Izáka představoval Božího Syna, který má být obětován za nás. Otec, když se díval na svého Syna, řekl hříšníkovi: ‚Žij, našel jsem za tebe výkupné‘.“ (PP 154; NUD 67.68)

Abraham byl pokládán za otce židovského národa. Dostal zaslíbení, že jeho prostřednictvím budou požehnány všechny národy. Toto požehnání přišlo díky Mesiáši, který se narodil z jeho rodové linie.

Abraham byl také otcem těch, kteří odpovídají Bohu vírou (Žd 11,8.17–19). Patriarchova ochota obětovat svého syna Izáka (Gn 22), syna zaslíbení, nebyla jen důkazem víry, ale i nahlédnutím do plánu spasení.

Když Ježíš řekl: „Váš otec Abraham zajásal, že spatří můj den; spatřil jej a zaradoval se“ (J 8,56), náboženští vůdci reagovali: „Ještě nemáš padesát let a viděl jsi Abrahama?“ (J 8,57). Ježíšova odpověď byla ohromující. „Amen, amen, pravím vám, dříve, než se Abra­ham narodil, JÁ JSEM“ (J 8,58).

Ježíšův jazyk připomíná slova, která Bůh řekl Mojžíšovi z hořícího keře. Šlo o tvrzení, že je Bůh, Ten, jehož existence není odvozena ani závislá na nikomu a na ničem jiném. Není pochyb o tom, že vůdci velmi dobře pochopili význam Ježíšových slov, protože okamžitě „se chopili kamenů a chtěli je po něm házet“ (J 8,59).

**Aplikace**

`Přečti si text Ř 4,1–5. Jak zde Pavel používá příběh o Abrahamovi, aby odhalil velkou pravdu o spasení pouze vírou, bez skutků zákona? Jak nám tyto verše pomáhají pochopit Abrahama jako otce těch, kdo žijí vírou?`