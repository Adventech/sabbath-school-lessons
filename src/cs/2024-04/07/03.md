---
title:  'Svědectví Marie'
date:  11/11/2024
---

> <p></p>
> 1Šest dní před Velikonocemi přišel Ježíš do Betanie, kde bydlel Lazar, kterého vzkřísil z mrtvých. 2Připravili mu tam večeři; Marta při ní obsluhovala a Lazar byl jeden z těch, kteří byli s Ježíšem u stolu. 3Tu vzala Marie libru drahého oleje z pravého nardu, pomazala Ježíšovi nohy a otřela je svými vlasy. Dům se naplnil vůní té masti. […] 7Ježíš řekl: „Nech ji, uchovala to ke dni mého pohřbu! 8Chudé máte vždycky s sebou, ale mne nemáte vždycky.“ (J 12,1–3.7.8)

**Osobní studium**

Krátce před Velikonocemi přišel Ježíš navštívit Marii, Martu a jejich bratra Lazara, kterého Ježíš vzkřísil. Šimon, který byl uzdraven z malomocenství, uspořádal hostinu jako poděkování za to, co pro něj Ježíš udělal. Marta obsluhovala a Lazar seděl u stolu s hosty (J 12,1–8).

`Jaký význam mělo Mariino jednání? Jak vydala svědectví o tom, kým Ježíš skutečně byl (J 12,1–3.7.8)?`

Olej, o kterém je zde řeč, byl velmi drahý. Jeho cena se rovnala přibližně roční mzdě běžného dělníka. Marie pravděpodobně přinesla tento dar jako projev díků Spasiteli za odpuštění jejích hříchů a za vzkříšení bratra. Je pravděpodobné, že zamýšlela jednoho dne použít tuto mast k pomazání Ježíšova těla při jeho pohřbu. Potom však slyšela, že Ježíš bude brzy pomazán za krále. Pokud by se to opravdu stalo, byla by první, kdo by mu takovým způsobem vzdal čest.

Marii nešlo o získání pozornosti, ale jak poznamenává Jan, „dům se naplnil vůní té masti“ (J 12,3). Jidáš pohotově odsoudil takové jednání s tím, že olej mohli raději prodat a výtěžek dát chudým. Ježíš se Marie zastal slovy: „Nech ji... Chudé máte vždycky s sebou, ale mne nemáte vždycky“ (J 12,7.8).

Evangeliem prochází opakující se téma: Ježíš ví, co je v lidech (J 2,24.25; J 6,70.71; J 13,11; J 16,19). V tomto případě, na Šimonově hostině, Ježíš ví, co je v Jidášovi. Jan záměrně poukazuje na to, že Jidáš byl zloděj a nezáleželo mu na chudých (J 12,6).

„Voňavý olej, kterým by Marie byla pomazala Spasitelovo mrtvé tělo, na něho vylila již zaživa. Při pohřbu by vůně naplnila jen hrob, nyní však potěšila Ježíšovo srdce, neboť svědčila o Mariině víře a lásce. […] Marie však dokázala Spasiteli svoji lásku v době, kdy její oddanost vnímal, a pomazala jej k pohřbu. Když potom nadešla temná chvíle jeho veliké zkoušky, připomínal si Spasitel tento čin jako předzvěst lásky, kterou mu jednou jeho vykoupení budou prokazovat na věčnosti.“ (DA 560; TV 355)

**Aplikace**

`Ježíš věděl, co je v srdci Marie i v srdci Jidáše. On také ví, co je ve tvém srdci. Co by nám měla tato pravda říci o tom, že potřebujeme Krista jako naši proměňující a přikrývající spravedlnost?`