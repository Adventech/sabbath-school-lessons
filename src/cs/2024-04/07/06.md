---
title:  'Naše svědectví o Ježíši'
date:  14/11/2024
---

> <p></p>
> 30Ještě mnoho jiných znamení učinil Ježíš před očima učedníků, a ta nejsou zapsána v této knize. 31Tato však zapsána jsou, abyste věřili, že Ježíš je Kristus, Syn Boží, a abyste věříce měli život v jeho jménu. (J 20,30.31)

**Osobní studium**

Jan ve svém evangeliu opakovaně přináší svědectví různých lidí o Ježíši. Tím se nás snaží přivést k velmi důležitému závěru, že „Ježíš je Kristus, Syn Boží“ a že vírou v něho a v jeho jménu můžeme mít „život“ (J 20,31).

`Představ si, že bychom na vlastní oči viděli Ježíše a jeho zázraky. Zdá se, že v takovém případě bychom neměli problém v něho věřit. Nebo ne? V některých ohledech však máme ještě více důvodů věřit v Ježíše než ti, kteří osobně viděli jeho zázraky. Proč?`

**Jaké výhody máme oproti těm, kdo žili v době Ježíše Krista? Jak nám mohou pomoci uvěřit? Viz například následující texty:**

`Mt 24,2`

`Mt 24,14`

`Mt 24,6–8`

Evangelium podle Jana nám přináší mnohá svědectví o Ježíšových činech. Kromě toho však máme velkou výhodu, že vidíme naplnění toho, co předpovídali nejen pisatelé, ale i samotný Ježíš: zničení chrámu (Mt 24,2), šíření evangelia po celém světě (Mt 24,14), velké odpadnutí (2Te 2,3) a pokračující rozmach zla na světě (Mt 24,6–8). Ježíšovi následovníci – ti, kdo ho viděli konat většinu znamení a zázraků – byli jen malou skupinou mužů a žen. Podle všech lidských měřítek se na ně mělo už dávno zapomenout. Jak mohli byť jen tušit to, co dnes víme my? Ježíšovy předpovědi se naplnily. Naše osobní víra ve skutečnosti existuje jako naplnění Ježíšova proroctví, že evangelium se rozšíří po celém světě.

A dnes, asi o dva tisíce let později, máme i my jako následovníci Ježíše výsadu svědčit o něm a o tom, co pro nás udělal. Ježíše nemůžeme poznat jako Mesiáše jen na základě argumentů Natanaela, Nikodéma, ženy ze Samaří ani učení farizeů. Ježíše přijímáme jako Spasitele světa a svědectví o něm vydáváme na základě čtení Písma, vedeni usvědčující mocí Ducha svatého.

Na základě osobního, jedinečného vztahu s Bohem může každý z nás sobě vlastním způsobem vyprávět svůj příběh. Možná náš příběh není tak dramatický, jako kdybychom viděli vzkříšené mrtvé nebo uzdravení slepého od narození, ale na tom nezáleží. Důležité je, že sami známe Ježíše a svým vlastním způsobem o něm vydáváme svědectví, stejně jako to dělali lidé popisovaní v evangeliu.

**Aplikace**

`Jak by znělo tvé svědectví o Ježíši a o tom, kým je?`