---
title:  'Neúmyslné svědectví Piláta'
date:  12/11/2024
---

> <p></p>
> Pilát mu řekl: „Co je pravda?“ Po těch slovech vyšel opět k Židům a řekl jim: „Já na něm žádnou vinu nenalézám.“ (J 18,38)

> <p></p>
> 13Když to Pilát uslyšel, dal vyvést Ježíše ven a zasedl k soudu na místě zvaném „Na dláždění“, hebrejsky Gabbatha. 14Byl den přípravy před svátky velikonočními, kolem poledne. Pilát Židům řekl: „Hle, váš král!“ (J 19,13.14)

**Osobní studium**

Jan opakovaně zaznamenává pokusy náboženských vůdců zajmout Ježíše a ve vykonstruovaném procesu ho odsoudit k smrti. V Evangeliu podle Jana se často setkáváme s Ježíšovými slovy, že ještě nepřišla jeho „hodina“. Již jsme zmiňovali, že tento výrok odkazoval na dobu jeho ukřižování (J 2,4; J 7,6.8.30; J 12,7.23.27; J 13,1; J 17,1).

Nyní však už tato hodina nastala. Ježíš byl zatčen v Getsemanské zahradě, přiveden před velekněze – nejprve před Annáše, potom před Kaifáše, dvakrát před Piláta a mezitím i před krále Heroda.

Ukázali jsme si svědectví různých lidí rozličného postavení o tom, že Ježíš byl Kristus. Nyní Jan povolává za svědka místodržitele Piláta, který Ježíše vyslýchal. Pilátovo svědectví je důležité, neboť šlo o Římana, místodržitele a soudce. Většina ostatních svědků byli Židé a obyčejní lidé.

`Jak souvisí Pilátův rozsudek s tématem Evangelia podle Jana (J 18,38; J 19,4–22)?`

Ježíše předvedli před Piláta v pátek ráno (J 18,28). Místodržitelovým plánem bylo co nejrychleji se vězně zbavit. Ale Ježíšovo chování zaujalo Pilátovu pozornost. Velmi podrobně ho vyslýchal a z Ježíšových úst zaznělo: „Já jsem se proto narodil a proto jsem přišel na svět, abych vydal svědectví pravdě. Každý, kdo je z pravdy, slyší můj hlas“ (J 18,37).

Přestože místodržitel nakonec odsoudil Ježíše k smrti, třikrát předtím prohlásil, že Ježíš je nevinný (J 18,38; J 19,4.6). A na kříž dal napsat slova „Ježíš Nazaretský, král židovský“ (J 19,19), čímž doplnil své svědectví o tom, kým Ježíš je. Ale i přes své svědectví o Kristově nevině odsoudil Ježíše k smrti.

Před Pilátem stála samotná Pravda. A přece se rozhodl raději ustoupit davu a odsoudil Ježíše k smrti! Pilátovo počínání je tragickým příkladem toho, když člověk nejedná podle vlastního svědomí a srdce.

**Aplikace**

`Co se můžeme z Pilátova příkladu naučit o nebezpečí spočívajícím v poslechnutí toho, co říká většina? Proč je špatné ustoupit nátlaku a jednat proti svému svědomí?`