### Úvod

**Evangelium podle Jana**

Úžasný perský koberec v obchodě v Teheránu v Íránu zobrazoval překrásný les. Nádherně provedenou scenérii ze Švýcarska: hory, vodopád, tyrkysové jezero, zalesněné svahy a rozlehlou modrou oblohu posetou mraky.

Při prohlížení koberce se člověk mohl soustředit na technické detaily: počet uzlíků na čtvereční centimetr, typ tkaniny, barvy použité k barvení. Všechny tyto drobnosti mohly návštěvníka obchodu naplno zaujmout.

Člověk se však mohl zaměřit i na něco jiného. Mohl se soustředit na umělecké znázornění a témata, která dodala koberci jeho jedinečnou krásu: obloha zrcadlící se v jezeře, sníh na vrcholcích hor, zelený les doplněný sytě zeleným mechem. Motivy na koberci se spojily dohromady v nádherné souhře zobrazení krásy, aby zachytily nádheru tohoto klidného místa v Alpách.

Toto čtvrtletí budeme společně studovat skvěle zpracované mistrovské dílo, které není výsledkem tahů štětce na plátně, dokonale zachyceným obrazem na fotografii ani zručně utkaným kobercem. Namísto toho se soustředíme na Boží slovo nádherně vyjádřené v Janově evangeliu.

Slova nabývají svého významu v kontextu. Aby každý pochopil, co chce Písmo říci, musí je studovat v kontextu. Potřebuje se soustředit nejen na význam jednotlivých odstavců, kapitol a knih, ale také na celkové poselství samotné Bible. Celé Písmo je přece inspirováno Duchem svatým, a proto každá jeho část by měla být studována v kontextu celku.

Naším cílem bude pochopit poselství Evangelia podle Jana. Od ostatních tří evangelií se v některých aspektech liší. Často se zaměřuje na osobní rozhovory Ježíše s konkrétními lidmi, mezi které patří Natanael, Nikodém, žena u studny, ochrnutý u rybníka Bethesda, slepý od narození, Lazar a jeho sestry, Pilát, Petr nebo Tomáš. Mnohé z těchto příběhů se objevují pouze u Jana.

Evangelium podle Jana je Boží slovo, které jsme dostali prostřednictvím apoštola. Tak jako celá Bible, i toto evangelium vzniklo z Boží vůle, ne z vůle člověka. Jan byl pouze ochotným nástrojem, který Duch svatý používal ke zprostředkování některých klíčových témat: Slovo (logos), světlo, chléb, voda, Duch svatý, jednota, znamení, svědectví a proroctví. Tato témata se v evangeliu navzájem posilují a vysvětlují.

Studium Bible se často soustředí na význam slova nebo malého úryvku z Písma. Hledáme význam slova v biblickém slovníku, zkoumáme gramatiku, bezprostřední kontext a historický kontext. Pokud bychom použili naši analogii s kobercem, zkoumáme počet uzlíků na čtvereční centimetr, složení použité látky, barviv a podkladu. Všechny tyto detaily jsou důležité.

Nedovolme však, aby nám při zkoumání detailů unikl celkový obraz. Podobně jako mohl obraz na perském koberci někoho v duchu přenést na nádhernou alpskou scenérii, tak ať nás Janovo evangelium přivede zpět k životu a ke službě Ježíši Kristu, jehož znát znamená mít věčný život. Detaily mají svůj úkol, kterým je nasměrovat nás k podstatě. A v Evangeliu podle Jana je touto podstatou božsky inspirované zjevení Ježíše, našeho Pána a Spasitele.

_E. Edward Zinke, bývalý zástupce ředitele Biblického výzkumného institutu při Generální konferenci CASD, je zapojen do mnoha církevních aktivit. Je držitelem tří čestných doktorátů z univerzit CASD._

_Thomas Shepherd, PhD, DrPH, je vedoucím profesorem Nového zákona na Teologickém semináři CASD na Andrews University, kde vyučuje od roku 2008. On a jeho manželka Sherry Shepherd sloužili jako misionáři v Malawi a Brazílii. Mají dvě dospělé děti a šest vnoučat._