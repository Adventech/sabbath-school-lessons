---
title:  'Podněty k zamyšlení'
date:  07/07/2023
---

Říká text Ef 1,3–14, že Bůh rozhoduje o budoucnosti lidí tím, že některé předurčuje pro věčný život, zatímco jiné pro věčné zatracení? Hodně lidí tomu, žel, věří. Zvažme však následující myšlenky:

1. V uvedeném textu je určující role Krista, neboť Boží volba přijmout nás za syny nastává „skrze Ježíše Krista“ (Ef 1,5) nebo „v něm“ (Ef 1,4.11). To naznačuje, že Boží vyvolení a předurčení se uplatňuje vůči všem, kdo se rozhodnou pro víru v Krista, místo aby si Bůh vybíral, kdo bude spasen nebo ztracen, případ od případu ještě předtím, než se lidé narodili. Boží rozhodnutí je uvážená, předem určená Boží odpověď těm, kteří projevují víru v Krista.
2. Text Efezským 1,3–14 živě popisuje vztah Boha k dílu spasení. Bůh je „Otec“ a my jsme jeho „adoptované“ děti (byli jsme „přijati za syny“; Ef 1,3–5), které přijímají jeho požehnání v hojné míře (Ef 1,8). Myšlence o Boží volbě a o předurčení potřebujeme porozumět ve světle tohoto úžasného popisu krásného vztahu mezi Bohem a jeho dětmi. Bůh není vzdálený, bezcitný Soudce, který vydává vykalkulovaná rozhodnutí zdálky, ale starostlivý Otec všech svých dětí (viz Ef 3,15).
3. To, že Bůh respektuje lidskou volbu, se odráží v mnoha textech. Ve verších Ef 1,3–14 (zejména Ef 1,13) jsou slova „uslyšet“ a „uvěřit“ považována za důležitá, stejně jako na jiných místech listu Efezským (Ef 2,8; 3,17; 4,1–6.20). Všude je zdůrazněno nebo se předpokládá uplatnění volby a odpověď víry. Podobné je to i v jiných pasážích Nového zákona (např. ١Tm ٢,٤, Sk ١٧,٢٢–٣١). Nebo jak to vyjádřila Ellen G. Whiteová: „Bůh dal světu úžasný dar – svého Syna. Tento jedinečný dar zahrnul celý svět Boží milostí. Obklopil celý svět podobně jako vzduch, který je všude kolem nás. Je tak skutečný jako vzduch, který dýcháme. Jestliže se rozhodneme přijmout životodárnou Kristovu milost, budeme žít a rozvíjet se podle jeho vzoru.“ (SC 68; ŽNP 70)

**Otázky k rozhovoru**

`1. Jaké argumenty byste přidali k již výše uvedeným na podporu myšlenky, že Bůh si nevybral nebo se nerozhodl dříve, než jsme byli stvořeni, kdo z nás bude spasen, a kdo bude zatracen?`

`2. Čí volba v konečném důsledku rozhodne o tom, zda člověk má nebo nemá spasení v Ježíši?`

`3. „V něm jsme vykoupeni jeho krví a naše hříchy jsou nám odpuštěny pro přebohatou milost“ (Ef 1,7). Jak tento verš objasňuje spasení pouze na základě víry, a ne skutků zákona?`

---

#### Dodatečné otázky k diskuzi

`Co tě nejvíc potěšilo při tvém osobním studiu této lekce? Proč?`

`Proč nemůže být pravda, že Bůh některé lidi předem odsoudil k zániku?`

`Boží plán na naši záchranu je založen na Ježíši. Proč?`

`Která myšlenka tě dnes nejvíce obohatila? V čem je tak jedinečná?`
