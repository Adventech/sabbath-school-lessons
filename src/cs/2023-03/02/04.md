---
title:  'Velký Boží plán'
date:  04/07/2023
---

> <p></p>
> 7V něm jsme vykoupeni jeho krví a naše hříchy jsou nám odpuštěny pro přebohatou milost, 8kterou nás zahrnul ve vší moudrosti a prozíravosti, 9když nám dal poznat tajemství svého záměru, svého milostivého rozhodnutí, jímž si předsevzal, 10že podle svého plánu, až se naplní čas, přivede všechno na nebi i na zemi k jednotě v Kristu. (Ef 1,7–10)

**Osobní studium**

Jaký je Boží plán, „až se naplní čas“, a jaký je jeho dosah? Soustřeď se na verše Ef 1,9.10 z úvodního textu.

Pavel používá v souvislosti s plánem vykoupení tři charakteristiky: (1) „tajemství Božího záměru“, (2) „Boží milostivé rozhodnutí“ a (3) „plán, až se naplní čas“. Jaký je Boží závěrečný, konečný plán? Sjednotit v Ježíši všechno a všude.

Pavel používá k popisu Božího plánu poetický výraz (řecky anakefalaiósasthai), který se dá doslova přeložit jako něco „sjednotit“, „spočítat“ či „shrnout“. Ve starověké účetní praxi se „sečetl“ sloupec čísel a součet se zapsal nahoru. Ježíš stojí v čele Božího konečného, eschatologického plánu. Tento plán zaměřený na Krista byl vytvořen „před stvořením světa“ (Ef 1,4) a je tak rozsáhlý, že zahrnuje všechen čas („plnost času“) a prostor („všechno na nebi i na zemi“). Pavel ohlašuje jednotu v Kristu jako velký, božský cíl pro celý vesmír.

Když Pavel uvažuje o plánu „až se naplní čas“ (Ef, 1,10), dotýká se tématu, ke kterému se bude ve svém dopise opakovaně vracet. Bůh má plán sjednotit všechno. Tento plán vyrůstá ze základu, kterým je Ježíšova smrt, vzkříšení, nanebevstoupení a vyvýšení (Ef 1,15–2,10), a vede k založení církve a sjednocení dříve rozděleného lidstva – židů a pohanů (Ef 2,11–3,13).

Tímto způsobem církev signalizuje zlým silám, že Boží plán se uskutečňuje a jejich vláda všechno rozdělující skončí (Ef 3,10). Jak říká Bible na jiném místě: „Běda však zemi i moři, neboť sestoupil k vám ďábel, plný zlosti, protože ví, jak málo času mu zbývá“ (Zj 12,12).

Druhá polovina Pavlova listu začíná naléhavou výzvou k jednotě (Ef 4,1–16) a pokračuje důrazným vybízením, abychom se vyvarovali chování, které jednotu poškozuje. Místo toho je třeba zaměřit se na budování láskyplných vztahů se spoluvěřícími (Ef 4,17–6,9).

Pavel svou výzvu uzavírá strhujícím obrazem církve jako sjednocené armády, která se aktivně účastní prosazování pokoje v Kristově jménu (Ef 6,10–20).

**Aplikace**

`Vykoupení, které jsme prožili v Kristu, je součástí něčeho rozsáhlého a velkolepého; je nedílnou součástí Božího závěrečného plánu sjednotit vše v Kristu. Čím nás to může povzbuzovat a dávat nám důvod k vděčnosti?`

---

#### Dodatečné otázky k diskuzi

`Jaké tajemství může poznat ten, kdo se rozhodne přijmout Ježíše?`

`Jaký záměr má s námi Stvořitel?`

`Co vše zahrnuje Boží záchranný plán?`

`Proč je „jednota v Kristu“ tak důležitá?`

`Kdy tato jednota nastane v plnosti? Proč?`

`Má smysl usilovat o jednotu, když víme, že v plnosti ji dosáhneme teprve v Ježíšově království? Proč?`

`Co můžeme udělat, aby tato jednota vládla tam, kde jsme?`

`Na co se máme zaměřit, když vnímáme hrozbu narušení „jednoty v Kristu“?`
