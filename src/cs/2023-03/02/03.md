---
title:  'Drahé vykoupení a štědré odpuštění'
date:  03/07/2023
---

> <p></p>
> 7V něm jsme vykoupeni jeho krví a naše hříchy jsou nám odpuštěny pro přebohatou milost, 8kterou nás zahrnul ve vší moudrosti a prozíravosti... (Ef 1,7.8)

**Osobní studium**

V životě Pavlových posluchačů býval hřích temnou a dominantní silou. Pavel o nich napsal, že byli v minulosti mrtví „pro své viny a hříchy“ (Ef 2,1) a zároveň žili tak, jak si to satan představoval (Ef 2,1–3). Zotročeni hříchem a satanem nebyli schopni se sami vysvobodit, proto nutně potřebovali záchranu. Osvobodil je Bůh svou milostí v Kristu. Apoštol Pavel proto vzdává díky za dvě nová požehnání Boží milosti v životě věřících: vykoupení a odpuštění.

`Uvažuj o úvodním textu (Ef 1,7.8). Téma „vykoupení“ se v Novém zákoně objevuje často. Porovnej použití této myšlenky v Ko 1,13.14; Tt 2,13.14 a Žd 9,15. Jaká témata mají tyto pasáže společná s úvodním textem (Ef 1,7.8)?`

Řecké slovo apolytrósis přeložené v Ef 1,7 jako „vykoupení“ vyjadřovalo původně koupi svobody pro otroka nebo zaplacení za osvobození zajatce. V tomto slově můžeme zaslechnout ozvěnu hlasu obchodníka s otroky, který draží své „zboží“, i bezvýchodné skřípění otrockých pout. Když Nový zákon mluví o vykoupení, zdůrazňuje, jak mnoho stojí propuštění otroků na svobodu.

Naše svoboda stojí nesmírnou cenu: „V něm [Ježíši] jsme vykoupeni jeho krví“ (Ef 1,7). Myšlenka vykoupení vyzdvihuje Boží laskavou štědrost, vždyť zaplatil za naši svobodu vysokou cenu. Bůh nám dává svobodu a důstojnost. Už nejsme otroky!

„Být vykoupený znamená, že se s námi zachází jako s osobou, ne jako s věcí. Znamená to stát se občanem nebe, ne otrokem země.“ (McGRATH, Alister E. What Was God Doing on the Cross? Grand Rapids, MI: Zondervan, 1992, s. 78.)

Myšlenka, že Bůh platí cenu za vykoupení satanovi, je středověká, ne biblická. Bůh satanovi nic nedluží ani neplatí.

K významu Golgoty patří také „odpuštění hříchů“ (Ef 1,7). Kristus na kříži vzal na sebe cenu za naše hříchy, minulé i budoucí, doslova „vymazal dlužní úpis, jehož ustanovení svědčila proti nám“ (Ko 2,14). Při uskutečňování díla vykoupení a odpuštění prostřednictvím Krista jedná Bůh jako štědrý Otec, který „nás zahrnul“ svou přebohatou milostí (Ef 1,7.8).

**Aplikace**

`Co pro tebe znamená, že prostřednictvím Kristovy oběti smíření je ti odpuštěno a jsi vykoupen? Co když máš pocit, že toho nejsi hoden? (Nezapomeň, že záchranu si ve skutečnosti nezaslouží nikdo z nás.)`

---

#### Dodatečné otázky k diskuzi

`Jakou cenu zaplatil Bůh za naši záchranu?`

`Bylo to od Boha „moudré a prozíravé“, zaplatit za nás předem tak vysokou cenu? Nebylo to spíše bláhové? Proč?`

`Proč nejsme sami schopni se vysvobodit z otroctví hříchu?`

`Máš nějaké „otroctví“ (závislost), se kterým bojuješ?`

`Jaký význam má slovo „apolytrósis“?`

`Vykoupení přestávají být „věcí“ a stávají se „osobou“. Jak tomu rozumíš?`

`Jakou roli hraje ve tvém životě odpuštění – jeho přijímání i udílení?`
