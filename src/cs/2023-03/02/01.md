---
title:  'Boží plán záchrany v Kristu'
date:  01/07/2023
---

### Texty na tento týden
Ef 1,3–14

> <p>Základní verš</p>
> „Pochválen buď Bůh a Otec našeho Pána Ježíše Krista, který nás v Kristu obdařil vším duchovním požehnáním nebeských darů.“ (Ef 1,3)

Dvacet pět let poté, co se stal prvním člověkem na Měsíci, napsal Neil Armstrong děkovný dopis tvůrčímu týmu Extravehicular Mobility Unit (EMU), který navrhl skafandr, ve kterém mohl udělat historicky první kroky na jiné planetě. Armstrong nazval tento skafandr pro výstup do otevřeného vesmíru „nejfotografovanějším kosmickým objektem“ a vtipně dodal, že se v něm dobře podařilo ukrýt „jeho ošklivého pasažéra“. Armstrong poděkoval celému výzkumnému týmu z Johnsonova vesmírného střediska za „pevný, spolehlivý a téměř útulný“ oblek, který chránil jeho život, a poslal jim „projevy díků a blahopřání hodné tak významného výročí“.

Pavel začíná svůj list Efezským velkolepým poděkováním, ve kterém chválí Boha za projevené požehnání. Požehnání je pro životy věřících tak nutné a důležité jako skafandr pro někoho, kdo chodí po povrchu Měsíce. Pavel jasně vyjadřuje, že Bůh plánoval požehnání již „před stvořením světa“ (Ef 1,4), a chválí Boha za jeho péči o lidi a za to, že jedná v jejich prospěch.

Pavlův úvod v listu Efezským je mimo jiné cenným příkladem toho, jak uctívat a chválit Boha za mnohá požehnání, která nám dal.

**Osnova lekce**

V této lekci se zaměříme na Pavlovo slavnostní „díkůvzdání“, kterým otevírá svůj dopis (Ef 1,3–14). V něm apoštol chválí dobrého Boha, který poslal Ježíše jako našeho zachránce, a děkuje mu za to, co pro nás v rámci svého „plánu“ už udělal.

- Ef 1,3–6: Poděkování za vyvolení a přijetí v Kristu (neděle)
- Ef 1,7.8: Poděkování za vykoupení a odpuštění (pondělí)
- Ef 1,9.10: Poděkování za Boží velkolepý plán „sjednocení“ (úterý)
- Ef 1,11.12: Poděkování za jedinečné „dědictví“ (středa)
- Ef 1,13.14: Poděkování za dar Ducha svatého (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Proč je Boží plán naší záchrany zakotven v Kristu?`

`Vzpomeň si, kdy tě naposledy někdo pochválil. Jak ses cítil? Proč?`

`Chválíš rád? Proč?`

`Proč bychom měli chválit Boha?`

`Která duchovní požehnání jsi přijal díky Ježíši? Zkus být konkrétní.`
