---
title:  Misijní příběh
date:   07/07/2023
---

#### Pozoruhodná cesta do Libanonu

_Kathie Lichtenwalter_

Učitel dobrovolník Ruan Oliveira se snažil naslouchat řečníkovi na misijní vzdělávací akci "I Will Go!" (Půjdu) na Středo-východní univezitě v libanonském Bejrútu. "Kde já jsem toho chlapa už viděl?", přemýšlel.

Ruan přijel z Brazílie, aby sloužil jako učitel dobrovolník v Adventistickém vzdělávacím centru, které vyučuje syrské uprchlické děti od 1. do 8. třídy. Poslouchal univerzitního učitele Briana Manleyho, který popisoval práci "tentmejkrů" (česky "výrobci stanů"), tedy adventistů sedmého dne, kteří po vzoru apoštola Pavla využívají své profese k práci v ne-křesťanských zemích.

Ruan vytáhl mobilní telefon a začal procházet roky staré fotografie.

Ruan měl misii v krvi. Narodil se v Brazílii a vyrůstal v rodině, která nejen o misii mluvila, ale také jí žila. Jako středoškolák doprovázel své rodiče do Argentiny na misijní konferenci "I Will Go!" v roce 2017. Když slyšel o potřebách Blízkého východu, jeho srdce bylo hluboce zasaženo.

Během prvního roku vysokoškolského studia přijal pozvání vyučovat angličtinu v ne-křesťanské zemi v Asii. Krátce po jeho příjezdu však byla jazyková škola uzavřena. Zůstal, aby studoval místní jazyk, ale měl zakázáno se komukoli zmínit o Bohu. Po návratu do Brazílie při druhém roku studia na univerzitě pocítil Ruan silnou touhu znovu odjet do zahraničí. Vyplnil několik přihlášek na volná místa na Blízkém východě, v regionu, který ho zaujal na konferenci v Argentině v roce 2017.

"Bože, je to na Tobě," modlil se, když odesílal přihlášky na VividFaith.com, oficiální webové stránce Církve adventistů pro dobrovolníky. "Přijmu první odpověď, kterou dostanu."

O sedm minut později se mu na telefonu objevila zpráva. Byla z adventistického vzdělávacího centra v Bejrútu. Ruan dorazil do školy o šest týdnů později. Po Asii ocenil náboženskou svobodu v Libanonu. "Dokonce jim mohu říct, že jsem křesťan!", řekl.

Po roce v Libanonu hodlá Ruan dokončit studium a stát se misionářem na plný úvazek. Jeho přesvědčení, že ho Bůh povolal, se potvrdilo, když si vzpomněl, kde dříve viděl Briana Manleyho.

Poté, co Manley na konferenci domluvil, Ruan k němu přistoupil s telefonem v ruce.

"Vím, kde jsem tě už viděl!" řekl a ve fotkách seskroloval o pět let zpět, aby ukázal fotografii, na které je s Manleym a jeho rodiči na konferenci v Argentině v roce 2017. Byla to právě Manleyho prezentace o "tentmejkrech" na konferenci, která v Ruanovi vzbudila touhu sloužit Bohu na Blízkém východě.
