---
title:  'Duch svatý – Pečeť a závdavek'
date:  06/07/2023
---

> <p></p>
> 13V něm byla i vám, když jste uslyšeli slovo pravdy, evangelium o svém spasení, a uvěřili mu, vtisknuta pečeť zaslíbeného Ducha svatého 14jako závdavek našeho dědictví na vykoupení těch, které si Bůh vydobyl k chvále své slávy. (Ef 1,13.14)

**Osobní studium**

`V Ef 1,13.14 Pavel stručně vypráví příběh obrácení adresátů jeho dopisu. Jak toto obrácení probíhalo?`

Při zkoumání důležitosti Ducha svatého v životě věřících Pavel používá dva obrazy. Nejprve zobrazuje Ducha svatého jako „pečeť“, která jim byla „vtisknuta“, když uvěřili evangeliu o spasení a obrátili se. V dávných dobách měly pečeti širokou škálu použití. Sloužily k ověření kopií zákonů a smluv, k ověření dokonalosti nebo množství obsahu nádoby (např. Ez 28,12) nebo k potvrzení transakcí (např. Jr 32,10–14.44), smluv, dopisů (např. 1Kr 21,8), závětí a adopcí. Pečeť na předmětu oznamovala vlastnictví i ochranu. Přítomnost Ducha svatého v životě věřících vyjadřuje, že patří Bohu, a je zároveň Božím příslibem, že je bude chránit (srov. Ef 4,30). Věřícím byla „vtisknuta pečeť zaslíbeného Ducha svatého“ (Ef 1,13).

„Pavel jasně říká, že v okamžiku, kdy člověk dává svůj život Ježíši a uvěří v něho, Duch svatý zapečetí (řecké sloveso: sfragizó) věřícího v Krista pro den vykoupení. Je to nádherná, osvobozující a uklidňující pravda! Boží Duch označuje Kristovy následovníky pečetí spasení hned, jakmile poprvé uvěří.“ (MOSKALA, Jiří. „Misinterpreted End-Time Issues: Five Myths in Adventism“. Journal of the Adventist Theological Society, roč. 28, č. 1, 2017, s. 95.)

Druhý obraz, který Pavel používá pro Ducha svatého, je obraz „závdavku“ („zálohy“). Duch svatý je zálohou na naše dědictví. Ukazuje na chvíli, kdy máme dostat dědictví v plném rozsahu (viz 2K 1,22; 5,5).

Slovo přeložené jako „závdavek“ (arrabón) bylo původně hebrejské slovo pro půjčku, které se běžně používalo v novozákonní řečtině k označení „první splátky“, „zálohy“ nebo „zálohové platby“. Šlo o částku vyplacenou předem na zajištění dodržení kupní smlouvy.

Všimněme si, že věřící tuto zálohu neplatí, ale dostávají ji od Boha. Vzácná přítomnost Ducha svatého v životě věřících je podle Pavla první částí plného dědictví spasení a vykoupení, které obdržíme při Kristově návratu. Naším úkolem je přijímat s vděčným a pokorným srdcem to, co nám bylo v Ježíši nabídnuto.

**Aplikace**

`Podle čeho poznáš, že máš pečeť Ducha svatého? Znamením čeho je přítomnost Ducha svatého ve tvém životě?`

---

#### Dodatečné otázky k diskuzi

`Jakou roli hraje ve tvém životě Duch svatý?`

`K čemu je dobrá pečeť a kdy ji používáme?`

`Proč je pro nás důležité vědět, že jsme Duchem svatým zapečetěni pro život v Ježíšově království?`

`Jak rozumíš tomu, že Duch svatý zaplatil „první splátku“ za naše spasení?`

`Proč tuto splátku nemůžeme zaplatit my?`

`Vnímáš ve svém životě přítomnost a působení Ducha svatého? Jak a v čem?`
