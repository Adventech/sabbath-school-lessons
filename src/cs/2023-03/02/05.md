---
title:  'Stát se chválou jeho slávy'
date:  05/07/2023
---

> <p></p>
> 11On je ten, v němž se nám od Boha, jenž všechno působí rozhodnutím své vůle, dostalo podílu na předem daném poslání, 12abychom my, kteří jsme na Krista upnuli svou naději, stali se chválou jeho slávy. (Ef 1,11.12)

**Osobní studium**

Zdá se, že věřící v Efezu ztráceli jasnou představu o tom, kým jsou jako křesťané. Neuvědomovali si, že „se nechávají odradit“ (viz Ef 3,13). V souladu s tím, co potvrdil dříve (Ef 1,3–5), si Pavel přeje opět posílit jejich identitu jako křesťanů. Věřící nejsou oběťmi náhodných, svévolných rozhodnutí různých božstev nebo hvězd. Jsou to děti Boží (Ef 1,5) a prostřednictvím Krista mají přístup k mnoha požehnáním, založeným na hlubokých Božích radách a jeho věčně platných rozhodnutích. Boží záměr a vůle (Ef 1,11) uskutečňují v životě věřících změnu, která je v souladu s ještě širším Božím plánem sjednotit vše v Kristu (Ef 1,10). Věřící proto mohou mít neotřesitelnou důvěru ve své postavení před Bohem, vždyť jsou jeho přijatými dětmi a Bůh je zahrnuje milostí a požehnáním. Svými životy by měli hlasitě volat: „Pochválen buď Bůh a Otec našeho Pána Ježíše Krista!“ (Ef 1,3–14).

**Porovnej použití myšlenky „dědictví“. Proč je tato myšlenka pro Pavla důležitá?**

`Ef 1,11`

`Ef 1,14`

`Ef 1,18 (ČSP)`

Někteří z nás mají zkušenosti s přijetím dědictví. Možná jsme zdědili nějakou věc nebo vyšší sumu peněz. Pavel ukazuje, že na základě Ježíšovy smrti křesťané dostali dědictví od Boha (Ef 1,14) a také se stali Božím „dědictvím“ (Ef 1,18; ČSP).

Ve Starém zákoně je Boží lid někdy považován za Hospodinovo „dědictví“ (viz Dt 9,29; 32,9; Za 2,16). To, že jsme nebo se stáváme Božím dědictvím, je jasně napsáno v Ef 1,18 a podobný význam má pravděpodobně podle některých překladů i výraz v Ef 1,11.

Pavel touží, aby ústředním prvkem identity věřících bylo poznání, jakou hodnotu mají pro Boha. Nejenže mají dědictví od Boha (Ef 1,14; 3,6; porovnej Ef 5,5), ale i oni sami jsou Božím dědictvím.

**Aplikace**

`V čem spočívá rozdíl, když něco získáme vlastní prací, a když to zdědíme? Jak ti tato myšlenka pomáhá pochopit, co jsme dostali v Kristu?`

---

#### Dodatečné otázky k diskuzi

`Jak rozumíš slovům, že se máme stát „chválou jeho slávy“?`

`Jaké nebezpečí hrozilo věřícím v Efezu?`

`Myslíš, že i nám hrozí nebezpečí ztráty „křesťanské identity“? Proč?`

`Věříš tomu, že Bůh už nyní ve tvém životě uskutečňuje potřebné změny, aby ses mohl sjednotit v Kristu s ostatními věřícími? Čeho se týkají?`

`Jak je možné volat „životem“? Daří se ti to? Proč?`

`Jaké dědictví přijímáme od Boha?`

`Jak rozumíš tomu, že jsme se stali Božím dědictvím?`

`Jak velkou hodnotu máš v Božích očích, když ses stal „jeho dědictvím“?`
