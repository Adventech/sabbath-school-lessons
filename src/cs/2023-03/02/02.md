---
title:  'Bůh nás v Kristu vyvolil a přijal'
date:  02/07/2023
---

> <p></p>
> 3Pochválen buď Bůh a Otec našeho Pána Ježíše Krista, který nás v Kristu obdařil vším duchovním požehnáním nebeských darů; 4v něm nás již před stvořením světa vyvolil, abychom byli svatí a bez poskvrny před jeho tváří. 5Ve své lásce nás předem určil, abychom rozhodnutím jeho dobroty byli skrze Ježíše Krista přijati za syny 6a chválili slávu jeho milosti, kterou nám udělil ve svém Nejmilejším. (Ef 1,3–6)

**Osobní studium**

Při poděkování obvykle připomeneme, za co vlastně děkujeme, co jsme dostali. Pavel jmenuje dlouhý seznam darů v Ef 1,3–14 a děkuje Bohu i za požehnání evangelia.

Apoštol vzdává díky Bohu za to, že nás v Kristu „obdařil vším duchovním požehnáním nebeských darů“ (Ef 1,3). To, že požehnání jsou duchovní (řecky pneumatikos), naznačuje, že přicházejí prostřednictvím Ducha (pneuma). Proto v závěru díkůvzdání Pavel projevuje vděčnost za působení Ducha svatého v životech věřících (Ef 1,13.14).

Efezským 1,3–6 obsahuje inspirativní vyjádření toho, jak se na nás díky Kristu Bůh dívá. Díky němu si nás Bůh již před stvořením světa vyvolil a určil, že máme být „svatí a bez poskvrny před jeho tváří“ (Ef 1,4; porovnej Ef 5,27) jako jeho vzácné děti. Vždyť nás stvořil i vykoupil (Ef 1, 5). Úplně od počátku bylo Božím záměrem, aby nám daroval milost „ve svém Nejmilejším“ (Ef 1,6). Bůh tedy touží, abychom byli spaseni. O spasení můžeme přijít jen kvůli svým vlastním hříšným rozhodnutím, kterými se opakovaně obracíme k Bohu zády.

Co znamená výraz překládaný v listu Efezským jako „nebesa“? (Jediné místo v Novém zákoně, kde se tento výraz používá, je právě list Efezským.) Prostuduj si použití výrazu v Ef 1,3.20; 2,6; 3,10 a 6,12 a porovnej také s verši Ef 3,15; 4,10 a 6,9.

V listu Efezským výrazy „nebeský trůn“, „nebesa“ nebo „nebe“ poukazují na nebe jako na Boží příbytek (Ef 1,3; 6,9), na místo přebývání duchovních mocností (Ef 1,10.20.21; 3,10.15; 6,12) a na místo Kristova vyvýšení po pravici Otce (Ef 1,20). Věřící mají přístup k těmto „nebeským místům“, kde můžeme najít duchovní požehnání skrze Krista (Ef 1,3; 2,6). Přestože se „nebe“ stalo pro věřící místem požehnání, probíhá i zde konflikt s mocnostmi zla, které by rády uchvátily vládu (Ef 3,10; 6,12).

**Aplikace**

`Uvažuj o textu Ef 1,4, který říká, že v Kristu si nás Bůh vyvolil „již před stvořením světa“. Co znamenají tato slova? Jak nám zjevují Boží lásku a jeho touhu, abychom byli spaseni?`

---

#### Dodatečné otázky k diskuzi

`Kdy se Bůh rozhodl nás zachránit? Kdy vytvořil plán záchrany?`

`Proč byl tento plán připraven v době, kdy jsme ještě neexistovali?`

`Máme být „svatí a bez poskvrny“ před Boží tváří. Jak tomu rozumíš?`

`Co pro tebe znamená Boží ujištění, že tě přijímá jako své dítě?`

`Kterými dary tě Bůh „zahrnul“ během tvého života?`

`Za co jsi Boha chválil v průběhu posledního týdne?`

`Proč Bůh tak moc touží po tom, abychom byli spaseni (zachráněni)?`

`Kdo jediný (a proč) nás může připravit o spasení?`
