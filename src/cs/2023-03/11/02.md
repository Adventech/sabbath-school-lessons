---
title:  'Rada pro děti'
date:  03/09/2023
---

> <p></p>
> 1Děti, poslouchejte své rodiče, protože to je spravedlivé před Bohem. 2„Cti otce svého i matku svou“ je přece jediné přikázání, které má zaslíbení: 3„aby se ti dobře vedlo a abys byl dlouho živ na zemi.“ (Ef 6,1–3)

**Osobní studium**

Jakou radu dává Pavel dětem a jakými verši podporuje tuto radu ze Starého zákona? (Ef 6,1–3; viz také Mt 18,1–5.10 a Mk 10,13–16)

Abychom naplno ocenili Pavlovy rady dětem, představme si, že se dopis čte ve sborech, které se setkávaly v domech křesťanů ve vzkvétající metropoli Efezu. Slovo „děti“ (řecky ta tekna) se mohlo vztahovat na širokou škálu věkových kategorií, protože děti zůstaly pod autoritou otce až do jeho 60 let (v řecké tradici) nebo až do jeho smrti (v římské). Děti, o nichž se v dopise mluví, jsou sice dost mladé na to, aby stále podléhaly výchově rodičů (Ef 6,4), zároveň jsou však dostatečně vyspělé na to, aby byly samy učedníky.

V uvedených verších slyšíme Pavla apelovat na věřící děti, aby respektovaly a ctily své rodiče (viz Ef 5,22; Ef 6,4.5.7–9). Pavel také vyzývá své čtenáře, aby respektovali děti jako Kristovy učedníky a aby je zapojili do aktivního uctívání Boha. Díky tomu jsou uvedené texty důležitým základem pro pochopení rodičovství a duchovní služby dětem.

Pavlův příkaz poslouchat rodiče není absolutní. Když jsou jejich nařízení „v rozporu s požadavky Krista, [děti] mají bez ohledu na důsledky poslouchat Boha a důvěřovat mu, i když to může být bolestivé.“ (AH 293)

Pavel doplňuje svou výzvu dětem citováním pátého přikázání, čímž ukazuje, že Desatero je i pro křesťany velmi důležité (je to zřejmé ve verších Ef 4,1–6,9; zejména 4,25.28; 5,3–14). Pavel začíná citátem („Cti otce svého i matku svou“; Ef 6,2), a než ho dokončí („aby se ti dobře vedlo a abys byl dlouho živ na zemi“; Ef 6,3; viz také Dt 5,16), vsune do něho svůj komentář, že jde o „jediné přikázání, které má zaslíbení“ (Ef 6,2). Páté přikázání říká, že ctít rodiče je součástí Božího plánu, aby se lidem dařilo. Úcta k rodičům, i když mohou být nedokonalí, pomůže posílit pohodu a prosperitu.

**Aplikace**

`Přestože se kontext lekce zabývá rodičovskou výchovou a vztahem k dětem, které principy obsažené ve studovaných textech můžeme aplikovat na naše chování k druhým lidem obecně?`

---

#### Dodatečné otázky k diskuzi

`Projeví se nějak v našem rodinném životě to, když přijmeme Krista za svého Pána? Jak?`

`Proč máme jako děti „poslouchat“ své rodiče?`

`Jak vztah k rodičům ovlivňuje naši životní spokojenost?`

`Kde je hranice „dětství“ ve vztahu k poslouchání rodičů?`

`Od kdy by měly děti rodičům naslouchat a sami se rozhodovat, zda je také poslechnou a zařídí se podle jejich „rady“?`

`Jak máme jednat, když naši rodiče nežijí v souladu s Boží vůlí?`
