---
title:  'Páni, kteří jsou otroky'
date:  07/09/2023
---

> <p></p>
> Vy páni, jednejte s otroky také tak a zanechte vyhrůžek. Víte přece, že jejich i váš Pán je v nebesích, a ten nikomu nestraní. (Ef 6,9)

**Osobní studium**

V kontextu Pavlových slov v Ef 6,8 „ať je to otrok, nebo svobodný“, slovo „svobodný“ odkazuje na „pána“. To umožňuje Pavlovi přejít k radám adresovaným pánům. Jeho představa je, že u soudu stojí otroci i pánové před Kristem na stejné úrovni (viz 2K 5,10; Ko 3,24.25).

`Představ si, že žiješ v Efezu v prvním století a vlastníš otroka. Při shromáždění ve vašem domě se právě dočetl Pavlův dopis. Jak bys mohl zareagovat na tuto radu, kterou slyšel i tvůj otrok (Ef 6,9)?`

Pavel oslovuje pány, kteří vlastní otroky. Jeho vyjádření ukazuje na velmi intenzivní kontrast mezi dvěma typy pánů. Na jedné straně jsou „páni“ (řecky hoi kyrioi), kteří mají ve zvyku „vyhrožovat“ svým otrokům, na druhé straně je „pán“ (ho kyrios), Kristus, který „nikomu nestraní“ (nikoho neupřednostňuje).

Pavel žádá pány, aby s otroky zacházeli „také tak“ jako Kristus. Něco takového by bylo pro majitele otroků v prvním století nemyslitelné, šokující. Páni by měli projevovat svým otrokům dobrou vůli a měli by být přitom motivováni svou věrností Kristu. Taková výzva odpovídá právě tomu, co Pavel žádal od otroků (Ef 6,5–8). Apoštol žádá „pány“, aby přestali „vyhrožovat“ svým otrokům, což byla běžná praxe doby, v níž páni udělovali otrokům různé tresty včetně bití (1Pt 2,20), sexuálního zneužívání, prodeje (a tím odloučení od milovaných), extrémní práce, hladovění, okovů, vypálení značky, a dokonce i smrti. Za takové jednání budou souzeni Bohem.

Pavel své výzvy podporuje dvěma argumenty, kterými motivuje pány, aby celou situaci vnímali v kontextu, který přesahuje tradiční vnímání sociálních vztahů: (1) Oni i jejich otroci jsou ve skutečnosti všichni „otroky“ jediného Pána („Pamatujte, že i vy máte Pána v nebi“; porovnej Ko 4,1). (2) Nebeský Pán soudí všechny nezaujatě. Jelikož ten nejvyšší Pán zachází se všemi stejně (a vůbec nezáleží, zda jsou otroci, nebo ne), měli by i oni ke všem (včetně otroků) přistupovat stejně (viz Fm 1,15.16).

Mnohá z Pavlových vyjádření v listu Efezským byla jistě mimořádným povzbuzením pro křesťany, kteří byli v pozici otroků: byli přijati za syny (Ef 1,5); byli vykoupeni (Ef 1,7); stali se dědici (Ef 1,11.14; 3,6); byli uvedeni na trůn s Ježíšem (Ef 2,6); stali se „spoluobčany“ a „členy Boží rodiny“ (Ef 2,19; porovnej s 3,14.15) a nedílnou součástí Kristova těla (viz Ef 3,6; Ef 4,1–16). Text Ef 6,5–9 potvrzuje a aplikuje platnost učení celého listu Efezským i ve vztahu mezi otroky a pány, včetně rad souvisejících se způsobem vyjadřování (Ef 4,25–32) a sexuální etikou (Ef 5,1–14).

**Aplikace**

`Co by nás mělo naučit Pavlovo varování, že nebojujeme proti tělu a krvi, ale proti nadpřirozeným nepřátelům? V čem spočívá naše jediná naděje na vítězství?`

---

#### Dodatečné otázky k diskuzi

`K čemu vybízí Pavel „křesťanské otrokáře“?`

`Jak se asi žilo otrokům, kteří měli za svého pozemského pána skutečného křesťana?`

`Proč si měli i otrokáři uvědomit, že jsou sami otroky?`

`Uvažoval jsi někdy nad tím, že jsi „Kristův otrok“? K čemu jsi dospěl?`

`Čemu všemu dnes lidé „otročí“? Co vše nás může ovládat?`

`Zažil jsi v životě nějakou „závislost“? Co ti pomáhá v boji s ní?`

`Jak bychom měli jako křesťané jednat se svými „podřízenými“? Proč?`
