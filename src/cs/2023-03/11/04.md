---
title:  'Otroctví v prvním století'
date:  05/09/2023
---

> <p></p>
> 5Otroci, poslouchejte své pozemské pány s uctivou pokorou a z upřímného přesvědčení jako Krista. 6Nejen naoko, abyste se zalíbili lidem, ale jako služebníci Kristovi, kteří rádi plní Boží vůli 7a lidem slouží ochotně, jako by sloužili Pánu. 8Víte, že Pán odmění každého, kdo něco dobrého učiní, ať je to otrok, nebo svobodný. 9Vy páni, jednejte s otroky také tak a zanechte vyhrůžek. Víte přece, že jejich i váš Pán je v nebesích, a ten nikomu nestraní. (Ef 6,5–9)

**Osobní studium**

**Prostuduj si rady pro otroky a pány v následujících textech. Jak bys tyto rady shrnul a co v nich považuješ za nejdůležitější?**

`Ef 6,5–9`

`Ko 3,22–4,1`

`1K 7,20–24`

`1Tm 6,1.2`

`1Pt 2,18–25`

Možná někoho překvapí, že Pavel oslovuje „pány“, kteří jsou zároveň křesťany. Asi si neumíme zcela představit otrokáře a otroky, jak spolu sedí v křesťanském shromáždění v domě v Efezu. Otroctví se v řecko-římském světě mohlo podstatně lišit od toho, jak ho známe z období kolonizace Ameriky, arabského obchodu s otroky či zotročování lidí v totalitních režimech. V prvním století se otroctví netýkalo jedné etnické skupiny. Domácí otroci ve městech mohli občas získat vysoké vzdělání a mohli pracovat jako architekti, lékaři či filozofové. Tito domácí otroci se někdy po určité době služby mohli stát svobodnými občany, ačkoli většina otroků svobodu nikdy nezískala. Ve snaze zdůraznit rozdíl konceptu „otroka“ ve starověku a v nedávné době některé překlady Bible překládají řecký výraz dulos („otrok“), v Ef 6,5–8 jako „služebník“ (B21, BK).

Bez ohledu na dobový kontext považujeme koncept otroctví (ve smyslu bezprávného postavení člověka, který je vlastnictvím otrokáře) za neomluvitelné zlo. Bůh bude soudit a odsuzovat otrokáře podle své nekonečné spravedlnosti – a za to můžeme být vděčni.

To, co vykřikl bývalý otrok jménem Publilius Syrus (později autor více než sedmi set poučných výroků), je znepokojující: „Je lepší zemřít než být ponížen jako otrok.“ Vzhledem k celé škále těchto skutečností je třeba upřednostnit překlad slova dulos jako „otrok“ zejména proto, že tito otroci byli majetkem svých pánů (Ef 6,9).

Otroctví bylo v Pavlově světě všudypřítomným zlem. Nepřistupuje k němu jako sociální reformátor, ale jako pastor, který radí věřícím, jak se vypořádat s realitou. Snaží se přijít s novým pohledem, který by se zaměřil na změnu konkrétního věřícího. Tento přístup mohl mít později širší důsledky pro společnost jako celek: „Jeho vizí nebylo propuštění otroků v Římské říši, nešlo mu o státním zákonem řízené propouštění otroků. Pavel měl na mysli něco jiného. Šlo mu o vztahy, jejichž základem mělo být společenství založené na sourozeneckých vztazích jako výsledek přijetí za Boží děti. [...] Podle Pavla měla sociální revoluce nastat v církvi, v těle Kristově, na místní úrovni v křesťanských sborech v domech a v domácnostech.“ (McKNIGHT, Scot. The Letter to Philemon. Grand Rapids, MI: Eerdmans Publishing Company, 2017, s. 10.11.)

**Aplikace**

`I když bychom si možná přáli, aby Písmo otevřeně odsoudilo hroznou praxi otroctví, nikde to přímo nedělá. Jaké zásady však můžeme vyvodit z Pavlových slov v tomto kontextu a aplikovat je na vztahy, které máme v naší kultuře (zejména ve vztahu podřízený – nadřízený)?`

---

#### Dodatečné otázky k diskuzi

`Jak vypadalo „otroctví“ v podmínkách, do kterých psal Pavel svůj dopis?`

`Proč Pavel otroctví jasně neodsoudil?`

`Jak mohl „křesťanský pán“ ovlivnit životy svých otroků?`

`Křesťanství postupně „zrušilo“ otrokářský systém pokojnou a nenásilnou cestou. Přemýšlel jsi někdy nad tímto zázrakem? K čemu jsi dospěl?`

`Jak dnes můžeme my ovlivnit životy lidí, kteří jsou nás nějakým způsobem závislí?`

`Ve kterých oblastech může církev pozitivně ovlivňovat společnost?`

`Ve kterých oblastech společenského život současná církev selhává? Proč?`
