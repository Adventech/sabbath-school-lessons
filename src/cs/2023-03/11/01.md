---
title:  'Kristus – Pán všech'
date:  02/09/2023
---

### Texty na tento týden
Ef 6,1–9

> <p>Základní verš</p>
> „Vy páni, jednejte s otroky také tak a zanechte vyhrůžek. Víte přece, že jejich i váš Pán je v nebesích, a ten nikomu nestraní.“ (Ef 6,9)

V roce 2018 byl v Museum of the Bible ve Washingtonu, D.C. vystaven artefakt, který přitáhl velkou pozornost. Byla to zkrácená verze Bible s názvem Slave Bible („Bible pro otroky“) navržená tak, aby v ní zůstaly základy víry, ale byly z ní vypuštěny všechny texty, které by mohly nějakým způsobem podněcovat vzpouru otroků. Textu, který byl vydán v roce 1808, nechybí jen tu a tam nějaký verš či kapitola. Chybí celých devadesát procent Starého a téměř polovina Nového zákona! Z 1 189 kapitol Písma zůstalo v tomto vydání jen 232. Ve vydání této „Bible“ zůstaly jen ty pasáže, které otroctví nijak nezpochybňují, ba naopak „upevňují“. Vypadlo mnoho textů, jejichž obsahem je evangelium, ale zůstaly často zneužívané texty, včetně Pavlových slov z listu Efezským: „Otroci, poslouchejte své pozemské pány s uctivou pokorou a z upřímného přesvědčení jako Krista“ (Ef 6,5).

Je důležité, abychom dnes četli text Ef 6,1–9 v kontextu příběhu spasení, jak je zjeven v celé Bibli. Tento týden se budeme věnovat tomu, jak Pavel uplatňoval hodnoty evangelia v situaci, kdy struktura společnosti a většina pravidel byla poznamenána hříchem a pohanskými zvyky.

**Osnova lekce**

Tato lekce navazuje na Pavlovu výzvu z 5. kapitoly listu Efezským, aby se Kristovi následovníci, inspirováni příkladem Ježíše, v lásce podřizovali jeden druhému. Nejprve tuto myšlenku aplikoval (oboustranně) na vztah mezi manžely, nyní také na vztah dětí a rodičů, a dokonce i otroků a pánů.

- Ef 6,1–3: Vztah dětí k rodičům (neděle)
- Ef 6,4: Vztah rodičů k dětem (pondělí)
- Ef 6,5–9: Vztah otroků k pánům (úterý, středa)
- Ef 6,9: Vztah pánů k otrokům (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Jak rozumíš termínu „PÁN“?`

`Je dobré mít „Pána“? Proč?`

`Jaké „pány“ dnes mohou mít lidé, kteří odmítají Krista jako Pána?`

`Proč je dobré vědět, že Kristus je „Pán všech“?`

`Jak se to projeví v životě člověka, pokud je Kristus i jeho Pán?`

`K jakým pánům máš tendenci se uchylovat? Proč?`
