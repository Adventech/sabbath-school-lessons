---
title:  'Rada pro rodiče'
date:  04/09/2023
---

> <p></p>
> Otcové, nedrážděte své děti ke vzdoru, ale vychovávejte je v kázni a napomenutích našeho Pána. (Ef 6,4)

> <p></p>
> Otcové, neponižujte své děti, aby nemalomyslněly. (Ko 3,21)

**Osobní studium**

**Porovnej uvedené verše. Jakým argumentem se Pavel v Ko 3,21 snaží podepřít svou výzvu rodičům, aby „nedráždili“ své děti?**

`Ef 6,4`

`Ko 3,21`

Kniha Sírachovec, deuterokanonický spis, který vznikl ve 2. století před Kristem, dává v jedné z kapitol otcům rady, jak mají zacházet se svými syny: „Kdo miluje svého syna, má na něho stále připraveny důtky, aby z něj měl nakonec radost. [...] Mazli se s dítětem a nažene ti strach, hrej si s ním a způsobí ti zármutek. [...] Nedávej mu v mládí volnost. Ohýbej mu šíji hned v mládí a bij ho přes boky, dokud je nedospělý, aby se nestal neovladatelným a neposlušným. Vychovávej svého syna a pracuj na něm, abys nepřišel k úrazu pro jeho hanebnost“ (Sír 30,1.9.11–13).

Na první pohled můžeme vidět, že Pavlova rada má velmi odlišný tón. Otcům nejprve adresuje zákaz: „Otcové, nedrážděte své děti ke vzdoru“, po kterém následuje příkaz: „vychovávejte je v kázni a napomenutích našeho Pána“ (Ef 6,4). Za Pavlových dob měl otec podle zákona naprostou moc nad svými dětmi, které byly považovány za jeho majetek. Otcové měli právo své děti hrubě fyzicky trestat, dokonce je mohli i zabít. V některých aspektech moc otce nad dětmi převyšovala moc pána nad jeho otroky. Pavel takovou moc neschvaluje, ale odvážně objasňuje a nově formuluje rodinné vztahy. V kontextu svrchované věrnosti Kristu Pavel vyzývá křesťanské otce, aby přehodnotili své používání moci, protože děti, které jsou „drážděny ke vzdoru“, nebudou ochotny přijímat výchovu „v kázání a v napomenutích našeho Pána“ (Ef 6,4). „Otcové a matky, ve své rodině máte představovat Boží povahu. Poslušnost nevyžadujte výbuchem slov, ale laskavým a vlídným způsobem. [...] Buďte doma přívětiví. Omezte každé slovo, které by vzbudilo bezbožnou náladu. ‚Otcové, nedrážděte své děti ke vzdoru‘, je Boží příkaz. [...] V Božím slově nenajdete žádné povolení k rodičovské přísnosti nebo útlaku, ale ani k synovské neposlušnosti. Boží zákon pro rodinný život i pro vztahy mezi národy pramení ze srdce plného nekonečné lásky.“ (CG 259)

**Aplikace**

`Jednou z velkých skvrn na dějinách křesťanství je způsob, jakým někteří používali biblické pasáže o otroctví k ospravedlnění tohoto zla. Proč je velmi důležité, abychom s Božím slovem zacházeli opatrně a nezneužívali je k podpoře vlastních názorů?`

---

#### Dodatečné otázky k diskuzi

`Jak nám, otcům a matkám, pomáhá vztah s Kristem v našem rodičovství?`

`Mohou rodiče „dráždit“ své děti? Jak se to dělá?`

`Proč nemáme své děti „dráždit“?`

`Čím vším můžeme své děti „ponižovat“?`

`Zažil jsi někdy jako dítě od rodičů „dráždění“ nebo „ponižování“? Jak ses v takových situacích cítil?`

`Odpustil jsi rodičům chyby ve výchově? Kdy a proč?`

`Dopustil ses někdy toho, že jsi své dítě dráždil nebo ponižoval? Pokud ano, omluvil ses? Bylo ti odpuštěno?`

`Proč někdy dráždíme a ponižujeme ty slabší? Jak se tomu můžeme bránit?`
