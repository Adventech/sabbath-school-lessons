---
title:  '„Služebníci Kristovi“'
date:  06/09/2023
---

> <p></p>
> 5Otroci, poslouchejte své pozemské pány s uctivou pokorou a z upřímného přesvědčení jako Krista. 6Nejen naoko, abyste se zalíbili lidem, ale jako služebníci Kristovi, kteří rádi plní Boží vůli 7a lidem slouží ochotně, jako by sloužili Pánu. 8Víte, že Pán odmění každého, kdo něco dobrého učiní, ať je to otrok, nebo svobodný. (Ef 6,5–8)

**Osobní studium**

Co svými podrobnými pokyny vyžaduje Pavel od křesťanských otroků? (Ef 6,5–8)

Pavel žádá křesťanské otroky, aby poslouchali své pány a sloužili jim upřímně a ochotně. Pozoruhodný je opakovaný odkaz na velkou výměnu, o kterou je žádá. Nemají postavit svého pána na Kristovo místo a nabízet mu věrnost, která náleží pouze Kristu. Naopak, v závazcích a věrnosti, které motivují jejich příkladnou službu, má místo jejich pánů vystupovat jako jejich skutečný Pán právě Kristus. Tím, že Pavel podporuje tuto zásadní náhradu, nabízí nové, křesťanské chápání vztahu mezi pánem a otrokem.

Všimněme si několika způsobů, jakými Pavel naléhá na uskutečnění této změny:

- Pavel snižuje roli „pozemských pánů“ tím, že ukazuje na skutečného, nebeského Pána (Ef 6,5).
- Otroci mají svým pánům sloužit „s uctivou pokorou a z upřímného přesvědčení“, jako by to byl Kristus (Ef 6,5).
- Pavel tuto záměnu nejjasněji zdůrazňuje tvrzením, že křesťanští otroci mají nabízet svou upřímnou, skutečnou službu nikoli jako otroci svých pánů, ale jako „Kristovi služebníci“ (Ef 6,6).
- Při vykonávání své služby mají jako ti, „kteří rádi plní Boží vůli“, ochotně sloužit (Ef 6,6).
- Pavel vyzývá k pozitivně motivované službě, „jako by sloužili Pánu“, a ne lidem (Ef 6,7).

Za svou ochotnou službu mohou křesťanští otroci očekávat plnou odměnu od Krista při jeho návratu. Tato myšlenka měla být povzbuzením pro ty, kteří jsou uvězněni v této hrozné instituci. Je zřejmé, že otrok se bude cítit přinejmenším nedoceněný ze strany pozemského pána (viz 1Pt 2,19.20). Věřící otrok však má Pána, který je pozorný a vnímavý, všímá si všeho „dobrého“, co každý udělá (Ef 6,8), a nabízí odměnu.

**Aplikace**

`Jak se můžeme naučit „hledat blaho v Hospodinu“? Modli se a pros o Boží vedení, aby ses uměl ve svém životě takto radovat.`

---

#### Dodatečné otázky k diskuzi

`Jaký je rozdíl mezi „pozemským pánem“ a Kristem jako „Pánem“?`

`Proč by měli otroci poslouchat své „pozemské pány“, když mají Krista jako svého Pána?`

`Jak rozumíš tomu, že mají svému pánu sloužit tak, jako by to byl Kristus?`

`Jaké ponaučení si z této Pavlovy rady můžeme vzít my?`

`Zažil jsi v práci někdy nějakou nespravedlnost? Jak tvou reakci ovlivnilo vědomí toho, že máš ještě vyššího „Pána“?`

`Jaký obrázek o Kristu si mohou udělat lidé, kteří nás sledují „v práci“?`
