---
title:  'Bůh nás probudil k životu'
date:  15/07/2023
---

### Texty na tento týden
Ef 2,1–10

> <p>Základní verš</p>
> „Ale Bůh, bohatý v milosrdenství, z velké lásky, jíž si nás zamiloval, probudil nás k životu spolu s Kristem, když jsme byli mrtvi pro své hříchy. Milostí jste spaseni!“ (Ef 2,4.5)

Dne 14. října 1987 si osmnáctiměsíční Jessica McClure hrála na dvoře své tety, když spadla do téměř sedm metrů hluboké a velmi úzké studny. Její situace přilákala média z celé země do Mid­landu v Texasu. Celý svět sledoval „dítě Jessicu “, jak spí, pláče, zpívá si a volá svou maminku. Všichni se zatajeným dechem pozorovali, jak záchranáři přivádějí do studny čerstvý vzduch.

Nakonec, šedesát osm hodin po jejím pádu, mohli všichni sledovat, jak Jessicu vysvobodili ze studny o průměru pouhých dvaceti centimetrů, která ji uvěznila téměř na tři dny. Fotografie Scotta Shawa, oceněná Pulitzerovou cenou, zachytila moment, při kterém záchranáři s ustaranými tvářemi drží na rukou malou obvázanou holčičku.

Každý příběh o záchraně života je svým způsobem strhující a má sílu nás chytit za srdce. Apoštol Pavel nám v Efezským 2,1–10 přináší osobní pohled na největší a nejrozsáhlejší záchrannou akci všech dob: Boží úsilí vykoupit lidstvo. Dramatický příběh ještě umocňuje fakt, že nejsme jen diváky záchrany někoho jiného, ale svědky své vlastní záchrany.

**Osnova lekce**

Při studiu této lekce se zaměříme na pasáž Ef 2,1–10. Apoštol Pavel v ní efezským křesťanům nejprve vysvětluje beznadějnou situaci, ve které kdysi byli všichni hříšníci, včetně nás (v. 1–3), aby poté nádherně představil to, co můžeme díky Kristu prožívat nyní (v. 4–10).

– Naše beznadějná situace „kdysi“ (Ef 2,1–3)
– Ef 2,1.2: Byli jsme duchovně „mrtví“ (neděle)
– Ef 2,3: Byli jsme otroky vlastních tužeb (pondělí)
– Naše nová situace „nyní“ (Ef 2,4–10)
– Ef 2,4–7: Jsme „vzkříšeni“ a „vyvýšeni“ (úterý)
– Ef 2,6.7: Jsme obdarováni velkou milostí (středa)
– Ef 2,8–10: Jsme již spaseni, zachráněni (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Kterou informaci z úvodního textu považujete za nejdůležitější? Proč?`

`Proč si máme v každé chvíli připomínat, že jsme spaseni „milostí“?`

`Jak rozumíš tomu, že Bůh je „bohatý v milosrdenství“?`

`Proč je důležité vědět o velké Boží lásce a proč ji také potřebujeme vnímat?`

`Z jaké smrti a k jakému životu nás probudil Bůh? Kdy se to stalo?`
