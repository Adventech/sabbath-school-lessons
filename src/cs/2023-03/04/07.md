---
title:  'Podněty k zamyšlení'
date:  21/07/2023
---

Základem listu Efezským je příběh, který tvoří kostru celého dopisu, a jeho jednotlivé části se v něm opakovaně zmiňují. Toto jsou hlavní události příběhu:

1. Bůh si vyvolil lidi „před stvořením světa“ (Ef 1,4.5.11).
2. Minulost člověka byla ztracená existence (Ef 2,1–3.11.12; 4,17–19.22; 5,8).
3. Bůh v Kristu zasáhl, aby člověka zachránil (Ef 1,7.8; 2,4–6.13–19; 4,1.20.21; 5,2.8.23.25.26).
4. Přijetí evangelia (Ef 1,12.13 a v náznacích i v jiných verších). Přestože kdysi byli „bez naděje“ (Ef 2,12), nyní mají „jednu naději“, k níž se věřící upínají (Ef 4,4; porovnej Ef 1,18).
5. Současný život adresátů dopisu jako učedníků. Přestože žijí v době plné nebezpečí a odporu zlých sil, mohou čerpat ze zdrojů, které nabízí jejich vznešený Pán (Ef 1,15–23; 2,6; 3,14–21; 4,7–16; 6,10–20).
6. V budoucím vyvrcholení dějin se naplní úloha Ducha svatého jako „zálohy“ (Ef 1,13.14) nebo „pečeti“ (Ef 4,30). V tomto vrcholném momentu budou věrní odměněni za svou věrnost tím, že se ujmou „dědictví“, které jim již bylo dáno v Kristu (Ef 2,7; 6,8.9). Díky jejich víře v Krista jim bude uděleno místo v „budoucím věku“, v jehož centru bude Kristus (Ef 1,21; 2,7.19–22; 4,13.15; 5,27).

**Otázky k rozhovoru**

`1. Základní příběh listu Efezským (viz výše) není jen příběhem věřících v prvním století. Je to také náš vlastní příběh. Který z hlavních kroků nebo fází tohoto příběhu vám v tuto chvíli dává největší naději?`

`2. Proč podle vašeho názoru Pavel tak často připomíná hříšnou minulost svých posluchačů a vyzývá je, aby uvažovali o svém životě před obrácením?`

`3. Porovnejte Pavlovo shrnutí evangelia v Ef 2,8–10 s jeho dřívějším shrnutím v Ř 1,16.17. Která podobná témata se v těchto dvou textech objevují? V čem se tyto dva texty odlišují?`

`4. Dobré skutky věřících nemohou zajistit jejich vykoupení ani díky nim nezískají lidé zásluhy před Bohem. Jakou roli hrají v Božích plánech (Ef 2,10)?`

---

#### Dodatečné otázky k diskuzi

`Co tě nejvíce nadchlo při studiu této lekce v týdnu?`

`Připadáš si někdy „mrtvý“ ve svých hříších a vinách? Proč?`

`Co děláš, když ztrácíš jistotu spasení?`

`Která myšlenka z dnešní diskuze tě nejsilněji oslovila? Proč?`
