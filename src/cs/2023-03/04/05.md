---
title:  'Nyní – navždy požehnáni milostí'
date:  19/07/2023
---

> <p></p>
> 6Spolu s ním nás [Bůh] vzkřísil a spolu s ním uvedl na nebeský trůn v Kristu Ježíši, 7aby se nadcházejícím věkům prokázalo, jak nesmírné bohatství milosti je v jeho dobrotě k nám v Kristu Ježíši. (Ef 2,6.7)

**Osobní studium**

`Porovnejte Boží plán spasení v Ef 1,3.4 s věčnými důsledky tohoto plánu popsaného v Ef 2,7. Jaké jsou základní prvky a cíle Božího „plánu spasení“?`

Oslava ukončení studia, ať už jde o maturitu, nebo vysokoškolské studium, je vždy krásnou a důležitou událostí. Vyjadřuje významný úspěch při skládání závěrečných zkoušek a posun do další etapy života. Pro nás jako věřící je důležité, abychom pochopili hlubokou pravdu evangelia o milosti. Milosti nelze dosáhnout úsilím, není výsledkem našeho snažení ani ji nezískáme složením jakékoli zkoušky.

Pavel potvrzuje tuto pravdu v Ef 2,7 a vysvětluje, kdy se to stalo. Bůh nás v minulosti vykoupil díky tomu, co pro nás udělal Kristus. Díky němu a v něm nás dnes přijímá, takže jsme spoluúčastníky jeho oživení, vzkříšení a vyvýšení (Ef 2,4–6). Boží plán se však netýká jen milostí naplněné minulosti a milosrdenstvím zaplavené přítomnosti. Nedílnou součástí Božího plánu je i budoucnost. Zahrnuje všechny „nadcházející věky“ (Ef 2,7). Jeho plán věčné budoucnosti je založen na stejném principu jako jeho činy v minulosti a přítomnosti – na principu milosti a lásky. „Aby se nadcházejícím věkům prokázalo, jak nesmírné bohatství milosti je v jeho dobrotě k nám v Kristu Ježíši“ (Ef 2,7).

Pavel uvažuje o Boží milosti jako o pokladu nebo bohatství nesmírné hodnoty (viz Ef 1,7 a Ef 3,8), ze kterého mohou věřící čerpat, aby naplnili jakoukoli svou potřebu. Tato velkorysá Boží štědrost vůči nám se stává přesvědčivým, věčným a vesmírným projevem jeho milosti.

„Svým životem na zemi měl Ježíš představit Boha lidem i andělům. [...] Toto zjevení však nebylo určeno jen Božím dětem na zemi. Náš malý svět je učebnicí vesmíru. ‚I andělé touží spatřit‘ (1Pt 1,12) obdivuhodný Boží záměr plný milosti a tajemství lásky, která přináší spásu. Budou je zkoumat po celé věky. Pro vykoupené, stejně jako pro nepadlé bytosti, bude Kristův kříž předmětem hloubání i radosti. Ukáže se, že sláva, která vyzařuje z Ježíšovy tváře, je slávou obětavé lásky.“ (DA 19.20; TV 9)

**Aplikace**

`Milost je dar, který mění důsledky naší minulosti, dává nový smysl naší přítomnosti a nadějí naplňuje naši budoucnost. Který z těchto aspektů je pro tebe právě teď nejdůležitější?`

---

#### Dodatečné otázky k diskuzi

`Co je to milost?`

`Proč nám Bůh opakovaně nabízí milost?`

`Jak nás milost motivuje ke změně smýšlení i jednání?`

`Podle autora jsme díky Ježíši „spoluúčastníky jeho oživení, vzkříšení a vyvýšení“. Jak tomu rozumíš?`

`Z Pavlových slov je zřejmé, že považuje milost za něco cenného. Je milost „pokladem“ i pro tebe? Proč?`

`Celý vesmír sleduje, jak na naší planetě působí Boží uzdravující milost. Jaké pocity to v tobě vyvolává?`
