---
title:  'Nyní – zachráněni Bohem'
date:  20/07/2023
---

> <p></p>
> 8Milostí tedy jste spaseni skrze víru. 9Spasení není z vás, je to Boží dar; není z vašich skutků, takže se nikdo nemůže chlubit. 10Jsme přece jeho dílo, v Kristu Ježíši stvořeni k tomu, abychom konali dobré skutky, které nám Bůh připravil. (Ef 2,8–10)

**Osobní studium**

`Znovu uvažuj o textu Ef 2,1–10 a tentokrát se zaměř na verše 8–10. Jaké myšlenky Pavel zdůrazňuje v těchto verších?`

V textu Ef 2,1–3 Pavel vysvětluje, že věřící v Efezu nebyli spaseni díky jejich dobrým skutkům nebo neodolatelným povahovým vlastnostem. Apoštol velmi jasně říká, že byli „mrtvi pro své viny a hříchy“ (Ef 2,1). Nebyla v nich ani jiskřička života. Byli oběťmi hříchu. I proto nevykazovali žádnou osobní iniciativu či snahu konat dobro. Naopak, byli v úplném područí samotného satana, sklonů svého těla a sobeckých zájmů (Ef 2,2.3).

Netušili, že jejich situace je mnohem horší, než kdyby jim jen chyběl „hlubší duchovní život“ nebo by trpěli nedostatkem „křesťanských ctností“. Stejně jako celé lidstvo, i oni byli nepřáteli pravého Boha a směřovali k odsouzení a smrti v den Božího soudu, doslova „propadli Božímu soudu tak jako ostatní“ (Ef 2,3).

Při spasení totiž nemůžeme spoléhat na vlastní snahu, která by byla výsledkem nějakého duchovního výkonu. Spasení je založeno na nevysvětlitelné Boží lásce, kterou nelze pochopit. Boží láska totiž nestojí na nějaké morální hodnotě či kvalitě člověka, který je objektem této lásky. V milosrdenství a lásce Bůh jedná ve prospěch lidí prostřednictvím Ježíše Krista (Ef 2,4). Díky tomu, co pro nás udělal, jsme mohli být „oživeni“ z duchovní smrti. Díky Božímu zásahu prožívají i Efezští úžasnou změnu, která sleduje cestu samotného Ježíše. Z extrémní hloubky úplné duchovní smrti a zoufalého, beznadějného otroctví mohou být věřící vzkříšeni a vyzdviženi spolu s Kristem až „na nebeský trůn“ (Ef 2,5.6). Tento Boží zásah podobný blesku však není žádným krátkodobým jevem. Má skutečnou, trvalou sílu a platí věčně, protože Bůh má v úmyslu projevovat svou milost v Ježíši Kristu po celou věčnost (Ef 2,7).

Ve verších 8 až 10 Pavel shrnuje toto základní učení křesťanství ve snaze zdůraznit hlavní myšlenku svých slov: spasení člověka je výhradně a zcela Božím dílem, ne lidským. Nevychází z nás, ale je Božím darem. Žádná lidská bytost se nemůže chlubit tím, že by si milost zasloužila nebo k jejímu projevu Boha přiměla svým jednáním (Ef 2,8.9). Jako věřící „stojíme“ Boží milostí, jsme jejím důkazem – a ničeho jiného. Jsme mistrovská díla, stvořená Bohem „v Kristu Ježíši“ (Ef 2,10).

**Aplikace**

`Proč je důležité pochopit, že naše spasení pochází od Boha a není založeno na naší vlastní hodnotě nebo na našem úsilí?`

---

#### Dodatečné otázky k diskuzi

`Kdy nastane okamžik naší záchrany?`

`Pokud jsme vírou přijali milost, jsme už nyní zachráněni. Proč je pro nás tak důležité to vědět?`

`Proč ďábel (a často i naši spoluvěřící) tak útočí na naši „jistotu spasení“?`

`K čemu jsme byli podle apoštola Pavla stvořeni?`

`Proč jsou dobré skutky naší nejlepší odpovědí na dar Boží milosti?`

`Jak rozumíš tomu, že Bůh pro nás připravil „dobré skutky“?`

`Co děláš, když se ti nechce „dělat dobro“? Proč někdy míváme tyto stavy?`

`Co prožíváš, když uděláš dobro, které ti připravil Bůh?`

`Jak poznáš Bohem připravenou příležitost ke konání dobra?`
