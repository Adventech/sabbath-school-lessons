---
title:  'Kdysi – oklamáni vlastními touhami'
date:  17/07/2023
---

> <p></p>
> I my všichni jsme k nim kdysi patřili; žili jsme sklonům svého těla, dali jsme se vést svými sobeckými zájmy, a tím jsme nutně propadli Božímu soudu tak jako ostatní. (Ef 2,3)

**Osobní studium**

Kromě Božích zásahů mají na lidské jednání vliv nejen vnější síly zmíněné v Ef 2,2, ale také naše „sobecké zájmy“ nebo „žádosti“, které touží po tom, co se líbí našemu tělu a naší mysli (Ef 2,3; porovnej Jk 1,14.15; 1Pt 1,14).

Jak rozumíš Pavlovým slovům, že jsme „propadli Božímu soudu tak jako ostatní“ (Ef 2,3)? Porovnej texty Ef 2,3 a Ef 5,6.

Realita ztraceného života je znepokojující, ale její důsledky v době konce jsou ještě děsivější. Všem, kteří „propadli Božímu soudu tak jako ostatní“ (Ef 2,3). Pavel připomíná hrozbu Božího soudu na konci časů.

Vyjádření, že jsme „svou přirozeností děti hněvu“ (Ef 2,3; ČSP), poukazuje i na další znepokojující skutečnost. Přestože jsme stvořeni k Božímu obrazu a tento obraz si neseme v sobě, při setkání s Kristem jsme pochopili, že je v nás zakořeněno něco hluboce špatného. Žít křesťanský život neznamená, že zvítězíme nad jedním či dvěma zlozvyky či „vinou a hříchy“ (Ef 2,1), se kterými právě zápasíme. Nezápasíme totiž jen s hříchy, ale především s hříchem. Naše zkažené já má neustálou tendenci bouřit se proti Bohu a směřovat k sebezničení. Jako padlé lidské bytosti jsme chyceny do sítě sebedestruktivního hříšného chování, ve kterém se necháváme vést satanem (Ef 2,2) a našimi vlastními vrozenými hříšnými sklony a zájmy (Ef 2,3).

Je důležité poznamenat, že Pavel používá minulý čas – „kdysi... jsme „propadli Božímu soudu“ (Ef 2,3). To však neznamená, že by křesťané neměli zkušenost se sklonem ke zlu. Pavel věnuje značnou část svého listu (Ef 4,17–5,21) varování, že hříšné činy, které mají kořeny v hříšné přirozenosti, zůstávají pro křesťany stálou hrozbou. Naše „staré já“ nás však už nemusí ovládat. Apoštol věřící vyzývá, aby prostřednictvím Kristovy moci odložili „dřívější způsob života, staré lidství“ a oblékli „nové lidství, stvořené k Božímu obrazu ve spravedlnosti a svatosti pravdy“ (Ef 4,22–24).

**Aplikace**

`Každý člověk má osobní zkušenost s tím, jak zkažená je naše vlastní přirozenost – a to i po předání života Ježíši. Co se z toho můžeme naučit o důležitosti toho, abychom byli blízko Kristu v každém okamžiku našeho života?`

---

#### Dodatečné otázky k diskuzi

`O jakých „sklonech těla“ píše Pavel?`

`Proč je nebezpečné žít jen podle toho, co nám říkají naše „chutě“?`

`Jak se na našich přirozených sklonech podepsal „hřích“?`

`Co potřebujeme k tomu, abychom naše sklony dostali „pod kontrolu“?`

`Proč je boj s naším „já“ tak těžký? Proč v něm často prohráváme?`

`Co nám brání v tom, abychom dali naše „já“ Bohu?`

`Jak můžeme pomáhat Stvořiteli v tom, aby v nás mohl zase obnovit „svůj obraz“, který do nás vtisk při stvoření?`

`Jak dlouho musíme počítat s tím, že nás naše já bude chtít znovu svést ke „starému způsobu života“? Proč?`
