---
title:  'Nyní – vzkříšeni a vyvýšeni s Kristem'
date:  18/07/2023
---

> <p></p>
> 4Ale Bůh, bohatý v milosrdenství, z velké lásky, jíž si nás zamiloval, 5probudil nás k životu spolu s Kristem, když jsme byli mrtvi pro své hříchy. Milostí jste spaseni! 6Spolu s ním nás vzkřísil a spolu s ním uvedl na nebeský trůn v Kristu Ježíši, 7aby se nadcházejícím věkům prokázalo, jak nesmírné bohatství milosti je v jeho dobrotě k nám v Kristu Ježíši. (Ef 2,4–7)

**Osobní studium**

Apoštol Pavel dělá jasný předěl mezi „kdysi“ a „teď“ použitím silného odporovacího vyjádření: „ale Bůh“ (Ef 2,4). Žalostný obraz předchozího života adresátů apoštolova dopisu (Ef 2,1–3) se mění v novou skutečnost naplněné naděje. A tato skutečnost dává životu věřících zcela jiný rozměr (Ef 2,4–10).

`Jak rozumíš tomu, že věřící jsou spolu s Kristem vzkříšeni a uvedeni na nebeský trůn? Do jakého časového období Pavel datuje tyto události (Ef 2,6.7)?`

Na začátku jsme si řekli, že dopis Efezským vyvyšuje Krista a zdůrazňuje vzájemné propojení mezi Kristem a věřícími. V textu Ef 2,5.6 Pavel ještě rozšiřuje toto téma použitím tří složených sloves, která by se dala doslova přeložit jako „spolu oživit“, „spolu vzkřísit “ a „spolu posadit“. Prostřednictvím těchto vyjádření odhaluje ohromující pravdu, že díky Boží iniciativě se mohou i věřící účastnit důležitých událostí dějin spasení, jejichž ústřední postavou je Ježíš Kristus.

Co vlastně Pavel říká? (1) Výraz „spolu oži­vit“ s Kristem – navazuje na verš Ef 2,1, ve kterém apoštol říká, že jsme „byli mrtvi pro své viny a hříchy“. Nyní jsme však „živí“, a tudíž nemusíme žít podle „běhu tohoto světa“. (2) Slovní spojení „spolu vzkřísit“ ukazuje na skutečnost, že díky přijetí Boží milosti můžeme být vzkříšeni, tak jako byl vzkříšen i Kristus. Toto vyjádření naznačuje i (3) účast věřících na Kristově vystoupení do nebe. Výraz „spolu posadit“ vyjadřuje skutečnost, že díky Boží milosti již nyní můžeme s Kristem sedět „na nebeském trůnu“.

Abychom ocenili sílu Pavlova argumentu, podívejme se zpět do textu Ef 1,19–23 a připomeňme si, že svou smrtí, vzkříšením, nanebevstoupením a vyvýšením Kristus získal vítězství nad vším zlem a nad všemi duchovními mocnostmi – tedy právě nad tím, co kdysi ovládalo životy věřících. Přestože jsou tyto síly stále aktivní a ohrožují lidskou existenci, Ježíšovým vzkříšením, nanebevstoupením a vyvýšením se jejich vliv zcela změnil. Změnil se vesmír a změnila se i realita. Věřící už nejsou jen diváky událostí, ale jsou do nich osobně a důvěrně zapojeni. To, že jsme spolu s Kristem oživeni, vzkříšeni a vyvýšeni, nám otevírá zcela nové možnosti. Máme právo obrátit se z existence ovládané démony k životu v duchovní hojnosti a síle v Kristu (2Tm 1,7).

**Aplikace**

`„Neboť Bůh nám nedal ducha bázlivosti, nýbrž ducha síly, lásky a rozvahy“ (2Tm 1,7). Jak ti dnešní lekce pomáhá pochopit Pavlova slova adresovaná Timoteovi?`

---

#### Dodatečné otázky k diskuzi

`Co udělal Bůh pro naši záchranu?`

`Jak je možné, že nás Bůh stále miluje, přestože my tak často selháváme?`

`Pavel píše: „Spolu s ním nás ... uvedl na nebeský trůn...“ Jak tomu rozumíš?`

`Čím jsme si zasloužili „vyvýšení na Kristův trůn“? Jak to Bůh dokázal?`

`Jak se můžeme bránit pýše na své „vyvýšení“?`

`Pavel při popisu vztahu Ježíše a nás používá často slovo „spolu“. Proč?`

`Co prožíváš, když si uvědomuješ, že tyto texty popisují tvou záchranu?`
