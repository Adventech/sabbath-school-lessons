---
title:  'Kdysi – mrtví a podvedení'
date:  16/07/2023
---

> <p></p>
> 1I vy jste byli mrtvi pro své viny a hříchy, 2v nichž jste dříve žili podle běhu tohoto světa, poslušni vládce nadzemských mocí, ducha, působícího dosud v těch, kteří vzdorují Bohu. 3I my všichni jsme k nim kdysi patřili; žili jsme sklonům svého těla, dali jsme se vést svými sobeckými zájmy, a tím jsme nutně propadli Božímu soudu tak jako ostatní. 4Ale Bůh, bohatý v milosrdenství, z velké lásky, jíž si nás zamiloval, 5probudil nás k životu spolu s Kristem, když jsme byli mrtvi pro své hříchy. Milostí jste spaseni! 6Spolu s ním nás vzkřísil a spolu s ním uvedl na nebeský trůn v Kristu Ježíši, 7aby se nadcházejícím věkům prokázalo, jak nesmírné bohatství milosti je v jeho dobrotě k nám v Kristu Ježíši. 8Milostí tedy jste spaseni skrze víru. 9Spasení není z vás, je to Boží dar; není z vašich skutků, takže se nikdo nemůže chlubit. 10Jsme přece jeho dílo, v Kristu Ježíši stvořeni k tomu, abychom konali dobré skutky, které nám Bůh připravil. (Ef 2,1–10)

**Osobní studium**

`Uvažuj o úvodním textu (Ef 2,1–10). Jaká je jeho hlavní myšlenka? Co pro nás podle Pavla Ježíš vykonal?`

Pavel v předchozí kapitole popsal, jak je pro nás, kteří jsme uvěřili v Krista, připravena záchrana (Ef 1,3–23), a v krátkosti uvedl i příběh věřících v Efezu (Ef 1,13). V dnešním textu Pavel hovoří o jejich obrácení podrobněji a je osobnější. Jejich předchozí hříšnou existenci (Ef 2,1–3) staví do protikladu s požehnáním Boží spásy, tedy spoluúčasti na vzkříšení, nanebevstoupení a vyvýšení Krista (Ef 2,4–7). Zároveň ukazuje, že spasení vychází z Božího daru milosti a z jeho stvořitelského díla (Ef 2,8–10).

Téma výstižně shrnují tři myšlenky z Ef 2,5: (1) byli jsme „mrtvi pro své hříchy“, (2) „probudil nás [Bůh] k životu spolu s Kristem; a (3) připomíná nám „milostí jste spaseni“.

Ve verších Ef 2,1.2 Pavel podtrhuje smutnou realitu předchozího života Efezských a vlastně každého člověka před obrácením. Před obrácením je totiž člověk duchovně mrtvý. Běžnou součástí jeho života je to, že hřeší (Ef 2,1) a je ovládán satanem (Ef 2,2). Pavel píše živým lidem, ale připomíná jim, že kdysi byli „mrtví“ (viz Ef 5,14). Jejich situa­ce byla neutěšená a bezvýchodná, protože byli odděleni od Boha, který je zdrojem života (srovnej s Ko 2,13; Ř 5,17; 6,23).

Když Pavel uvažuje o způsobu života svých posluchačů před obrácením, identifikuje dvě vnější síly, které je ovládaly. První z nich je život podle „běhu tohoto světa“ (Ef 2,2), charakterizovaný přizpůsobením se zvykům a jednání většinové společnosti v Efezu. Takový vliv pokřivil lidský život a udržoval ho ve vzpouře proti Bohu.

Druhou vnější silou, která ovlivňovala předchozí život lidí, byl satan. Pavel ho popisuje jako „vládce nadzemských mocí“ (Ef 2,2; „vládce mocnosti vzduchu“; ČSP), protože „vzduch“ (nebo „nadzemské“ místo) je identifikován jako oblast přebývání nadpřirozených sil, včetně těch špatných (viz Ef 1,3; Ef 3,10; Ef 6,12). Satan je aktivní i na zemi, protože je duchem, který působí „dosud v těch, kteří vzdorují Bohu“ (Ef 2,2).

**Aplikace**

`Co říkají verše první poloviny Efezským 2. kapitoly o realitě velkého sporu? V čem pro nás může být útěchou a nadějí vědomí, že Ježíš zvítězil a že už nyní můžeme mít účast na jeho vítězství?`

---

#### Dodatečné otázky k diskuzi

`Které tři důležité myšlenky nacházíme v dnešním úvodním textu Bible?`

`Kdy můžeme o naší „duchovní smrti“ hovořit jako o minulosti?`

`Jak nás Bůh probouzí z této smrti k životu? Kdy to může udělat?`

`Proč potřebujeme milost?`

`Proč se nikdy nemáme chlubit svými dobrými skutky?`

`Může „obrácený člověk“ znovu propadnout Božímu soudu? Kdy to hrozí?`

`Jak se můžeme bránit atakům satana – temných sil?`

`Můžeme si být jisti tím, že jsme obráceni čelem k Bohu a zády ke zlu? Jak?`
