---
title:  '„Jedno tělo“'
date:  31/08/2023
---

> <p></p>
> 31„Proto opustí muž otce i matku a připojí se k své manželce, a budou ti dva jedno tělo.“ 32Je to velké tajemství, které vztahuji na Krista a na církev. 33A tak i každý z vás bez výjimky ať miluje svou ženu jako sebe sama a žena ať má před mužem úctu. (Ef 5,31–33)

> <p></p>
> Proto opustí muž svého otce i matku a přilne ke své ženě a stanou se jedním tělem. (Gn 2,24)

**Osobní studium**

`Prostudujte si příběh o stvoření v Gn 2,15–25. Co se odehrálo před prohlášením, že se muž a žena „stanou jedním tělem“ (Gn 2,24)?`

Klíčem k uplatnění Pavlových rad na vztahy v manželství je pochopení citátu z Gn 2,24 (v Ef 5,31) jako vyvrcholení apoštolovy argumentace. Když Pavel uvažuje o příběhu stvoření z knihy Genesis, má na mysli potřeby křesťanských sborů a zdraví rodinných vztahů v nich. V Gn 2,24 slyší poselství, které platí stále. Podle Božího plánu má být manželství tajemstvím „jednoho těla“, přičemž sexuální jednota se odráží v emocionální a duchovní jednotě a emocionální a duchovní jednota zase dává smysl sexuálnímu vztahu.

Všimni si, že v textu Ex 2,24 Pavel vybírá výrok o manželství, který zazněl ještě před pádem člověka do hříchu, a tento výrok aplikuje na vztahy mezi křesťanskými manžely a manželkami. V našem hříchem poznamenaném světě se nekontrolovatelně zne­užívá sexuální vztah mezi mužem a ženou. Toto zneužívání odhaluje, jak hluboko je v moderní kultuře zakořeněna myšlenka, že sexuální spojení představuje podmanění si ženy. Pavel ukazuje, že sexuální vztah podle Genesis není vztahem podrobení, ale spojení. Tento text nemluví o dominanci muže, ale o rovnocenném svazku muže a ženy, kteří jsou „jedním tělem“. Texty Ef 5,21–33 a Gn 2,24 můžeme v tomto kontextu vnímat jako teologickou výpověď, která jde proti nesprávným kulturním zvyklostem a zároveň napravuje pohled na manželství a sexualitu.

Ve stejném kontextu Pavel v následujícím verši hovoří o „velkém tajemství“ (Ef 5,32). Týká se obou stran dvojité metafory, o které Pavel psal: křesťanské manželství chápané ve světle Kristova vztahu k jeho církvi (Ef 5,32) a Kristův vztah k jeho církvi chápaný ve světle křesťanského manželství (Ef 5,32).

Křesťanské manželství se přirovnáním ke vztahu mezi Kristem a církví dostává na zcela novou, vyšší úroveň. Navíc uvažováním o vztahu církve ke Kristu přes optiku pečlivého a oddaného manželství získávají věřící nové pochopení svého vztahu ke Kristu.

**Aplikace**

`Jak mohou studované verše posílit důležitost vztahů v rodině?`

---

#### Dodatečné otázky k diskuzi

`Na co většinou myslí muži, když čtou o jednom těle?`

`Na co většinou myslí ženy, když čtou o jednom těle?`

`Co můžeme udělat pro to, aby nám to „jedno tělo“ skutečně fungovalo?`

`Sexualita je Boží dar. Jak toto vědomí mění náš pohled na ni?`

`Proč v oblasti sexuality neplatí, že se má žena podřídit muži?`

`Co bys poradil manželům, kterým to v této oblasti skřípe?`

`Jak nám vzájemná úcta pomáhá rozvíjet lásku v manželství?`

`Jak můžeme pomoci našim dětem, aby získali správný vztah k sexualitě?`
