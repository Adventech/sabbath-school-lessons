---
title:  Misijní příběh
date:   01/09/2023
---

#### Navštěvování vězňů ve Španělsku

_Gabriel Diaz_

Práce s vězni je mou vášní. Všude, kde jsem sloužil jako pastor, jsem se podílel na službě vězňům - nejprve ve své vlasti v Kolumbii a nyní ve Španělsku.

Za posledních dvacet let jsem ve Španělsku navštívil čtyři věznice, včetně ženské věznice s maximální ostrahou v hlavním městě Madridu. Trvalo tři roky, než se mi podařilo vyjednat přístup do této věznice pro 400 žen. Vedení věznice mi nakonec v roce 2019 umožnilo vstoupit do věznice a začít každý čtvrtek od 17:30 do 19:00 vést bohoslužbu. Na první bohoslužbu se dostavila pouze jedna žena. Byla však velmi ochotná a snažila se mi naslouchat.

"Jsem velmi rád, že vás poznávám," řekl jsem ženě. "Naplňuje mě radostí, že jsem zde mohl přijít. Musíme se však modlit, abychom se mohli setkat s ještě větším počtem lidí."

Modlili jsme se k Bohu, aby na naše čtvrteční setkání přivedl více lidí. Když jsem přišel na čtvrté setkání, čekalo na mě deset žen! Dnes se setkání účastní každý týden 60 žen. Jejich věk se pohybuje od 22 do přibližně 70 let. Náš program bohoslužby je rozdělen do tří částí: písně a modlitby; čas, kdy se ženy mohou podělit o svá osobní svědectví, nazvaný "Pojmenuj svůj zázrak"; a studium Bible.

Když k nim mluvím, vždy jim připomínám, že Bůh je jejich Otec v nebi. "Bůh vás vidí jako své dcery," říkám.

Za celou dobu své služby pastora jsem nikdy nebyl svědkem takového uctívání a chval jako ve vězení. Uctívání a chvály jsou intenzivní. Ženy jsou ve svých modlitbách tak upřímné a otevřené. Někdy po našich čtvrtečních setkáních toužím více než po sobotních setkáních ve sboru.

Náš společný čas je krátký, a tak každá žena může napsat své osobní svědectví na kus papíru, přinést ho na setkání a na konci mi ho předat. Dopisy obsahují slova chvály o tom, jak Bůh mění životy. Mám teď vysokou hromadu dopisů.

Ženy navštěvuje také skupina členů ze sboru a o víkendech spolu studují Bibli. Mohou navštěvovat ženy pouze za sklem. Dovnitř, jako já, nesmějí. Ale společně vidíme ovoce. Několik žen odevzdalo svůj život Ježíši a také jsme navázali kontakt s jejich příbuznými.
