---
title:  'Společně pod křížem'
date:  26/08/2023
---

### Texty na tento týden
Ef 5,21–33

> <p>Základní verš</p>
> „Muži, milujte své ženy, jako si Kristus zamiloval církev a sám se za ni obětoval, aby ji posvětil a očistil křtem vody a slovem; tak si on sám připravil církev slavnou, bez poskvrny, vrásky a čehokoli podobného, aby byla svatá a bezúhonná.“ (Ef 5,25–27)

Tento týden budeme pokračovat ve studiu listu Efezským a zaměříme svou pozornost na verše Ef 5,21–33. Pavel zde rozvíjí myšlenku „V poddanosti Kristu se podřizujte jedni druhým“ (Ef 5,21) a aplikuje ji na vztahy v manželství. Nejprve nabízí rady křesťanským manželkám (Ef 5,22–24), pak manželům (Ef 5,25–32) a nakonec tuto myšlenku uzavírá společným pokynem pro obě skupiny (Ef 5,33).

V Pavlových radách můžeme v tomto textu slyšet, co nám pro naše vztahy radí vzkříšený Ježíš Kristus. Potřebujeme zároveň pochopit, že Pavel ve verších Ef 5,21–6,9 objasňuje, jak velké téma dopisu – jednotu – aplikovat na křesťanskou domácnost. V předchozích lekcích jsme viděli Pavlovu kritiku hříšného způsobu života a vztahů „starého člověka“ (viz Ef 4,22; ČSP), ale také oslavu stvoření „nového člověka“ (viz Ef 2,15). Tento „nový člověk“ však žije ve zlem deformovaném světě s nesprávným sociálním uspořádáním. Uprostřed těchto vztahů věřící odrážejí působení Ducha svatého (Ef 2,22; 3,16; 5,18–21; 6,17.18) a nové etiky založené na Kristově vzoru (Ef 4,13.15.20–24.32; 5,2.10.17.21–33). Tyto projevy Boží moci poukazují na konečné naplnění Božího plánu pro jeho lid a pro celý svět.

**Osnova lekce**

V této lekci se studium zaměří na závěr 5. kapitoly listu Efezským, kde Pavel aplikuje myšlenku jednoty a lásky, kterou do našich životů přináší Kristus, na oblast manželství. Příklad Kristovy lásky, pokory a ochoty se obětovat pro druhé se má promítnout i do vztahu muže a ženy, kteří před Bohem spojili své životy.

- Ef 5,21–24: Poselství pro manželky: ochota podřídit se (neděle)
- Ef 5,25–30: Poselství pro manžele: milovat jako Kristus
- Ef 5,25–29: Příklad – Kristova láska k církvi (pondělí, úterý)
- Ef 5,28–30: Výzva milovat jako sám sebe (středa)
- Ef 5,31–33: Poselství pro oba: být „jedním tělem“ (čtvrtek)

**Budování společenství**

`Podělte se ve skupině o to, co jste v posledním týdnu zažili.`

`Vyjádřete veřejně Bohu své poděkování za jeho přiznání.`

---

#### Dodatečné otázky k diskuzi

`Jakým tlakům v dnešní společnosti musí odolávat „instituce manželství“?`

`Proč je v západním světě manželství na ústupu?`

`Co můžeme udělat pro to, aby bylo manželství pro mladé zase přitažlivé?`

`Jak vztah s Ježíšem ovlivňuje tvé manželství i celou tvou rodinu?`
