---
title:  'Církev jako Kristova nevěsta (2)'
date:  29/08/2023
---

> <p></p>
> ... tak si on sám [Kristus] připravil církev slavnou, bez poskvrny, vrásky a čehokoli podobného, aby byla svatá a bezúhonná. (Ef 5,27)

> <p></p>
> 1Kéž byste ode mne snesli trochu nerozumu – ano, snášejte mne! 2Vždyť vás žárlivě střežím Boží žárlivostí; zasnoubil jsem vás jedinému muži, abych vás jako čistou pannu odevzdal Kristu. 3Obávám se však, aby to nebylo tak, jako když had ve své lstivosti oklamal Evu, aby totiž vaše mysl neztratila nevinnost a neodvrátila se od upřímné oddanosti Kristu. 4Když někdo přijde a zvěstuje jiného Ježíše, než jsme my zvěstovali, nebo vám nabízí jiného ducha, než jste dostali, nebo jiné evangelium, než jste přijali, klidně to snášíte! (2K 11,1–4)

**Osobní studium**

Jak Pavel používá prvky starověké svatby, aby oslovil křesťany v Korintu? Jak probíhá představení nevěsty Kristu? (2K 11,1–4)

Pomocí dalšího prvku starověké svatby Pavel zobrazuje Krista jako toho, který:

6. Představuje nevěstu sám sobě! (Ef 5,27) Kdysi bývalo obvyklé, že nevěstu přivedl na svatbu svědek nebo její otec. Nikdy ne samotný ženich! Pavel však zobrazuje Ježíše jako toho, kdo „představuje“ nebo „přivádí“ církev jako nevěstu sám sobě.

Pavel používá to, co se obvykle dělalo a co bylo zvykem, ke zdůraznění Kristova vztahu k církvi:

A.	Zasnoubení. Kristus se obětoval za církev (jako výkupné za nevěstu), a tak se s ní zasnoubil (Ef 5,25).

B. 	Příprava na svatební obřad. Pozornost ženicha se soustředí na nevěstu, aby ji posvětil a očistil (Ef 5,26).

C.	Samotný svatební obřad. Kristus se zaměřuje na svou nevěstu, která je na svatbě představena (Ef 5,27). Tento poslední prvek se týká velkolepé svatební oslavy při jeho návratu, kdy Kristus, ženich, přijde, aby uplatnil nárok na svou nevěstu – vykoupenou církev (Ef 5,27; porovnej s 2K 11,1.2; Ko 1,21–23.28).

Starověké svatby často začínaly slavnostním nočním průvodem (viz Mt 25,1–13). Ženich a jeho družina se shromáždili u jeho domu – v novém domově páru – a velkolepým obřadem zahájili průvod. Oslavující dav osvětlený pochodněmi a doprovázený veselou hudbou a zpěvem se v radostné náladě přesunul k domu otce nevěsty. Tam se k nim přidala nevěsta se svým doprovodem a slavnostní průvod celý pár doprovodil do jejich nového domova. Tam se hosté usadili a proběhla týden trvající hostina, která vyvrcholila svatebním obřadem.

Když Pavel zobrazuje Krista, jak představuje církev sám sobě, má na mysli tento velkolepý průvod a chvíli, kdy je nevěsta představena ženichovi. Kristův návrat tak popisuje jako dojímavý svatební obřad, kdy se završí dlouhé zasnoubení mezi Kristem a jeho církví.

**Aplikace**

`Podle Pavla je Kristus příkladem chování pro muže i ženy. Co se můžeš naučit od Ježíše o lásce k lidem ve tvé vlastní rodině?`

---

#### Dodatečné otázky k diskuzi

`Co vše používá Ježíš k tomu, aby si „sám připravil církev slavnou...“?`

`Vnímáš sám na sobě, jak Ježíš připravuje tebe? Jak se to projevuje?`

`Na jaké nebezpečí upozorňuje Pavel nevěstu v dopise do Korintu?`

`Co bychom měli dělat, když se někdo snaží v našem společenství zvěstovat „jiného Ježíše“? Proč?`

`Jak se dnes můžeme připravovat na svatbu s Ježíšem?`

`Zkus si představit velkolepý svatební průvod na Ježíšově (a tvé) svatbě. Jaké pocity ve tvém nitru tahle představa vyvolává?`
