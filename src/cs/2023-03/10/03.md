---
title:  'Církev jako Kristova nevěsta (1)'
date:  28/08/2023
---

> <p></p>
> 25Muži, milujte své ženy, jako si Kristus zamiloval církev a sám se za ni obětoval, 26aby ji posvětil a očistil křtem vody a slovem; 27tak si on sám připravil církev slavnou, bez poskvrny, vrásky a čehokoli podobného, aby byla svatá a bezúhonná. 28Proto i muži mají milovat své ženy jako své vlastní tělo. Kdo miluje svou ženu, miluje sebe. 29Nikdo přece nemá v nenávisti své tělo, ale živí je a stará se o ně. Tak i Kristus pečuje o církev. (Ef 5,25–29)

**Osobní studium**

`Porovnej text Ef 5,25–29 s příběhem v Ez 16,1–14. Jaké prvky tohoto příběhu Pavel odráží ve svém textu?`

Když Pavel využívá obraz svatby a manželství jako metaforu pro církev a její vztah s Kristem, tvůrčím způsobem čerpá ze zvyků starověké svatby. Kristus je ve vztahu k církvi jako nevěstě ženichem, který:

1. Miluje církev jako nevěstu (Ef 5,25). Nikdy nesmíme zapomenout, že nás Kristus miluje. Jeho vztah k nám vychází přímo z jeho srdce.
2. Dává sebe sama jako výkupné za nevěstu. V kontextu starověkých svatebních dohod ženich „vykupoval“ nevěstu za přesně určenou „cenu nevěsty“. Šlo obvykle o velkou sumu peněz a cenností. Prosperita starověkého společenství závisela právě na tomto zvyku. Kristus platí za církev jako za svou nevěstu nejvyšší cenu, protože „se za ni obětoval“ (Ef 5,25). Ve vtělení a na kříži dává sebe sama jako „výkupné“ za nevěstu.
3. Koupe svou nevěstu. Příprava nevěsty byla důležitou součástí starověké svatební slavnosti. Podobně jako dnes, připravovaly nevěstu na obřad její družičky a příbuzné. Pavel však představuje nebeského ženicha, který sám připravuje svou nevěstu na svatbu! Je to on, kdo ji posvěcuje a očišťuje „křtem vody“ (Ef 5,26).
4. Dává svůj slib. Součástí této ceremonie je i očištění „slovem“ (Ef 5,26). Jde o slovo zaslíbení, které nebeský ženich říká své nevěstě, možná v kontextu zásnubního obřadu (porovnej s Ef 1,3–14; Ef 2,1–10; Bůh dává své zaslíbení věřícím v době jejich obrácení). „Zaslíbení“ bylo starodávnou verzí moderního zasnoubení, šlo však o mnohem vážnější akt, který zahrnoval písemnou dohodu o „ceně nevěsty“ (měl ji zaplatit ženich) a o věnu (majetek, který nevěsta přinese do manželství ze své rodiny).
5. Připravuje a zdobí nevěstu. Když je nevěsta konečně představena svému ženichovi, je nejen krásná, ale také „bez poskvrny“ (Ef 5,27). Kristus svou nevěstu nejen koupe, ale také ji připravuje, zdobí a zkrášluje.

**Aplikace**

`Jak ti uvedené verše pomáhají pochopit, co k nám Kristus cítí? Proč by nás tato skutečnost měla naplňovat radostí a klidem?`

---

#### Dodatečné otázky k diskuzi

`Co vše musel udělat v biblické době ženich, aby mohl získat nevěstu?`

`Jak nám obraz ženicha a nevěsty pomáhá lépe poznat Ježíšovu lásku k nám?`

`Četl jsi slova v Ez 16,1-14? Popiš, jaké pocity jsi při čtení prožíval.`

`Pokud jsme součástí církve, jsme Ježíšovou nevěstou a můžeme se těšit na svatbu. Těšíš se? Proč?`

`Proč Pavel připomíná, že Ježíš si svou nevěstu na svatbu připraví sám?`

`Odpovídá tvůj stav tomu, co píše Pavel o Kristově nevěstě? Co s tím uděláš?`
