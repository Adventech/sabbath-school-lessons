---
title:  'Miluj svou manželku jako sebe sama'
date:  30/08/2023
---

> <p></p>
> 28Proto i muži mají milovat své ženy jako své vlastní tělo. Kdo miluje svou ženu, miluje sebe. 29Nikdo přece nemá v nenávisti své tělo, ale živí je a stará se o ně. Tak i Kristus pečuje o církev; 30vždyť jsme údy jeho těla. (Ef 5,28–30)

**Osobní studium**

`Jaký další důvod uvádí v úvodních verších Pavel k povzbuzení mužů, aby projevovali něžnou lásku svým manželkám?`

Pavlova pravidla pro křesťanskou domácnost (Ef 5,21–6,9) odhalují náročný ­sociální­ kontext. Ve verších Ef 5,28–30 se Pavel obrací na muže, kteří se podle časté tehdejší praxe mohli rozhodnout „nenávidět své tělo“ (viz Ef 5,28.29), což mělo za následek týrání a bití vlastní manželky. V řecko-římském světě byla zákonná moc „otce rodiny“ (lat. pater familias) velmi široká. Mohl tvrdě potrestat nebo dokonce zabít svou manželku, děti a otroky, aniž by vybočil ze svých zákonných práv (ačkoli uplatňování moci takovým ­extrémním způsobem bylo výrazně omezeno veřejným míněním).

V textu Ef 5,25–27 Pavel podrobně popsal nejlepší příklad lásky – Kristovu lásku k církvi. Takový příklad manželského soužití se výrazně odlišoval od zažité praxe starověku. Dříve než předloží nový argument, znovu poukazuje na nádherný příklad lásky vyjádřený ve vztahu Krista k církvi a vyzývá křesťanské manžely, aby i oni milovali své manželky (Ef 5,28). Ježíš miloval církev tak moc, že se sám „za ni obětoval“ a stará se o každou její potřebu (Ef 5,25–27). Pavel vyzývá muže, aby se odvrátili od tehdejších praktik a snažili se vyrovnat Kristově něžné lásce.

Ve verších Ef 5,28–30 Pavel přidává nové zdůvodnění na podporu lásky křesťanských mužů k jejich ženám – sebelásku. Pavel argumentuje zdánlivou banalitou: „nikdo přece nemá v nenávisti své tělo“ (pokud netrpí nějakou úchylkou). Člověk si za normálních okolností neubližuje, ale své tělo „živí… a stará se o ně“ (Ef 5,29). Ve snaze odstranit tvrdost a násilí vůči křesťanským manželkám Pavel vyzývá muže, aby se ztotožnili se svou manželkou. Se svou ženou jste natolik zajedno, říká Pavel, že ublížit jí by bylo totéž jako sebepoškozování – a většina rozumných a zdravých lidí nic takového nedělá.

Pavel pak celou ilustraci otáčí a ukazuje, že stejně tak i samotný Kristus pečuje o církev – a tedy o sebe, „vždyť jsme údy jeho těla“ (Ef 5,29.30). Podle Pavla má muž formovat své chování k manželce podle stejného vzoru, jako zachází sám se sebou – a v tom mu má být příkladem Kristova péče o církev i o něho samého.

**Aplikace**

`V čem je text Ef 5,33 stručným shrnutím Pavlových rad v Ef 5,21–32? Jak se můžete ve svém manželství (pokud jsi ženatý nebo vdaná) snažit lépe uplatňovat zásady, které Pavel představil?`

---

#### Dodatečné otázky k diskuzi

`Pokud jsi muž: Pomohlo ti studium Ježíšova jednání se svou nevěstou lépe pochopit, jak máš milovat svou ženu? V čem konkrétně?`

`Které projevy Ježíšovy lásky bys rád aplikoval ve svém manželství?`

`Jsi-li žena: Pomohlo ti studium Ježíšova jednání s nevěstou lépe pochopit, jak můžeš svému muži svým jednáním dávat najevo svou lásku? Popiš jak.`

`Je ve vašem manželství prostor pro jeho hodnocení? Pro kritiku i pochvalu? Pokud ano, čeho je více? Proč?`

`O co více prosíš Boha. O svou vlastní proměnu, nebo o proměnu partnera?`
