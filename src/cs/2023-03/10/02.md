---
title:  'Rady křesťanským manželkám'
date:  27/08/2023
---

> <p></p>
> 21V poddanosti Kristu se podřizujte jedni druhým: 22ženy svým mužům jako Pánu, 23protože muž je hlavou ženy, jako Kristus je hlavou církve, těla, které spasil. 24Ale jako církev je podřízena Kristu, tak ženy mají být ve všem podřízeny svým mužům. (Ef 5,21–24)

**Osobní studium**

Důležitý verš Ef 5,21, kterým začíná tato pasáž, propojuje předchozí text (Ef 5,1–20) s další částí (Ef 5,22–33), v níž Pavel rozvíjí myšlenku vzájemného podřizování se členů církve (porovnej s texty Mk 10,42–45, Ř 12,10 a Fp 2,3.4). Toto podřízení se druhému má své kořeny ve vztahu s Kristem (Ef 5,21). Právě vztah ke Kristu je pro věřící tím nejdůležitějším a všechny ostatní ovlivňujícím vztahem.

Co má Pavel na mysli, když vybízí členy církve: „podřizujte [se] jedni druhým“? Jak této myšlence rozumíš? (Ef 5,21)

`Pavel v následujícím verši tuto myšlenku posouvá do vztahu v manželství. „Ženy [podřizujte se] svým mužům jako Pánu“ (Ef 5,22). Velmi jasně přitom dává najevo, že mluví o podřízení se manželek jejich manželům, nikoli o podřízení se jakémukoli muži (podobně 1Pt 3,1.5). Co chce Pavel říci tím, že se manželky mají podřizovat „jako Pánu“? Má na mysli to, že manželka se má podřídit svému manželovi, jako by to byl Kristus, nebo že se má podřizovat v první řadě Pánu, a proto se má podřizovat i manželovi?`

V pochopení nám může pomoci způsob, jak Pavel používá tuto formulaci jinde. Ve verši Ef 6,7 Pavel vyzývá otroky, aby sloužili „ochotně, jako by sloužili Pánu“. V Ko 3,18 Pavel upřesňuje svou výzvu, když píše: „Ženy, podřizujte se svým mužům, jak se sluší na ty, kdo patří Pánu.“ Na základě těchto veršů je třeba upřednostnit druhý pohled. Manželky jsou samy věřící, a proto musí v konečném důsledku ctít Krista více než své manžely.

V listu Koloským i Efezským je Kristus  představen jako hlava církve, která je jeho tělem (Ef 1,22; 5,23; Ko 1,18). „Kristus je hlavou církve, těla, které spasil“ (Ef 5,23). Analogicky je manžel „hlavou ženy“ (Ef 5,23), přičemž věrnost církve Kristu slouží jako vzor pro věrnost manželky jejímu manželovi. Pasáž samozřejmě předpokládá láskyplné, pečující manželství, ne nefunkční a patologické. Tento verš nesmíme nikdy interpretovat tak, jako by umožňoval či omlouval jakoukoli formu domácího násilí.

**Aplikace**

`Proč je ve světle uvedených skutečností důležitá následující rada? Pokud je manžel „nevrlý, hrubý, prudký, egoistický, krutý a panovačný muž, ať nikdy ani nevysloví, že muž je hlavou ženy a že ona se mu musí ve všem podřídit. On totiž není pánem, není manželem v pravém významu tohoto slova.“ (AH 117)`

---

#### Dodatečné otázky k diskuzi

`Proč si muži většinou všimnou jen výzvy, kterou adresuje Pavel ženám?`

`Jak rozumíš termínu „podřídit se“?`

`Proč je třeba, abychom se podřizovali „jedni druhým“?`

`Jak dopadá manželství, kde se podřizuje jen jeden?`

`Proč nám dává Pavel za vzor Ježíše, který nikdy nebyl ženatý?`

`Můžeme z tohoto textu vyvodit, že žena má poslouchat muže, protože je jejím pánem? Proč?`

`Jak nám vědomí, že naším Pánem je Ježíš, pomáhá budovat zdravé vztahy v manželství, rodině, církvi i ve společnosti?`
