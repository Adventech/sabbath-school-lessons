---
title:  'Duchem naplněná bohoslužba'
date:  24/08/2023
---

> <p></p>
> 18A neopíjejte se vínem, což je prostopášnost, 19ale plni Ducha zpívejte společně žalmy, chvalozpěvy a duchovní písně. Zpívejte Pánu, chvalte ho z celého srdce 20a vždycky za všecko vzdávejte díky Bohu a Otci ve jménu našeho Pána Ježíše Krista. (Ef 5,18–20)

**Osobní studium**

`Ve verších Ef 5,18–20 Pavel čtenářům představuje křesťany shromážděné, aby uctívali Boha. Jak je popisuje?`

V poslední části textu, který tento týden studujeme (Ef 5,1–20), Pavel vybízí věřící, aby nepili víno, které otupuje mysl, a místo toho společně zakusili přítomnost a sílu Ducha svatého. Pavel zakazuje opilství (pravděpodobně citát z Př 23,31 v řeckém překladu Starého zákona). Souhlasí se zákazy požívání alkoholu, jak je najdeme v mudroslovných knihách (Př 20,1; 23,29–35). Důsledkem opilství jsou totiž mimo jiné hrubé, dvojsmyslné řeči, nevázanost, nemravnost a modlářství (Ef 5,3–14). Věřící by se měli chovat jinak. Jejich život by měl být zaměřen na uctívání Boha. Pavel nás vybízí, abychom se místo pošetilého a nevázaného vyjadřování, které je výsledkem opilosti a oslabeného rozlišování toho, co je správné, nechali naplnit Duchem svatým. To se projeví ve změně našeho chování, které Pavel charakterizuje slovesy „zpívejte“ žalmy, chvalozpěvy a duchovní písně Bohu, „chvalte“ Pána z celého srdce, „vzdávejte“ díky Bohu (Ef 5,19–21).

Pavel vyzývá věřící, aby zpívali „plni Ducha“ (Ef 5,19). Jedná se o výzvu, která se týká celého společenství. Věřící se shromažďují při Duchem svatým inspirované bohoslužbě, která pomáhá budovat a udržovat jednotu (Ef 4) a která je v ostrém kontrastu s egocentrickým chováním pohanů (Ef 5,1–18). V tomto náčrtu raného křesťanského uctívání dominuje chvála hudbou. Často se říká, že se církev zrodila v písni. Tato pasáž spolu s Ko 3,16 takové tvrzení podporuje (viz také Sk 16,25 a Jk 5,13).

Zpěv v sobě zahrnuje „horizontální “ prvek uctívání, protože při zpěvu členové církve v jistém smyslu „mluví k sobě navzájem“ (Ef 5,19; ČSP), povídají si jeden s druhým. Tím, koho má ale hudba chválit, je Bůh (Ef 5,20; porovnej s Ko 3,16). Vzdávání díků (Ef 5,20) spolu s chvalozpěvy (Ef 5,19) náleží „Bohu a Otci ve jménu našeho Pána Ježíše Krista“. Ve slovním spojení „duchovní písně“ má důležitý význam přídavné jméno „duchovní“ (řecky: pneumatikos), které zdůrazňuje roli Ducha svatého při bohoslužbě. Tento výraz popisuje písně, které jsou inspirovány nebo naplněny Duchem svatým. Pavlův popis raně křesťanské bohoslužby tedy zobrazuje všechny tři Božské osoby – Otce, Syna a Ducha svatého – jako aktivní účastníky.

**Aplikace**

`Jak můžeš využít hudbu k obohacení tvé vlastní zkušenosti při bohoslužbě?`

---

#### Dodatečné otázky k diskuzi

`Co je to bohoslužba? Jak tomuto termínu rozumíš?`

`Pro mnohé lidi je bohoslužbou hodinka, kterou jednou týdně prožijí v kostele nebo modlitebně. Myslíš, že to stačí? Proč?`

`O jaké bohoslužbě píše Pavel?`

`Je možné jako bohoslužbu pojmout i celý náš život? Proč?`

`Jaké místo má mít v naší bohoslužbě Duch svatý?`

`V čem je výjimečná „společná bohoslužba“?`

`Jaký vliv má naše pravidelná osobní bohoslužba na naše prožívání společné bohoslužby? Proč?`
