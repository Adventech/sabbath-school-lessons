---
title:  'Žít jako děti světla'
date:  21/08/2023
---

> <p></p>
> 5Dobře si pamatujte, že žádný smilník, prostopášník ani lakomec, jehož bohem jsou peníze, nemá podíl v království Kristovu a Božím. 6Nenechte se od nikoho svést prázdnými slovy, aby vás nestihl Boží hněv jako ty, kdo ho neposlouchají. 7Proto s nimi nemějte nic společného. 8I vy jste kdysi byli tmou, ale nyní vás Pán učinil světlem. 9Žijte proto jako děti světla – ovocem světla je vždy dobrota, spravedlnost a pravda; 10zkoumejte, co se líbí Pánu. (Ef 5,5–10)

**Osobní studium**

Pavel v úvodu této části upozorňuje křesťany, aby se nenechali svést prázdnými řečmi (Ef 5,6). Apoštol popsal ty, kteří beze studu a pokání žijí jako smilníci, jsou nemravní a chamtiví (Ef 5,5). Zároveň velmi otevřeně vyzývá: Ti, kteří jsou v Kristu a chtějí být účastníky jeho budoucího království, neměli by jednat jako ti, kteří takové „dědictví“ neočekávají (Ef 5,5). Dále Pavel klade důraz na důsledky „prázdných slov“. Jsou na první poslech líbivá, ale nakonec vedou ke lži, že sexuální hřích není vážný. Takový vliv může svést věřící k hříšnému jednání (Ef 5,6). Proto Pavel vyzývá, aby se nikdo nenechal oklamat, protože tím riskuje Boží odsouzení na konci času, „Boží hněv“, který přijde na „ty, kdo ho neposlouchají“ (Ef 5,6).

Slovní spojení „Boží hněv“ se často chápe nesprávně. Stojí v protikladu k lidskému hněvu, který bývá obvyklým projevem vznětlivé lidské povahy (viz Ef 4,31). Co je tedy Boží hněv? Je to spravedlivá odpověď trpělivého a svatého Boha na tvrdohlavou podřízenost zlu. Nejde o nějaký výbuch zlosti nebo nezvládnutou reakci na nějakou drobnou chybu člověka. Zmínky o Božím hněvu se nejčastěji vyskytují v kontextu inspirovaných biblických varování před nadcházejícími Božími soudy (viz např. Zj 6,12–17; 16,1–16 a 19,11–16). Boží varování před tím, že přichází chvíle soudu, je vlastně aktem milosti, protože lidské bytosti jsou „svou přirozeností děti hněvu“ (Ef 2,3) a bez varování a nápravy by soud pro ně nedopadl dobře.

Proč Pavel vybízí věřící: „nemějte nic společného“ s těmi, na které přichází Boží hněv? Jak tomuto vyjádření rozumíš? (Ef 5,7–10)

Pavel věřící v Efezu vybízí: „Žijte proto jako děti světla“ (Ef 5,8). Potom pokračuje další výzvou: „Zkoumejte, co se líbí Pánu“ (Ef 5,10). Člověk bez Boha hledá potěšení ve „smilstvu, jakékoliv nezřízenosti nebo chamtivosti“ (Ef 5,3). Cíl věřícího je diametrálně odlišný: nechce působit radost sobě, ale Bohu. Věřící člověk touží odrážet Kristovo sebeobětování. „Žijte v lásce, tak jako Kristus miloval nás a sám sebe dal za nás jako dar a oběť“ (Ef 5,2).

**Aplikace**

`Co dnes patří mezi „prázdná slova“, na která si musíme dávat pozor?`

---

#### Dodatečné otázky k diskuzi

`Kteří lidé podle Pavla nemají podíl v Božím království?`

`Proč si máme pamatovat, že Bůh je nejen našim Otcem, ale i soudcem?`

`Koho postihne Boží hněv? Proč?`

`Kdo jsou to ty „děti světla“? Čím se liší od ostatních lidí?`

`Máš raději světlo nebo tmu? Proč?`

`V jakých situacích vyhledáváme raději tmu a tmavé kouty? Proč?`

`Kdo je tím světlem, v jehož blízkosti se z nás, dětí tmy, stávají děti světla?`

`Souhlasíš s tím, že Boží varování před soudem je aktem milosti? Proč?`
