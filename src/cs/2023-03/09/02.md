---
title:  'Vzdávejte díky'
date:  20/08/2023
---

> <p></p>
> 1Jako milované děti následujte Božího příkladu 2a žijte v lásce, tak jako Kristus miloval nás a sám sebe dal za nás jako dar a oběť, jejíž vůně je Bohu milá. 3O smilstvu, jakékoliv nezřízenosti nebo chamtivosti ať se mezi vámi ani nemluví, jak se sluší na ty, kdo patří Bohu. 4Vést sprosté, hloupé a dvojsmyslné řeči se nepatří; vy máte vzdávat Bohu díky! 5Dobře si pamatujte, že žádný smilník, prostopášník ani lakomec, jehož bohem jsou peníze, nemá podíl v království Kristovu a Božím. (Ef 5,1–5)

**Osobní studium**

`Co měl Pavel na mysli, když v úvodních verších vyzývá věřící v Efezu, aby „následovali Božího příkladu“?`

Pavel připomíná věřícím v Efezu, aby žili v lásce. Takové „chození v lásce“ (Ef 5,2; BK) se má inspirovat Kristovou láskou k nám, vyjádřenou v jeho smiřující oběti (Ef 4,32). Pavel tuto oběť popisuje čtyřmi charakteristikami: (1) Je to oběť motivovaná láskou Boha Otce (Ef 5,1) a samotného Krista (Ef 5,2). (2) Je to oběť zástupná, když místo nás umírá Kristus. Ten není pasivní obětí, ale vydal se za nás dobrovolně. (3) V souvislosti s předobrazem starozákonní služby ve svatyni je i Kristova smrt obětí, která je přinesena Bohu. (4) Bůh tuto oběť přijímá, protože je to oběť, „jejíž vůně je Bohu milá“ (Ef 5,2; viz také Ex 29,18; Lv 2,9; Fp 4,18).

Verše Ef 5,3–5 uvozují část, která se zaměřuje na správný pohled na sexualitu. Mladým obráceným v Efezu totiž hrozí nebezpečí, že opustí své křesťanské zásady a nechají se vtáhnout zpět k sexuálnímu chování, které by popřelo jejich křesťanské hodnoty (viz 1K 5,1–11; 6,12–20; 2K 12,21).

Řecko-římský svět prvního století vykazoval morální zkaženost a zhýralost, jejíž popis nacházíme na různých místech Pavlových listů (viz 1K 6,9; Ga 5,19; Ef 4,17–19; Ko 3,5). Například při hostinách boháčů se pravidelně objevovalo chování, které Pavel odsuzuje v Ef 5,3–14: opilství, oplzlé řeči, neslušné zábavy a nemravné činy. Centra měst navíc poskytovala anonymitu a byla shovívavá k různým nemorálním praktikám, což je ještě podporovalo. Je však třeba říci, že i v takové kultuře mnoho lidí žilo ctnostným životem a byli zastánci přísné morálky. Když Nový zákon uvádí seznamy ctností a neřestí a také pravidla fungování velkých domácností (např. Ef 5,21–6,9; Ko 3,18–4,1), je to v kontextu starověké řecko-římské kultury. Pochopení tehdejší společnosti, zhýralé i ctnostné současně, pomáhá vysvětlit Pavlovy výzvy, aby se věřící vyhýbali nemorálnímu chování pohanů. Pavel nabádá k rozvážnému chování, kterým si Kristovi následovníci mohou získat uznání u okolního světa.

**Aplikace**

`V čem jsou Pavlova slova o sexuálním chování aplikovatelná na společnost, ve které žijeme?`

---

#### Dodatečné otázky k diskuzi

`V čem je nám Bůh podle Pavlových slov příkladem?`

`Proč má být naším vzorem „lásky“ Ježíš?`

`Před jakým jednáním, a dokonce i mluvením o něm, nás Pavel varuje?`

`Sprosté, hloupé a dvojsmyslné řeči – myslíš, že už je nám to cizí? Proč?`

`Za co máme vzdávat Bohu díky?`

`Jaký vliv mají na naše jednání pravidelné díky za proměnu, kterou v našem životě provádí náš Bůh?`

`Máš něco, co je pravidelným motivem k vděčnosti? Proč?`
