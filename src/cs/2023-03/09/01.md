---
title:  'Žít moudře'
date:  19/08/2023
---

### Texty na tento týden
Ef 5,1–20

> <p>Základní verš</p>
> „Dávejte si dobrý pozor na to, jak žijete, abyste si nepočínali jako nemoudří, ale jako moudří; nepromarněte tento čas, neboť nastaly dny zlé. Proto nebuďte nerozumní, ale hleďte pochopit, co je vůle Páně.“ (Ef 5,15–17)

Není to tak dávno, co byl ve Velké Británii vydražen křišťálový džbán. Aukcionáři jej popsali jako „francouzský džbán na klaret z devatenáctého století“, přičemž jeho hodnotu odhadli na 200 liber. Dva účastníci aukce poznali, že jde o mimořádně vzácný historický džbán. Jaká byla jeho skutečná hodnota? Pět milionů liber! Co umožnilo zájemcům odejít s tak výhodnou koupí? Věděli něco, o čem aukcionář neměl ani tušení – poznali skutečnou hodnotu džbánu.

V páté kapitole Efezským (verše 1–20) Pavel porovnává to, čemu přikládali hodnotu pohané, a čemu věřící. Pohané pokládali za příjemnou součást života dvojsmyslné řeči a oplzlé vtipy (Ef 5,4), alkohol (Ef 5,18) a zhýralý sex (Ef 5,3.5). Věřící však vědí, že přichází den soudu, kdy se ukáže skutečná hodnota všeho (Ef 5,5.6). Namísto toho, aby se vrhali do víru nemravností a užívání si života, mají považovat za cenné vše, co je dobré, spravedlivé a pravdivé (Ef 5,9) v Kristu. Pavel je vybízí, aby se chopili nabídky, kterou dostali v Kristu, a žili (jako my všichni) na prahu věčnosti (Ef 5,15–17).

**Osnova lekce**

Pátá kapitola listu Efezským věnuje pozornost tomu, jak žije ten, kdo se nechá Kristem proměnit, přehodnotí své životní priority a dokáže moudře rozpoznat, co má v životě opravdovou cenu a hodnotu.

- Ef 5,1–5: Hodnota lásky a vděčnosti místo nemravnosti (neděle)
- Ef 5,5–10: Hodnota „světla“, dobroty a pravdy (pondělí)
- Ef 5,11–14: Odmítnutí nehodnotných „skutků tmy“ (úterý)
- Ef 5,15–20: Hodnota opravdové moudrosti (středa)
- Ef 5,18–20: Hodnota vděčnosti a oslavování Boha (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Co se ti vybaví, když uslyšíš slovo „moudrost“?`

`Myslíš, že i rozumný člověk může žít nemoudře? Proč?`

`Čím v životě nejvíc „marníš čas“?`

`Co naopak považuješ za moudře a smysluplně prožitý čas? Proč?`

`Má povědomí o tom, v jaké době žijeme, vliv na tvé využívání času? Jaký?`

`Jaké pocity v tobě vyvolává blížící se „den soudu“? Proč?`
