---
title:  'Podněty k zamyšlení'
date:  25/08/2023
---

Když se podíváme na studovanou část tohoto týdne (Ef 5,1–20) jako na celek, vidíme, že Pavel ostře vystupuje proti hříchu a zlu, a to zejména v podobě sexuální nemravnosti a hrubých projevů. Není ochoten akceptovat přítomnost zkaženého chování mezi Božím lidem. Právě proto vyzývá věřící v Efezu k vysokému morálnímu standardu chování a k tomu, aby přijali, že jsou „milované děti“ Boží (Ef 5,1–10). Je přesvědčen, že když budou křesťané ve společenství žít v souladu s vedením Ducha svatého, zazáří svým světlem do temnoty světa, odradí své bližní od sebezničujícího života a přivedou je k Boží milosti a pravdě (Ef 5,11–14).

Pavel povzbuzuje věřící, aby obnovili svůj závazek žít jako „děti světla“, a tak očekávali Kristův návrat (Ef 5,8.9; viz také Ef 5,15.16) a život v jeho blízkosti (Ef 5,14). Jelikož jsou motivováni svým postavením „milovaných dětí“ Božích a Kristovou smrtí za ně (Ef 5,1.2) a jsou naplněni Duchem (Ef 5,19), jejich společná bohoslužba je charakterizována energií a radostí. Společně zpívají děkovné chvály svému Pánu, Ježíši Kristu, a Bohu Otci. S pevnou vírou v nebeské skutečnosti slaví svou naději na budoucnost, zakořeněnou v příběhu o tom, co Bůh učinil, činí a uskuteční prostřednictvím Ježíše Krista, jejich Pána (Ef 5,18–20).

Takto chápaný text dopisu Efezským se stává více než jen souborem oddělených příkazů pro křesťanský život. Stává se prorockým voláním týkajícím se křesťanské identity, závazku, společenství a uctívání v posledních dnech a pozváním „naplno využít čas“ (Ef 5,16) a těšit se na setkání s Kristem.

**Otázky k rozhovoru**

`1. Jak mohou věřící přijmout Pavlovy vysoké standardy, když jsou dnes konfrontováni s nakažlivou kulturou, která chrlí své hodnoty 24 hodin denně a 7 dní v týdnu prostřednictvím ničivého vlivu různých médií?`

`2. Jaké strategie mohou dnes věřící použít, aby zkoumali, „co se líbí Pánu“ (Ef 5,10), a pochopili, „co je vůle Páně“ (Ef 5,17)?`

`3. Někdo by mohl namítat, že Pavlův zákaz mluvit o sexuální nemorálnosti mezi věřícími (Ef 5,3.4) znamená, že bychom se neměli zabývat problémy nevhodného sexuálního chování a zneužívání. Proč je to nesprávný závěr?`

`4. Jakým způsobem naše současná společnost odráží podobné pohanské praktiky, před jakými varoval ve své době apoštol Pavel?`

---

#### Dodatečné otázky k diskuzi

`Objevil jsi během svého osobního studia lekce a Bible něco moudrého? Co?`

`Považuješ se za moudrého člověka? Proč?`

`Máš něco, o čem víš, že to není moc moudré? Co s tím hodláš dělat?`

`Zaznělo tu dnes nějaké moudro, které si chceš zapamatovat? Jaké a proč?`
