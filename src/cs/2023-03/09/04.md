---
title:  '„Probuď se, kdo spíš“'
date:  22/08/2023
---

> <p></p>
> 11Nepodílejte se na neužitečných skutcích tmy, naopak je nazývejte pravým jménem. 12O tom, co oni dělají potají, je odporné i jen mluvit. 13Když se však ty věci správně pojmenují, je jasné, oč jde. 14A kde se rozjasní, tam je světlo. Proto je řečeno: Probuď se, kdo spíš, vstaň z mrtvých, a zazáří ti Kristus. (Ef 5,11–14)

**Osobní studium**

`Uvažuj o úvodním textu (Ef 5,11–14). Před čím zde Pavel varuje a jak se to týká naší současné situace?`

Abychom pochopili verše Ef 5,11–14, je užitečné všimnout si, že Pavel opakovaně střídá dvě napomenutí: (1) máme žít tak, abychom vzdávali Bohu čest, jako „děti světla“ (Ef 5,8; viz i Ef 5,1.2.4.9–10.11.13.14); (2) nemáme žít nemorálně, odporovat Bohu a dělat „neužitečné skutky tmy“ (Ef 5,11; viz také Ef 5,3–8.12).

Pokud si podobného napomenutí všimneme v textu Ef 5,8–10, pomůže nám to pochopit verš Ef 5,11. Věřící mají žít jako „světlo“ a „děti světla“ (Ef 5,8.9). Takový život má být svědectvím, že „ovocem světla je vždy dobrota, spravedlnost a pravda“ (Ef 5,9). Pavlovi jde tedy o to, aby byla v životě křesťanů vidět Boží dobrota. Zároveň mají svým jednáním odhalovat neužitečné skutky tmy tím, že všem ukážou, jak to má být správně.

Pavlova jasná slova ve verších Ef 5,13.14 ukazují, čeho mohou věřící dosáhnout životem, který odráží Kristův charakter. Projevy „ovoce světla“ (Ef 5,9) mohou získat ostatní pro víru v Krista. Duch svatý je jako světlo a odhaluje skryté věci.Jestliže se „správně pojmenují, je jasné, oč jde. A kde se rozjasní, tam je světlo. Proto je řečeno: Probuď se, kdo spíš, vstaň z mrtvých, a zazáří ti Kristus“ (Ef 5,13.14). Když světlo odhalí neužitečný život beze smyslu, lidé mohou vidět své jednání v pravém světle („rozjasní se“). Uvědomí si, že nemají budoucnost a že je očekává hněv soudu (Ef 5,5.6), a to je vede ke změně. Jejich temnotu ozáří světlo. „I vy jste kdysi byli tmou, ale nyní vás Pán učinil světlem“ (Ef 5,8). Právě takovou proměnu prožili věřící, kterým píše Pavel do Efezu.

Jak máme rozumět slovům ve verši Ef 5,14? Apoštol používá jazyk spojený s popisem vzkříšení z mrtvých na konci časů (srovnej s Ef 2,1.5), aby vydal jasnou výzvu k probuzení z duchovního spánku a prožití Kristovy proměňující přítomnosti. Zdá se, že Pavel připomíná text Iz 60,1–3, který se týkal Božího lidu, Izraele. I proto můžeme myšlenku z Ef 5,14, která má formu poezie, považovat za naléhavou výzvu adresovanou křesťanským věřícím, aby se probudili a ujali se své role misionářů, kteří budou odrážet a zesilovat Kristovo světlo ve smutném a temném světě (viz Fp 2,14–16 a Mt 5,16).

**Aplikace**

`Odráží tvůj život Kristovo světlo? Pomáháš odhalovat temnotu skutků tohoto světa? Jak?`

---

#### Dodatečné otázky k diskuzi

`Už jsi někdy zaspal něco důležitého? Jak ses pak cítil?`

`Z jakého spánku se mají probudit věřící v Efezu?`

`Hrozí podobný „spánek“ i nám? Za jakých okolností?`

`Zažil jsi už někdy období, které dnes hodnotíš jako spánek? Co ti pomohlo z tohoto spánku procitnout?`

`Existuje nějaký budík, který by nás probudil z „duchovního spánku“?`

`Myslíš, že si někdy můžeme i trochu zdřímnout, nebo musíme být bdělí 24 hodin 7 dnů v týdnu? Proč?`
