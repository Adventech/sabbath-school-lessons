---
title:  'Naplno využij čas'
date:  23/08/2023
---

> <p></p>
> 15Dávejte si dobrý pozor na to, jak žijete, abyste si nepočínali jako nemoudří, ale jako moudří; 16nepromarněte tento čas, neboť nastaly dny zlé. 17Proto nebuďte nerozumní, ale hleďte pochopit, co je vůle Páně. 18A neopíjejte se vínem, což je prostopášnost, 19ale plni Ducha zpívejte společně žalmy, chvalozpěvy a duchovní písně. Zpívejte Pánu, chvalte ho z celého srdce 20a vždycky za všecko vzdávejte díky Bohu a Otci ve jménu našeho Pána Ježíše Krista. (Ef 5,15–20)

**Osobní studium**

Pavel uzavírá pasáž Ef 5,1–20 dvěma bloky výzev – Ef 5,15–17 a Ef 5,18–20. Potvrzuje tím své přání, aby věřící žili čistým životem. První část začíná výzvou, aby věřící nežili „jako nemoudří, ale jako moudří“ (Ef 5,15). Pavel tuto myšlenku rozvíjí v 17. verši: „nebuďte nerozumní, ale hleďte pochopit, co je vůle Páně“. Mezitím zaznívá výzva, abychom naplno využili čas, který ještě máme k dispozici (Ef 5,16).

`Uvažuj o Pavlově vybídnutí, aby se v našem životě projevovala moudrost, která je založena na pochopení Boží vůle a modlitbě (Ef 5,15–17). Jak žijí „nemoudří“ a „nerozumní“? Čím se vyznačuje život „moudrých“? Jak rozumíš výzvě, že máme „naplno využívat čas“?`

Apoštol naléhavě vybízí věřící, aby si dávali pozor na to, jak žijí (Ef 5,15). Texty Ef 5,15 a 5,17 spolu souvisí, a právě díky jejich propojení můžeme hledat význam toho, co znamená žít jako „moudří“ lidé. Nehledejme moudrost ve svém nitru. Být moudrým znamená dívat se mnohem dál a „pochopit, co je vůle Páně“ (Ef 5,17).

Pavel povzbuzuje k cílevědomému následování Krista i další živou metaforou. Slovní spojení „nepromarněte čas“ zní doslova „vykupujte čas“ (Ef 5,16; BK; ČSP). Pavel zde používá sloveso exagorazó (podobně v Ko 4,5). Je to obchodní výraz a jde o zesílenou formu slovesa „koupit“ ve smyslu „využít nejlepší nabídku“ (doslova „vrhnout se na nejlepší nabídku“, „urvat nejlepší zboží“). Když čekáme na Kristův návrat, měli bychom takto intenzivně usilovat využít co nejlépe čas a příležitosti, které máme. Slovo „čas“ (řecky kairos) vyjadřuje v tomto kontextu ten správný okamžik příležitosti. Čas, který nám zbývá do konce, je náročným obdobím, protože nastaly „dny zlé“ (Ef 5,16; porovnej Ef 6,13; Ga 1,4) a protože „ducha tohoto světa“ ovládá „kníže nadzemské mocnosti“ (Ef 2,2).

Při očekávání Kristova návratu žijí vě­řící v těžké době. Pavel ji připodobňuje k riskantní, ale obohacující příležitosti k obchodu. Při využívání zbývajícího času bychom měli být stejně pozorní a připravení, jako jsou lovci výhodných nabídek během krátkého výprodeje, který nabízí velké slevy. Nejde zde o kupování spasení, to si samozřejmě koupit nemůžeme. Obraz je ale výstižný: vezměte si rychle to, co se nám v Kristu nabízí, využijte možností, než se k nám vrátí.

**Aplikace**

`Jak můžeš ve svém životě co nejlépe využívat čas, který máš k dispozici? Proč je důležité chopit se ve věci spasení každé příležitosti?`

---

#### Dodatečné otázky k diskuzi

`Co by měl dělat každý křesťan, aby se vyhnul „duchovnímu zaspání“?`

`O jakých zlých časech píše Pavel? Platí to i o naší době? Proč?`

`Kdy jsi naposledy „promarnil čas“?`

`Jak rozumíš termínu „naplno“ v souvislosti s využíváním nebo vykupováním času?`

`Kde bychom neměli a kde naopak měli hledat moudrost? Proč?`

`Jak se můžeme dopídit k tomu, co je to Boží vůle?`

`Proč se nemáme opíjet vínem?`
