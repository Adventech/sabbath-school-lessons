---
title:  'Jsme církví živého Boha'
date:  26/09/2023
---

> <p></p>
> 20Tomu pak, který působením své moci mezi námi může učinit nade všechno víc, než zač prosíme a co si dovedeme představit, 21jemu samému buď sláva v církvi a v Kristu Ježíši po všecka pokolení na věky věků! Amen. (Ef 3,20.21)

**Osobní studium**

Proč je důležité a zároveň úžasné být součástí Boží církve? (Ef 3)

Pro každého je povzbuzením, když členové církve mluví o společenství pozitivně a s vděčností. Ale i ti nejnadšenější z nás zaostávají za Pavlovým strhujícím svědectvím o církvi, které se nachází ve 3. kapitole listu Efezským. Pavel nejprve začne mluvit o svých modlitbách za věřící v Efezu (Ef 3,1; porovnej Ef 1,15–23), ale pak odbočí a věnuje se tomu, jak Bůh tvoří svou církev (Ef 3,2–13). Nakonec opět pokračuje modlitbou (Ef 3,14–21). Při čtení Pavlových slov pochopíme důležité skutečnosti o Božím „plánu“ nebo „tajemství“:

- Bůh měl již od věků „tajemství“ nebo „plán“, jak vytvořit svou církev (Ef 3,3–5.9.11).
- Díky životu a smrti Ježíše Krista začal Bůh svůj plán uskutečňovat (Ef 3,11; porovnej Ef 2,11–22).
- Prostřednictvím zjevení se Pavel dozvěděl o „tajemství“ církve a úžasné skutečnosti, že pohané mají být plnohodnotnou součástí církve (Ef 3,3–6).
- Pavel se podílí na šíření tohoto dobrého poselství, když káže pohanům o „nevystižitelném Kristově bohatství“ (Ef 3,8.9).
- Církev složená ze židů a z pohanů nyní „nebeským vládám a mocnostem“ ohlašuje Boží „mnohotvarou moudrost“ (Ef 3,10) a oznamuje jim jejich přicházející záhubu (viz Ef 6,10–20). Plán na sjednocení všeho v Kristu (Ef 1,10) se již uskutečňuje a čas „mocností“ je krátký.

Takové chápání církve motivuje Pavla modlit se za věřící. Představ si, že podobně se modlí i za tebe (Ef 3,14–21). Chce, abychom se nechali „prostoupit vší plností Boží“ (Ef 3,19). Je to skvělá motivace podílet se na úžasném, rozvíjejícím se tajemství sjednocené církve.

**Aplikace**

`Jak rozumíš veršům Ef 5,1.2? Jak v tomto kontextu vnímáš význam slov „žít v lásce“ a „následovat Boží příklad“?`

---

#### Dodatečné otázky k diskuzi

`Jakou roli hraje ve tvém životě víry církev?`

`Souhlasíš s tím, že jsme církví živého Boha? Proč?`

`Proč se nám vždy nedaří být „živou“ církví (sborem)?`

`Je něco, co bys v naší církvi rád změnil? Proč?`

`Co a proč bychom měli poopravit v našem sborovém společenství?`

`Proč není současné křesťanství atraktivní pro běžného člověka?`

`Co chceš změnit na svém „křesťanství“, abys byl úspěšnější ve svém misijním úsilí?`
