---
title:  'Podněty k zamyšlení'
date:  29/09/2023
---

Na závěr se zamysleme nad poslední kapitolou dopisu Efezským. Dozvídáme se v ní, že jako církev tvoříme Boží armádu, jejíž snahou má být dosažení pokoje.

V listu Efezským Pavel zobrazil církev jako tělo Kristovo (Ef 1,22.23; 4,11–16), jako Boží chrám (Ef 2,19–22) a jako Kristovu nevěstu a manželku (Ef 5,21–33). V Ef 6,10–20 Pavel popisuje církev jako Boží armádu a přináší rázné volání do zbraně. Je to pasáž, která nabízí mnoho zaslíbení a zároveň může být nepochopena nebo zneužita.

Pavlova slova bychom mohli nesprávně chápat jako výzvu chopit se skutečných zbraní nebo působit ve vztahu k druhým tvrdě a bojovně. Pavel však klade důraz na jednotu, pomáhající slova a laskavost (viz zejména Ef 4,25–5,2). Popisuje Boží poselství jako „evangelium pokoje“ (Ef 6,15). Prostřednictvím „vojenské metafory“ nechce nabádat církev k vedení války v tradičním smyslu. Spíše máme usilovat o pokoj a mír v duchovním boji proti zlu. Pavel vstupuje na bojiště velkého sporu a vyzývá nás, abychom se přihlásili do Boží armády.

Měli bychom tak učinit s realistickým hodnocením nepřítele. Nikdy totiž nesmíme podcenit síly mocností, které se nás snaží zničit. Nečelíme jen lidským nepřátelům, ale bojujeme „proti nadzemským duchům zla“ (Ef 6,12), jejichž nelítostným velitelem je ďábel (Ef 6,11). Nemusíme se však nechat zastrašit našimi nepřáteli. Bůh je spolu s námi v každém boji (Ef 6,10) a dává nám tu nejlepší výzbroj – svou vlastní „Boží zbroj“ (Ef 6,11; porovnej Iz 59,17). Dal nám k dispozici pravdu, spravedlnost, pokoj, víru, spasení a Ducha (Ef 6,13–17). Jelikož Bůh jde před námi a my jsme od hlavy k patě oblečeni do jeho výzbroje, nemůžeme prohrát. Vítězství je jisté.

**Otázky k rozhovoru**

`1. Přestože nejsme spaseni svými skutky, Pavel píše: „Jsme přece jeho dílo, v Kristu Ježíši stvořeni k tomu, abychom konali dobré skutky, které nám Bůh připravil“ (Ef 2,10). Jaký je tedy cíl našich dobrých skutků?`

`2. Pavel píše: „Tomu pak, který působením své moci mezi námi může učinit nade všechno víc, než zač prosíme a co si dovedeme představit...“ (Ef 3,20). Jaká „moc“ v nás působí a jak by se měla projevovat v našich životech?`

---

#### Dodatečné otázky k diskuzi

`Která myšlenka tě v této lekci nejvíce zaujala? Proč?`

`Věříš tomu, že tě Ježíš zahrnuje svou spasitelnou milostí? Jak se to projevuje ve tvém každodenním zápase s hříchem?`

`Co bys poradil křesťanům, kteří ztrácejí pokoj a bojí se o své spasení?`

`Kterou myšlenku z tohoto čtvrtletí považuješ za nejdůležitější? Proč?`
