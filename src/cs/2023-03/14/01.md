---
title:  'Milost vám a pokoj'
date:  23/09/2023
---

### Texty na tento týden
Efezským 1–6

> <p>Základní verš</p>
> „Milostí tedy jste spaseni skrze víru. Spasení není z vás, je to Boží dar; není z vašich skutků, takže se nikdo nemůže chlubit. Jsme přece jeho dílo, v Kristu Ježíši stvořeni k tomu, abychom konali dobré skutky, které nám Bůh připravil.“ (Ef 2,8–10)

Londýnská atrakce – vyhlídkové kolo London Eye – umožňuje návštěvníkům pohled do velké dálky. Z výšky 135 metrů nad řekou Temží lze pozorovat veškeré důležité budovy: Big Ben, parlament a mnohé historické paláce a katedrály. Vlivný profesor Nového zákona a odborník na Pavlovy spisy N. T. Wright napsal, že „list Efezským se mezi ostatními Pavlovými listy vyjímá téměř jako London Eye. Není to nejdelší ani nejúplnější z jeho spisů, ale nabízí úchvatný pohled na celou šířku jeho díla. Když si ho celý prostudujeme, můžeme jako z ptačí perspektivy vnímat všechna témata, která byla pro Pavla důležitá.“ (WRIGHT, N. T. Paul for Everyone: The Prison Letters. Londýn: SPCK, 2004, s. 13.)

V listu Efezským se Pavel nezaměřuje na místní problémy. Dopis je napsán tak, jako by se Pavel snažil oslovit všechny věřící a všechny křesťanské sbory, ať se nacházejí kdekoli. Nadčasová témata dopisu nám nabízejí „úchvatný pohled“, jehož prostřednictvím se Pavel snaží ovlivnit náš svět a naše uvažování. Když se budeme tento týden věnovat shrnutí jednotlivých kapitol, položme si otázku: Které důležité pravdy obsažené v listu Efezským by měly nadále formovat náš život?

**Osnova lekce**

Závěrečná lekce studia listu Efezským je shrnutím hlavních myšlenek celého dopisu, se snahou pojmenovat to nejdůležitější z každé kapitoly.

- Ef 1: Díky Kristu máme všechna požehnání (neděle)
- Ef 2: Díky Kristu máme dar spasení (pondělí)
- Ef 3: Na společenství spasených má vesmír pochopit Boží moudrost (úterý)
- Ef 4: Církev je společenství jednoty v rozmanitosti (středa)
- Ef 5: Díky daru milosti můžeme žít jako „děti světla“ (čtvrtek)

---

#### Dodatečné otázky k diskuzi

`Proč je Pavel tak „okouzlen“ milostí?`

`V jakých situacích potřebuje člověk milost?`

`Proč Pavel tak rád přeje svým čtenářům „milost a pokoj“?`

`Milost v tomto přání uvádí Pavel vždy na prvním místě? Co ho k tomu vede?`

`Jak nám přijetí milosti mění život?`

`Proč může mít křesťan pokoj v nepokojném světě?`
