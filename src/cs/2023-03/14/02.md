---
title:  'Jsme požehnáni v Kristu'
date:  24/09/2023
---

> <p></p>
> 3Pochválen buď Bůh a Otec našeho Pána Ježíše Krista, který nás v Kristu obdařil vším duchovním požehnáním nebeských darů; 4v něm nás již před stvořením světa vyvolil, abychom byli svatí a bez poskvrny před jeho tváří. 5Ve své lásce nás předem určil, abychom rozhodnutím jeho dobroty byli skrze Ježíše Krista přijati za syny. (Ef 1,3–5)

**Osobní studium**

Kdosi jednou přirovnal dopis Efezským k Alpám Nového zákona. Pavel, náš horolezecký průvodce, nás v Ef 1 bere na rychlý výstup. Sice se zadýcháme, ale ohromí nás výhled z vrcholu.

`Znovu si přečti 1. kapitolu listu Efezským. Co tě nejvíce oslovuje a inspiruje? Co považuješ za nejdůležitější?`

Text Ef 1,3–14 funguje jako mapa na vrcholu hory, která nám pomáhá rozpoznat jednotlivé vrchy na obzoru. Pavel soustředí naši pozornost na důležitá místa v rozlehlé krajině plánu spasení. Scenérie pokrývá celé rozpětí dějin spásy – od věčné minulosti přes činy naplněné Boží milostí v Kristu až po věčnou budoucnost.

Boží vykoupení věřících odráží Boží kroky uskutečněné „před stvořením světa“ (Ef 1,4), které se nyní realizují v našich životech (viz Ef 1,7.8.13.14). Boží plán vznikl ještě před stvořením a naplno se završí na konci času (Ef 1,9.10). Potom se „vše“, „v nebi“ i „na zemi“, sjednotí v Kristu. Tak, „až se naplní čas“ (Ef 1,10), bude vše dokončeno. Tehdy naplno pochopíme tento tajemný Boží plán (Ef 1,9). V současnosti můžeme mít jistotu, že spasení, jehož původcem je Kristus a které je naší nadějí, je důležitou součástí rozsáhlého Božího plánu vykoupení „všeho“.

Pobyt na vrcholu hory člověka inspiruje k pokoře a díkůvzdání. V textu Ef 1,15–19 Pavel vzdává v modlitbě díky Bohu. Modlí se, aby věřící mohli zažít spasení, které pro ně naplánoval Bůh. Ocitáme se v dalším strmém stoupání, které nás vede do nebes ke vzkříšenému a vyvýšenému Kristu, který navěky vládne nade vším (Ef 1,20–23).

Prostřednictvím Boží milosti zjevené a uskutečněné v Ježíši Kristu můžeme prožít tento den na vrcholu hory!

**Aplikace**

`Jaké bariéry rozdělují věřící v naší církvi nebo společenství? Proč by ve světle Pavlova poselství Efezským neměly takové bariéry existovat? Co můžeš udělat, abys je pomáhal odstranit?`

---

#### Dodatečné otázky k diskuzi

`Za co chválí Pavel Stvořitele v úvodní kapitole listu do Efezu?`

`Za co chválíš svého Pána nejčastěji ty? Proč?`

`K čemu nás Bůh vyvolil ještě před stvořením světa?`

`Co nám tu Pavel prozrazuje o Božím plánu s námi – lidmi?`

`Těšíš se na to, až budeš „svatý a bez poskvrny“?`

`Kdy se tento odvěký Boží plán naplní? Proč?`
