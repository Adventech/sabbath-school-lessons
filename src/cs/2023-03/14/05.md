---
title:  'Jednota víry'
date:  27/09/2023
---

> <p></p>
> 3... a usilovně hleďte zachovat jednotu Ducha, spojeni svazkem pokoje. 4Jedno tělo a jeden Duch, k jedné naději jste byli povoláni; 5jeden je Pán, jedna víra, jeden křest, 6jeden Bůh a Otec všech, který je nade všemi, skrze všechny působí a je ve všech. (Ef 4,3–6)

**Osobní studium**

`Ve 4. kapitole listu Efezským Pavel žádá věřící, aby se vzdali určitého typu jednání, a naopak – aby v jejich životě bylo vidět jiné jednání. O čem Pavel mluví?`

Tato kapitola začíná a končí výzvami, abychom jako členové církve o sebe navzájem dbali (Ef 4,1–3.32). Mezi těmito výzvami Pavel zdůrazňuje, že bychom v církvi měli budovat jednotu. Zdůrazňuje to výroky, že je: (1) jedno tělo, (2) jeden Duch, (3) jedna naděje, (4) jeden Pán (Ježíš Kristus), (5) jedna víra, (6) jeden křest a (7) jeden Bůh a Otec (Ef 4,4–6). Tyto duchovní skutečnosti nás sjednocují.

Přestože nám Bible zaručuje jednotu, je naším úkolem ji zvelebovat a budovat. Proto bychom se měli vždy snažit „zachovat jednotu Ducha, spojeni svazkem pokoje“ (Ef 4,3). Jedním ze způsobů, jak k tomu může přispět každý z nás, je být aktivní „částí“ Kristova těla (Ef 4,7–16). Každý úd je speciálně obdarovanou částí těla a měl by přispívat k prosperitě a rozvoji celého těla (Ef 4,7.16). Všichni můžeme mít užitek z práce apoštolů, proroků, evangelistů, pastýřů a učitelů (Ef 4,11.12). Dary, kterými Duch obdaroval církev, mají sjednocující funkci, pomáhají nám společně dorůstat v Krista, který je hlavou celého těla (Ef 4,13.15).

Pavel věřícím v Efezu připomíná, že život v závislosti na Kristu přináší důležitou změnu: „Pak už nebudeme nedospělí, nebudeme zmítáni a unášeni závanem kdejakého učení – lidskou falší, chytráctvím a lstivým sváděním k bludu“ (Ef 4,1). Tato slova jasně naznačují, že raná církev čelila určitým vnitřním bojům způsobeným „lidskou falší“ a „sváděním k bludu“.

Poslední Pavlova výzva v této kapitole zní: „... buďte k sobě navzájem laskaví, milosrdní, odpouštějte si navzájem, jako i Bůh v Kristu odpustil vám“ (Ef 4,32). Než zazní, Pavel žádá věřící, aby se vyvarovali své bývalé tvrdosti srdce (Ef 4,17–24) a také hněvu a lži. Vyjadřování křesťanů by mělo být naplněno slovy, která pomáhají a přinášejí milost (Ef 4,25–31).

Když společenství prožívá klidné období, zní tato kapitola přívětivě a laskavě. Mnohem náročnější – a důležitější – je číst toto poselství tehdy, když se dostaneme do nějakého konfliktu. Pamatujme i dnes na to, abychom prožívali jednotu Kristova těla. Je to jednota, za kterou zemřel.

---

#### Dodatečné otázky k diskuzi

`Proč je jednota církve, sboru nebo rodiny tak důležitá?`

`Jak si představuješ ideální jednotu církve?`

`Proč se nám vždy nedaří být v našem společenství spojeni svazkem pokoje?`

`Co je podle tebe největší překážkou dosažení jednoty?`

`Proč tak často dáváme před jednotou přednost vlastnímu egu?`

`Jakou roli hraje víra v naší touze po sjednocení?`

`Jakou víru tu má Pavel na mysli? Jak bys ji charakterizoval?`
