---
title:  Misijní příběh
date:   29/09/2023
---

#### Chvála Bohu za epilepsii

_Andrew McChesney_

Anna Rozenberga z Rigy, hlavního města Lotyšska, bojuje s epilepsií už od dětství. Nešlo jen o záchvaty. Epilepsie ovlivňovala i její emoce a mozkové funkce. Bylo pro ni těžké se soustředit. Toužila po tom, aby se uzdravila.

V létě po ukončení střední školy se devatenáctiletá teenagerka vydala za léčitelkou, která tvrdila, že ji dokáže vyléčit. Když léčitelka zjistila, že jí nedokáže pomoci, vyprávěla Anně o jiné klientce, která našla uzdravení díky modlitbě nějakého pastora a dala Anně na pastora telefonní číslo.

"Bude vám toho hodně vyprávět o své církvi a o Bohu, ale neposlouchejte ho," řekla. "Prostě se nechte uzdravit a odejděte. Zbytek toho, co říká, je lež."

Anna pastorovi zavolala. V jejich telefonickém rozhovoru poprvé slyšela o Církvi adventistů sedmého dne. Dohodli se, že se sejdou. Na jejich druhém setkání se pastor za Annu modlil. Epilepsie však zůstala.

Anna si pastora oblíbila a přijala pozvání na studium Bible. Později v létě se zúčastnila setkání malé skupinky ve sboru. Poté šla na sobotní bohoslužbu. "Víš co?" řekla potom své matce. "Myslím, že tahle církev je dobrá."

A tak Annina matka šla do sboru také. O několik měsíců později už Anna navštěvovala sbor nejen se svou matkou, ale i se svým otcem. V létě příštího roku byly Anna a její matka pokřtěny. O rok později byl pokřtěn i její otec. Poté byli pokřtěni její babička a bratr.

V průběhu let se za Annu modlilo mnoho lidí. Byla pomazána olejem. Ale epilepsie zůstala. Anna přemýšlela, proč ji Bůh neuzdravil, ale pak ji to došlo. Podobně jako apoštolu Pavlovi, který se také modlil za úlevu, jí Bůh říkal: "Stačí, když máš mou milost; vždyť v slabosti se projeví má síla." (2. Korintským 12,9).

Nyní, po třicítce, Anna vnímá epilepsii jako požehnání. Protože je to nemoc, se kterou se musí potýkat každý den, naučila se, že musí ještě více důvěřovat Bohu. Některá sobotní rána má chuť zůstat v posteli, ale pak si vzpomene, že má naplánovanou účast ve sboru. Jde tedy do sboru a důvěřuje, že ji Bůh vším provede.

Epilepsie jí také pomáhá svědčit. Tato výzva jí umožnila vcítit se do druhých. Ne vždy se o své epilepsii zmiňuje při prvním setkání s lidmi, ale zjistila, že to, že je zranitelná, pomáhá druhým otevřít se a naslouchat. "Moje epilepsie mi tedy pomohla šířit Slovo," říká Anna. "Jsem vděčná za výzvy spojené s mým zdravím."

_Dary třinácté soboty v tomto čtvrtletí půjdou na dva projekty v transevropské divizi, včetně jednoho v Lotyšsku. Děkujeme vám, že plánujete tuto sobotu štědré dary._
