---
title:  'Jsme příjemci i dárci milosti'
date:  28/09/2023
---

> <p></p>
> 8I vy jste kdysi byli tmou, ale nyní vás Pán učinil světlem. 9Žijte proto jako děti světla – ovocem světla je vždy dobrota, spravedlnost a pravda; 10zkoumejte, co se líbí Pánu. 11Nepodílejte se na neužitečných skutcích tmy, naopak je nazývejte pravým jménem. (Ef 5,8–11)

**Osobní studium**

`Při čtení Efezským 5. kapitoly se zamysli nad Pavlovou výzvou, abychom ve vztazích s druhými žili podle evangelia. Která z jeho výzev je pro tebe mimořádně důležitá?`

Začneme-li číst Ef 5 od prvního verše, může se nám stát, že nám něco důležitého unikne. Začněme tedy raději veršem Ef 4,32, ve kterém Pavel říká Efezským: „... buďte k sobě navzájem laskaví, milosrdní, odpouštějte si navzájem, jako i Bůh v Kristu odpustil vám.“

Jako věřící jsme vyzváni, aby naše chování k druhým bylo formováno Božím odpuštěním a Boží láskou. Právě v tom máme následovat Boha! (Srov. Mt 5,43–48.)

Pavel dává do protikladu dva diametrálně odlišné způsoby života. Na jedné straně je život inspirovaný a vedený Boží láskou, na druhé straně pohanský přístup k životu. Místo toho, aby si lidé vážili druhých jako bratrů nebo sester v Boží rodině, příliš často využívají druhé pro své sexuální potěšení a pak se tím ještě chlubí (Ef 5,3.4). Pavel varuje, že takový přístup k životu nemá v novém světě, který Bůh připravuje, žádnou budoucnost (Ef 5,5–7).

Věřící se mají odvrátit od své temné minulosti, žít „jako děti světla“ (Ef 5,8–10) a následovat Otcovu lásku. Pavel nás opět varuje před „neužitečnými skutky tmy“ vykonávanými „potají“ (Ef 5,11.12). Máme žít v Kristově světle (Ef 5,13.14). Místo toho, abychom promarnili své životy v opilosti, máme naplno využívat čas, zpívat Pánu, děkovat Bohu za jeho lásku (viz Ef 5,15–21).

Pavel rozšiřuje téma následování Boží lásky radami křesťanským manželům a manželkám. Kristova obětavá láska k církvi se stává vzorem pro křesťanské manžele (Ef 5,25–33) a věrnost církve Kristu se stává vzorem pro křesťanské manželky (Ef 5,22–24). Namísto toho, aby křesťanští manželé sobecky zneužívali dar lidské sexuality, soustředí se na to, aby si jeden druhého vážili a prokazovali si úctu, protože jsou „jedním tělem“ (Ef 5,28–33).

„Jako milované děti následujte Božího příkladu...“ (Ef 5,1). Z Boží milosti jsme dnes povoláni žít podle této výzvy i ve vztazích s druhými.

---

#### Dodatečné otázky k diskuzi

`Jak rozumíš Pavlovu tvrzení, že jsme „kdysi byli tmou“?`

`Zkus vlastními slovy popsat, jak vypadá život „dětí světla“. V čem se liší od ostatních lidí?`

`V jakých situacích máš problém s tím, abys byl ke druhým takový, jak o tom píše Pavel? (laskavý, milosrdný a odpouštějící...)`

`Jak nám Boží milost pomáhá v našich manželstvích a rodinách?`

`Co děláš, když máš problém někomu odpustit – darovat milost?`
