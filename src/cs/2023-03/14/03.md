---
title:  'Spasení jako dar'
date:  25/09/2023
---

> <p></p>
> 8Milostí tedy jste spaseni skrze víru. 9Spasení není z vás, je to Boží dar; není z vašich skutků, takže se nikdo nemůže chlubit. 10Jsme přece jeho dílo, v Kristu Ježíši stvořeni k tomu, abychom konali dobré skutky, které nám Bůh připravil. (Ef 2,8–10)

**Osobní studium**

`Při čtení Efezským 2. kapitoly se snaž odpovědět na otázku: Co pro nás Bůh udělal prostřednictvím svého Syna Ježíše Krista?`

„Ale Bůh…“ Tato dvě slova jsou tak naplněná nadějí, že by je měl znát každý člověk. Ve verších Ef 2,1–10 Pavel popisuje pochmurnou minulost svých posluchačů. Jejich situace však nebyla příliš odlišná od stavu celého lidstva. Náš úděl je stejný. Byli jsme ve vzpouře proti Bohu, naše životy ovládal hřích a satan (Ef 2,1–3). „Ale Bůh, bohatý v milosrdenství...“ (Ef 2,4), co udělal Bůh pro ně a pro nás? (1) On nás oživil s Kristem – Kristovo vzkříšení je naše vlastní. (2) Spolu s Kristem jsme vystoupili na nebesa – Kristovo nanebevstoupení je i naše vlastní. (3) V nebi nás posadil s Kristem – Kristova korunovace je i naší korunovací (Ef 2,4–7). Ve vztahu ke Kristovu životu a dílu nejsme jen náhodní kolemjdoucí, kteří by s tím neměli nic společného. Kristův život, smrt a vzkříšení změnily celý vesmír. Bůh koná pozoruhodné činy ne pro nějaké naše zásluhy, kterými bychom si něco zasloužili, ale pro svou milost (Ef 2,8.9). Bůh však touží, aby věřící spolu s Kristem dělali „dobré skutky“ (Ef 2, 10).

Text Ef 2,1–10 ukazuje, že každý z nás má podíl na tom, co pro nás Kristus vykonal. Verše Ef 2,11–22 na to navazují myšlenkou, že jako společenství věřících tvoříme Kristovo tělo. Ježíšova smrt má vertikální aspekt, který umožňuje vztah věřícího s Bohem (Ef 2,1–10), a také horizontální aspekt, který ovlivňuje naše vztahy s druhými (Ef 2,11–22). Ježíš svým křížem ničí vše, co odděluje věřící různého původu (pohané a židé), včetně zneužití Zákona k rozšíření propasti nejen mezi těmito dvěma skupinami, ale i mezi lidmi obecně (Ef 2,11–18). Ježíš zároveň buduje úžasný, nový chrám složený z věřících. Pohané, kteří byli kdysi vyloučeni z uctívání na posvátných místech chrámu, se nyní připojují k židovským věřícím, aby se stali jedním Božím lidem. I my se stáváme součástí Boží církve, „chrámu, posvěceného v Pánu“ (Ef 2,19–22).

Díky Boží milosti máme výsadu žít ve vzájemném společenství s Ježíšem i s našimi sestrami a bratry ve víře.

Text Ef 2,8–10 sehrál důležitou roli v obrácení mnoha lidí a také v dějinách. Martin Luther právě díky těmto veršům pochopil hloubku Boží milosti, která naplnila jeho srdce. Z těchto veršů vychází i několik základních tvrzení reformace: spasení je jedině z víry, jedině díky milosti, jedině prostřednictvím Krista a jen k slávě Boží. V roce 1738, osmnáct dní po svém obrácení, kázal John Wesley na Oxfordské univerzitě. Ve svém kázání přinesl „manifest nového hnutí“. Název jeho kázání byl „Spasení z víry“ a kázal právě na text Ef 2,8.

**Aplikace**

`Jak můžeš přispět k jednotě vašeho místního společenství a jak k jednotě celosvětové církve?`

---

#### Dodatečné otázky k diskuzi

`Jak rozumíš tomu, že spasení dostáváme darem?`

`Komu Stvořitel tento dar nabízí, a co je třeba udělat, abychom jej obdrželi?`

`Jakou roli hrají dobré skutky v našem spasení a jakou v našem životě? Proč?`

`Proč se nemůžeme chlubit ani dobrými skutky, které se nám podaří?`

`Co bys řekl spoluvěřícímu, který zpochybňuje Ježíšova slova o tom, že jsme spaseni skrze víru, bez naší jediné zásluhy?`

`Jak se ve tvém životě projevuje radost z daru spasení?`
