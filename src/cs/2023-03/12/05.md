---
title:  'Na starověkém bojišti'
date:  13/09/2023
---

> <p></p>
> 11Oblečte si celou výzbroj Boží, abyste se mohli postavit proti Ďáblovým nástrahám. 12Neboť náš zápas není proti krvi a tělu, ale proti vládám, proti autoritám, proti světovládcům této temnoty, proti duchovním mocnostem zla v nebeských oblastech. 13Proto vezměte na sebe celou Boží zbroj, abyste se mohli v den zlý vzepřít, všechno vykonat a zůstat stát. 14Stůjte tedy opásáni na bedrech pravdou, oblečeni v pancíř spravedlnosti, 15nohy obuté v připravenosti k službě evangelia pokoje; 16k tomu všemu vezměte štít víry, jímž budete moci uhasit všechny hořící šípy toho Zlého. 17A vezměte přilbu záchrany a meč Ducha, jímž je Boží slovo. (Ef 6,11–17; ČSP)

**Osobní studium**

`Najdi v úvodním textu (Ef 6,11–17; ČSP) sloveso stát a všechny jeho odvozené tvary. Jakou důležitou myšlenku se jimi Pavel snaží zdůraznit?`

Pavlova vojenská přirovnání musíme chápat v kontextu antického bojiště. Co to znamenalo „stát“, respektive „obstát“ (Ef 6,11.13.14; ČSP)? Naznačuje toto sloveso pouze obranný postoj? Řecký historik ­Thúkydidés (5. st. před Kristem), autor díla Dějiny peloponéské války, zdůrazňuje tři po sobě následující akce, které jsou nezbytným předpokladem vítězství: (1) Vojáci se musí „přiblížit k nepříteli“, což znamená, že musí pochodovat vstříc svým nepřátelům; (2) pak musí zaútočit a „stát pevně“ nebo jinak řečeno „stát na svém místě“, při boji muže proti muži; (3) a konečně musí „odrazit nepřítele“. (Viz THÚKYDIDÉS. Dějiny peloponnéské války. Praha: Odeon, 1977, 4.10.1–5.)

Klíčový moment bitvy nastával při druhé z těchto tří fází, kdy se dva proti sobě stojící šiky setkaly ve „strašné kakofonii řinčícího bronzu a drtícího se dřeva“, kterou starověký Xenofón označil jako „strašlivý náraz“ (HANSON, Victor Davis. The Western Way of War. New York: Oxford University Press, 1989, s. 152.153.) Stát pevně na zemi bylo v tomto strategickém momentě nejdůležitější výzvou každé bitvy ve starověku.

Pavlovo volání do zbraně odráží boj, ve kterém vojáci „bojovali těsně u sebe a dávali a dostávali stovky úderů z bezprostřední blízkosti“. (HANSON, Victor Davis. The Western Way of War. New York: Oxford University Press, 1989, s. 152.) Takový obraz potvrzuje i Pavlův popis boje církve proti nepřátelům (Ef 6,12; viz čtvrteční lekce) a jeho použití slovesa „stát“ a „obstát“ ve verši 13 (ČSP): „abyste se mohli v den zlý vzepřít, všechno vykonat a zůstat stát“.

Pavel rozhodně nemá na mysli nějaký uvolněný postoj či bezcílné postávání. „Stát“ v našem kontextu znamená být ze všech sil zapojen do boje a využít všechny zbraně pro boj zblízka. Tak bude pravdivý i Pavlův popis: „zakotveni v jednom Duchu vedete jednou myslí zápas ve víře v evangelium“ (Fp 1,27).

**Aplikace**

`V čem si můžeme jako členové společenství navzájem pomáhat a jak můžeme spolupracovat v boji proti zlu, ať už se projevuje v jakékoli podobě?`

---

#### Dodatečné otázky k diskuzi

`Jak vypadal v době apoštola Pavla typický voják? Co vše na sebe musel před bojem obléci a navěšet?`

`Proč je třeba si obléci kompletní výzbroj? Proč nestačí jen něco?`

`Co myslí Pavel tím, když nás vybízí, abychom zůstali „stát“?`

`V jakých bojových situacích je třeba pevně stát?`

`Proč to nemáme vzdávat ani když se nám zdá, že je boj prohraný?`

`Proč v tomto boji nemůžeme stát sami, ale potřebujeme i společenství?`

`Kdy jsi měl naposledy chuť utéci z boje? Proč? Jak to dopadlo?`
