---
title:  'Výzva k boji'
date:  09/09/2023
---

### Texty na tento týden
Ef 6,10–20

> <p>Základní verš</p>
> „A tak, bratří, svou sílu hledejte u Pána, v jeho veliké moci. Oblečte plnou Boží zbroj, abyste mohli odolat ďáblovým svodům.“ (Ef 6,10.11)

Je ráno. Ještě ne zcela probuzený sluha vychází ze svého domu, rozhlédne se kolem, a vidí něco znepokojujícího. Všude kolem je nepřátelská armáda, „vojsko s koni a vozy“ obkličuje město. Sluha se zděšeně obrací na proroka s utrápenou otázkou: „Běda, můj pane, co teď budeme dělat?“

Elíša mu však odpovídá: „Neboj se, protože s námi je jich víc než s nimi.“ Zdá se však, že sluha prorokovu odpověď nepochopil, proto se za něj Elíša modlí: „Hospodine, otevři mu prosím oči, aby viděl!“ Prorokova prosba je ihned splněna. Sluha se znovu podívá, ale tentokrát z jeho očí spadne závoj, který mu bránil vidět skrytou skutečnost. Nevidí už jen jednu, nepřátelskou armádu, ale vidí armády dvě. „Tu Hospodin otevřel mládenci oči a on uviděl horu plnou koní a ohnivých vozů okolo Elíši“ (2Kr 6,15–17).

Při psaní části Ef 6,10–20 se apoštol Pavel modlí, aby věřící byli schopni vidět celou realitu velkého sporu a dokázali čerpat naději z toho, co jim zjevuje.

**Osnova lekce**

Dvanáctá lekce nás přivádí do závěrečné kapitoly listu Efezským. Zde Pavel čtenáře (tehdejší i dnešní) upozorňuje, že tím, že se postavili na stranu Krista, stávají se také jeho „spojenci“ ve velkém vesmírném sporu mezi dobrem a zlem. Díky němu budou mít dostatek sil do tohoto „boje“ proti silám zla.

- Ef 6,10–20: Křesťané jsou součástí „duchovního boje“ (neděle)
- Ef 6,10–13: Ježíš je zdrojem síly pro tento „boj“ (pondělí)
- Ř 13,11–14: Symbolika „boje“ v Pavlových listech (úterý)
- Ef 6,11–17: Co se od nás v tomto „boji“ očekává (středa)
- Ef 6,12: Náš „boj“ jako součást vesmírného sporu (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Bojuješ rád? Proč?`

`Křesťané by měli být ti, kdo přináší pokoj. Tak proč a s kým musí bojovat?`

`Co víš o „velkém sporu“, který dnes probíhá hlavně na naší planetě?`

`Proč v tomto „velkém sporu“ není možná žádná neutralita?`

`Jak nám povědomí o „velkém sporu“ pomáhá ve vztahových problémech?`

`Proč se Elíša, na rozdíl od svého sluhy, nebál nepřátelského vojska?`

`Co bychom dnes asi viděli my, kdyby nám Ježíš „otevřel oči“? Proč?`
