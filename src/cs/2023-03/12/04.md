---
title:  'Velký spor v Pavlových listech'
date:  12/09/2023
---

> <p></p>
> 11Víte přece, co znamená tento čas: už nastala hodina, abyste procitli ze spánku; vždyť nyní je nám spása blíže, než byla tenkrát, když jsme uvěřili. 12Noc pokročila, den se přiblížil. Odložme proto skutky tmy a oblečme se ve zbroj světla. 13Žijme řádně jako za denního světla: ne v hýření a opilství, v nemravnosti a bezuzdnostech, ne ve sváru a závisti, 14nýbrž oblečte se v Pána Ježíše Krista a nevyhovujte svým sklonům, abyste nepropadali vášním. (Ř 13,11–14)

**Osobní studium**

**Prostuduj si uvedené texty a porovnej je s verši Ef 6,10–20. Jaké obrazy Pavel používá? Co se jimi snaží zdůraznit?**

`Ř 13,11–14`

`1Te 5,6–8`

`2K 10,3–6`

Pavel ve svých dopisech často používá vojenský jazyk a vyzývá věřící, aby si brali za vzor chování vojáků. Text Ef 6,10–20 představuje nejdelší a nejintenzivnější použití takového jazyka. Pro Pavla je totiž jeho použití jednou z možností, jak správně vysvětlit příběh evangelia. Poté, co Kristus zvítězil na kříži, a tak „odzbrojil a veřejně odhalil každou mocnost i sílu“ (Ko 2,15), byl „vyvýšen nade vše“ (Fp 2,9–11) a pomáhá dnes šířit to, co jeho vítězství znamená pro každého člověka. Kristus shromažďuje své následovníky jako bojovníky do vesmírné války a vede armády světla k velkému dni vítězství (1K 15,54–58; 2Te 2,8; Ř 16,20). Když shrneme Pavlem použité symboly související s válkou a zbraněmi, uvědomíme si, že apoštol chápe konflikt mezi dobrem a zlem jako „dlouhotrvající boj ve vesmíru, kdy se odehrává zápas mezi dvěma armádami stojícími proti sobě, dokud jedna z nich nezvítězí v závěrečné bitvě “. (MACKY, Peter W. St. Paul´s Cosmic War Myth: A Military Version of the Gospel. New York: Peter Lang Publishing, Inc., 1998, s. 1.)

Jak jsme již řekli, „vojenský jazyk“ najdeme také v listu Efezským. Když apoštol vyzývá k oblečení „plné Boží zbroje“ (Ef 6,10–20), spojuje prvky vesmírného konfliktu, o kterých se již zmínil: Boha, který věřící posiluje a dává jim svou nesmírnou moc (Ef 1,18–20; 3,16.20); vítězného Krista vyvýšeného nad všemi mocnostmi (Ef 1,20–23); věřící jako vzkříšenou armádu kdysi mrtvých, nyní však plnou síly díky blízkosti vyvýšeného Krista; armádu schopnou bojovat proti svému bývalému temnému pánu (Ef 2,1–10); roli církve při varování mocností, které jdou do záhuby (Ef 3,10); použití textu Ž 68,19 k zobrazení Krista jako vítězného válečníka (Ef 4,7–11) a výzvu pro věřící, aby si „oblékli“ oděv evangelia (viz Ef 4,20–24).

Jsme-li ochotni obléci si Boží „plnou zbroj“, jsme dobře připraveni pochopit zásadní roli vesmírného konfliktu. Zároveň musíme mít pevnou jistotu, že i pro nás platí Kristovo konečné vítězství.

**Aplikace**

`Přečti si text Žd 12,4. Jak tento verš popisuje náš boj s hříchem?`

---

#### Dodatečné otázky k diskuzi

`Věříš tomu, že „noc pokročila, den se přiblížil“?`

`Netrvá to už nějak dlouho, to přibližování dne? Nespletl se Pavel? Proč?`

`Z jakého spánku je potřeba procitnout?`

`Věříš tomu, že ty už jsi procitnul? Na základě čeho?`

`Proč Pavel tak často používá „vojenský jazyk“?`

`O jakých zbraních se zmiňuje Pavel v souvislosti s naším bojem?`

`Jaké zbraně v boji se zlem používáš a které ti naopak chybí?`
