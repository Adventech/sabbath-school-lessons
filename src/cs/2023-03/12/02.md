---
title:  'Povzbuzení do boje'
date:  10/09/2023
---

> <p></p>
> 10A tak, bratří, svou sílu hledejte u Pána, v jeho veliké moci. 11Oblečte plnou Boží zbroj, abyste mohli odolat ďáblovým svodům. 12Nevedeme svůj boj proti lidským nepřátelům, ale proti mocnostem, silám a všemu, co ovládá tento věk tmy, proti nadzemským duchům zla. 13Proto vezměte na sebe plnou Boží zbroj, abyste se mohli v den zlý postavit na odpor, všechno překonat a obstát. 14Stůjte tedy „opásáni kolem beder pravdou, obrněni pancířem spravedlnosti, 15obuti k pohotové službě evangeliu pokoje“ 16a vždycky se štítem víry, jímž byste uhasili všechny ohnivé střely toho Zlého. 17Přijměte také „přilbu spasení“ a „meč Ducha, jímž je slovo Boží“. 18V každý čas se v Duchu svatém modlete a proste, bděte na modlitbách a vytrvale se přimlouvejte za všechny bratry i za mne, 19aby mi bylo dáno pravé slovo, kdykoliv promluvím. Tak budu moci směle oznamovat tajemství evangelia, 20jehož jsem vyslancem i v okovech, a svobodně je zvěstovat, jak je mi uloženo. (Ef 6,10–20)

**Osobní studium**

`Prostuduj si Pavlův naléhavý závěr dopisu (Ef 6,10–20). Co pro tebe znamená Pavlův „bojový pokřik“ v souvislosti s tím, že každý věřící je „bojovníkem“ ve velkém sporu?`

Pavel uzavírá dopis Efezským výzvou k boji. Věřící vybízí, aby se v boji proti zlu postavili na stranu dobra (Ef 6,10–20). Začíná všeobecným apelem: „Svou sílu hledejte u Pána“ (Ef 6,10; „posilujte se v Pánu“; ČSP), který opakuje jako výzvu: „Oblečte plnou Boží zbroj“ (Ef 6,11). Následně podpoří tuto výzvu upřesněním proč: „abyste mohli odolat ďáblovým svodům“ (Ef 6,11). Pavel přidává také důvod této výzvy: bojujeme proti mocným duchovním silám zla (Ef 6,12). Pavel pak znovu – tentokrát podrobně – burcuje a vyzývá do zbraně. Věřící si mají obléci „plnou Boží zbroj“, aby mohli všemu odolat a obstáli v boji (Ef 6,13). Má jim k tomu sloužit opasek, pancíř, obuv, štít, přilba a meč (Ef 6,14–17). Pavel nakonec vyzývá věřící, kteří jsou takto vyzbrojeni a připraveni k boji, aby udělali to, co dělali všichni vojáci na starověkém bojišti – modlili se (Ef 6,18–20).

V Pavlových slovech můžeme zaslechnout starozákonní výzvy k boji a motivační proslovy králů a proroků v předvečer bitvy. Pavel mluví o poslání církve slovníkem plným zbraní a boje. Naznačuje to již v prvním verši této části: „Svou sílu hledejte u Pána, v jeho veliké moci“ (Ef 6,10).

Povzbuzení do boje ve Starém zákoně (viz například Dt 20,2–4; Sd 7,15–18; 2Pa 20,13–20; 2Pa 32,6–8; Neh 4,14) zdůrazňují myšlenku, že úspěch Izraele v bitvě nezávisí na mocnějších a vyspělejších zbraních ani na armádě, která by převyšovala nepřátelské vojsko. Vítězství je vždy podmíněno závislostí na přítomnosti a moci Boží. Klíčem k úspěchu nebyla důvěra v sebe samotné, ale pevná důvěra v Boží moc. Jen Bůh mohl dát Izraelitům vítězství. Pavel odvážně používá tato témata k povzbuzování věřících, aby byli: (1) aktivní v naplňování poslání církve; (2) pozorní vůči neviditelným silám, které ovlivňují jejich životy a svědectví; (3) vnímaví k tomu, že úspěch jim může zajistit jen Bůh, a aby (4) si byli vždy vědomi důležitosti jednoty a spolupráce mezi věřícími.

**Aplikace**

`Proč je důležité žít s vědomím, že Bůh nám dává sílu k tomu, abychom nemuseli podléhat silám zla?`

---

#### Dodatečné otázky k diskuzi

`V čem se tato Pavlova slova podobají starozákonním výzvám izraelských králů k boji?`

`K čemu jsou takové „bojové výzvy“ dobré a kdy jsou potřeba?`

`Proč tyto výzvy většinou pronášel panovník?`

`Proč se máme u Boha „přimlouvat“ i za své spolubojovníky?`

`Je možné se tomuto boji vyhnout? Proč?`

`Co je správnou motivací k tomuto boji? Proč?`

`Existuje i nesprávná motivace k boji se zlem? Pokud ano, jaká?`
