---
title:  Misijní příběh
date:   15/09/2023
---

#### Hledání správných slov

_Andrew McChesney_

Alexej Arushanian, 33letý Ukrajinec žijící v Polsku, si v bytě ženy, které montoval okna, všiml Bible a mnoha dalších náboženských knih.

Alexej patřil ke skupině členů církve, která distribuovala Velký spor od Ellen Whiteové. Byl to obtížný úkol, na který je málo vnímavých lidí, a on se modlil za příležitost sdílet knihu v tomto domě.

Po práci mu žena, které bylo asi 40 let a žila sama, nabídla šálek čaje. Alexej seděl a popíjel čaj, zatímco žena se věnovala své práci, při které si zpívala. Alexej se modlil, co má dělat. Nakonec promluvil.

"Vidím, že ráda čtete knihy," řekl.

"Ano, opravdu ráda čtu," řekla. "Možná jste si všiml, že nemám televizi. Čtu pořád."

Žena pokračovala v práci a zpívala.

Alexeje něco napadlo. "Jste křesťanka?" zeptal se.

"Ano, zpívám v kostelním sboru," řekla.

"Také chodím na bohoslužby, na ulici Foksal 8", řekl Alexej a uvedl adresu jediného sboru adventistů sedmého dne ve Varšavě v hlavním městě Polska. "Jsem protestant - adventista sedmého dne."

Když viděl, že žena pozorně poslouchá, osmělil se.

"Rád bych vám dal dárek - knihu o dějinách křesťanství," řekl. "Je opravdu zajímavá."

Žena souhlasila, že si knihu prohlédne.

Když Alexej odnášel nářadí do auta, obával se, že mu už neotevře, až se s knihou vrátí. Ale ona ho přivítala a pozvala dál. Pěkný obal na ni viditelně zapůsobil a ona v knize okamžitě začala listovat. Z výrazu její tváře Alexej poznal, že nesouhlasí se vším, co vidí.

"Je na vás, jestli to, co je v knize, přijmete nebo odmítnete," řekl.

Žena knihu přijala a řekla: "Moc vám děkuji."

Dvojice si ještě chvíli povídala a když Alexej odcházel, byl naplněn radostí. Byl tak šťastný, že našel způsob, jak této ženě knihu dát.

"Mohl jsem mlčet," říká. "Ale ona měla právo se rozhodnout, jestli knihu přijme, nebo ne. Mou povinností bylo pouze knihu ji nabídnout."

_Dary třinácté soboty v tomto čtvrtletí jsou určeny pro TransEvropskou divizi, která zahrnuje Polsko. Děkujeme, že plánujete štědré dary._
