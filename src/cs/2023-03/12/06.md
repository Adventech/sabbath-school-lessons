---
title:  'Boj proti zlým silám'
date:  14/09/2023
---

> <p></p>
> 20Sílu svého mocného působení prokázal přece na Kristu: Vzkřísil ho z mrtvých a posadil po své pravici v nebesích, 21vysoko nad všechny vlády, mocnosti, síly i panstva, nad všechna jména, která jsou vzývána, jak v tomto věku, tak i v budoucím. (Ef 1,20.21)

> <p></p>
> Bůh chce, aby nebeským vládám a mocnostem bylo nyní skrze církev dáno poznat jeho mnohotvarou moudrost. (Ef 3,10)

> <p></p>
> Nevedeme svůj boj proti lidským nepřátelům, ale proti mocnostem, silám a všemu, co ovládá tento věk tmy, proti nadzemským duchům zla. (Ef 6,12)

**Osobní studium**

**Prostuduj si úvodní texty. Co mají společného? Jaký je Pavlův záměr při uvádění seznamu různých zlých duchovních sil?**

`Ef 1,20.21`

`Ef 3,10`

`Ef 6,12`

Pavel popisuje náš „boj“ (Ef 6,12), přičemž používá řecké slovo pro „boj“ mezi zápasníky (palé). Jelikož zápas se považoval za vynikající přípravu pro službu v armádě, jde o popis boje muže proti muži, který se odehrává při střetu bojujících stran. Pavel zdůrazňuje rea­litu boje věřících zblízka proti zlým silám.

Pavel ve svých poměrně obecných popisech („všechna jména, která jsou vzývána...“; Ef 1,21; „nadzemští duchové zla“; Ef 6,12) potvrzuje, že všechny zlé a nadpřirozené síly jsou podrobeny Kristu (Ef 1,21). V žádné bit­vě však nikdy není dobré podceňovat síly protivníka. Pavel důrazně upozorňuje, že nemáme co do činění jen s lidskými nepřáteli, ale že náš boj je i (a především) „proti nadzemským duchům zla“ (Ef 6,12), jejichž vůdcem je samotný ďábel (Ef 6,11). Přestože potřebujeme být ve střehu před mocnými nepřáteli, nemusíme se jimi nechat zastrašit.

Bůh stojí v tomto boji při nás (Ef 6,10) a dává nám tu nejlepší zbroj – svou vlastní „Boží zbroj“ (Ef 6,11; porovnej Iz 59,15–17). Dává nám k dispozici svou pravdu, spravedlnost, pokoj, víru, spasení a Ducha svatého (Ef 6,13–17). Máme-li tuto výzbroj, nemůžeme selhat, protože Bůh je s námi, je na naší straně, bojuje za nás – a je vítězem (Ř 16,20; 1K 15,23.24; 2Te 2,8).

**Aplikace**

`Jak mohou dobrota, svatost a pravda sloužit jako ochrana? Jakou s tím máš osobní zkušenost?`

---

#### Dodatečné otázky k diskuzi

`Kde vznikl tento „velký spor“, jehož jsme součástí?`

`Bůh dovolil, aby „had“ navštívil i naši planetu. Proč mu to nezakázal?`

`Co víš o „silách zla“, které tvoří jednu „válečnou stranu“?`

`Co víš o silách dobra? Kdo všechno je tvoří?`

`Věříš tomu, že dobro vyhraje? Proč?`

`Věříš tomu, že dobro vyhraje i ve tvém zápase se zlem? Proč?`

`Co bys poradil člověku, který nemá rád zlo, ale neví, jak se mu bránit?`

`Jak často „čerpáš“ sílu u Pána? Proč?`
