---
title:  'Sílu hledejte u Pána'
date:  11/09/2023
---

> <p></p>
> 10A tak, bratří, svou sílu hledejte u Pána, v jeho veliké moci. 11Oblečte plnou Boží zbroj, abyste mohli odolat ďáblovým svodům. 12Nevedeme svůj boj proti lidským nepřátelům, ale proti mocnostem, silám a všemu, co ovládá tento věk tmy, proti nadzemským duchům zla. 13Proto vezměte na sebe plnou Boží zbroj, abyste se mohli v den zlý postavit na odpor, všechno překonat a obstát. (Ef 6,10–13)

**Osobní studium**

Pavel končí svůj dopis Efezským naléhavou výzvou, která spojuje témata a myšlenky důležité pro dopis jako celek. Začíná oznámením hlavního tématu závěrečné části tónem velitelského bojového pokřiku: „A tak, bratří, svou sílu hledejte u Pána, v jeho veliké moci“ (Ef 6,10). Zbytek pasáže (Ef 6,11–20) ilustruje a rozvíjí toto velké téma.

`Přečti si ještě jednou text Ef 6,10–20. Jak vnímáš realitu velkého sporu, který podle Pavla zahrnuje působení skutečných nadpřirozených sil? Proč je důležité uvědomovat si tuto důležitou pravdu při našem každodenním chození s Bohem?`

Pavel označuje Krista jako zdroj síly, kterou najdou věřící: „u Pána, v jeho veliké moci“ (Ef 6,10). Označení „Pán“ se v celém listu Efezským vztahuje na Krista (Ef 2,21; 4,1.17; 5,8; 6,1.21). „Síla církve spočívá ve všemohoucnosti jejího vzkříšeného Pána, velitele jejího boje.“ (FINDLAY, G. G. The Epistle to the Ephesians. New York: Ray Long & Richard R. Smith, 1931, s. 398.)

Pavel používá v Ef 6,10 zdůraznění formou opakování a použití synonym: „sílu [...] v jeho veliké moci“. Ukazuje tak, že moc, kterou má církev projevovat, nemá svůj původ ve věřících, ale je odvozena a pochází od Pána Ježíše Krista. Pavel vyzdvihuje důležité téma dopisu: Bůh uděluje věřícím svou moc (Ef 1,19–22; 2,4–6; 3,16.17). Sílu pro každý současný i budoucí konflikt lze najít ve spojení věřících se vzkříšeným a vyvýšeným Kristem.

Zatímco v úvodu této části Pavel soustřeďuje naši pozornost na Krista jako původce moci poskytované věřícím (Ef 6,10), později ukazuje, že při posilování věřících v duchovním boji proti zlu hrají svou roli všechny tři osoby. Bůh (Otec) dává k dispozici své vlastní zbraně jako „Boží zbroj“ (Ef 6,11.13; porovnej Iz 59,17). Již dříve Pavel označuje Ducha svatého jako toho, kdo věřící posiluje. Pavel se modlí za Kristovy následovníky, „aby se pro bohatství Boží slávy ve vás jeho Duchem posílil a upevnil ‚vnitřní člověk‘“ (Ef 3,16). V šesté kapitole je to Duch, kdo dává věřícím „meč Ducha, jímž je slovo Boží“ (Ef 6,17). Věřícím také říká: „V každý čas se v Duchu svatém modlete“ (Ef 6,18). Pavel si přeje, aby jeho posluchači pochopili, že při zmocnění věřících k boji proti silám zla se plně účastní trojjediný Bůh.

**Aplikace**

`Ve kterých situacích sis nejlépe uvědomoval realitu velkého vesmírného sporu? Kdy jsi pochopil, že Ježíš je vítězem velkého sporu a že i ty si můžeš „připsat“ jeho vítězství? Proč je pochopení jeho vítězství důležité pro naši naději?`

---

#### Dodatečné otázky k diskuzi

`Jakou roli hraje v našem boji se zlem Bůh?`

`Máš osobní zkušenosti s Boží silou v boji se zlem? Poděl se s námi.`

`Proč je dobré vědět, kdo je našim nepřítelem a jakou má moc?`

`Proč potřebujeme už dnes poznat, jakou mocí disponuje Ježíš?`

`Jakým způsobem můžeme získat potřebnou sílu? Komu ji Ježíš svěřuje?`

`Co nás čeká, pokud se zlu postavíme jen ve vlastní síle?`

`Pomáhají ti v tomto hledání síly u Pána spoluvěřící? Jak?`
