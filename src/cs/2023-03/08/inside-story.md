---
title:  Misijní příběh
date:   18/08/2023
---

#### Boží uzdravení: 5. část

_Andrew McChesney_

Almira řekla rodičům o svém rozhodnutí stát se adventistkou sedmého dne. Vyprávěla jim také o tom, že navštěvovala zakázané kurzy o nadpřirozenu, o zjevování zlého ducha a o neustálých nočních můrách.

Matka se rozplakala. "Jestliže ti církev pomůže, tak jdi," řekla.

Po svém křtu už Almiru duch nikdy neobtěžoval.

Dnes je 46letá Almira Chalitovna Jalyševa (Альмира Халитовна Ялышева) učitelkou lingvistiky na Zaokské adventistické univerzitě v Rusku. Její manžel Kemil K. Jalyšev, se kterým se seznámila a vzala si ho během studia na Zaokské univerzitě koncem 90. let, je pastorem a viceprezidentem pro studentské záležitosti na univerzitě. Před působením na univerzitě sloužili manželé deset let jako misionáři u nekřesťanského obyvatelstva v ruském regionu Severní Kavkaz, který je součástí tzv. okna 10/40. V nedávné době manželé získali vysokoškolský titul na Mezinárodním adventistickém institutu pokročilých studií (AIIAS) na Filipínách.

Almira je také matkou a doma má pravidlo zakazující všechny dětské pohádky a knihy, které se zmiňují o magii. Po vlastních zkušenostech se zlými duchy věří, že neexistuje nic jako dobrá nebo špatná magie. Říká, že všechna magie otevírá dveře Satanovi a jeho zlým silám. Někdy se jí rodiče ptají: "O čem si budou moje děti povídat s kamarády, když se nebudou dívat na pohádky?" A Almira jim odpovídá, že pokud se rozhodnou mít doma obrazovky, existují mnohem zajímavější věci ke sledování a diskusi, včetně dokumentů o zvířatech a přírodě.

Almiřina sestra Faniya je adventistka. Jejich otec s nimi před smrtí chodil na sobotní bohoslužby. Jejich matka, které je nyní 75 let, pravidelně čte Bibli a spisy Ellen Whiteové. Už netrpí bolestmi hlavy, které chtěla Almira vyléčit za pomocí kurzů o nadpřirozenu. Poté, co byla pokřtěna, začala Almira nosit domů ze sboru časopisy o zdraví. Matka je četla a její životní styl se pomalu měnil. Kdysi pila pouze černý čaj, nyní tento nápoj nahradila čistou vodou a začala být fyzicky aktivní. Bolesti hlavy zmizely. Almiřino přání se splnilo, i když ne tak, jak očekávala. Matka byla uzdravena.

Almira se modlí, aby byla uzdravující přítomností v životech mnoha lidí, a říká: "Odvážný krok, který jsem udělala, když jsem odevzdala svůj život Ježíši, změnil můj život. Rozmazlené, sobecké dívce se dostalo výsady stát se Ježíšovými rukama a nohama. Mou největší touhou je Mu sloužit."
