---
title:  'Důležitá změna oblečení'
date:  14/08/2023
---

> <p></p>
> 20Vy jste se však u Krista takovým věcem neučili – 21pokud jste ovšem o něm slyšeli a byli v něm vyučeni podle pravdy, která je v Ježíši. 22Odložte dřívější způsob života, staré lidství, které hyne klamnými vášněmi, 23obnovte se duchovním smýšlením, 24oblečte nové lidství, stvořené k Božímu obrazu ve spravedlnosti a svatosti pravdy. (Ef 4,20–24)

**Osobní studium**

`Uvažuj o úvodním textu (Ef 4,20–24). Na jakou podstatnou skutečnost se Pavel soustřeďuje, když adresátům svého dopisu líčí okolnosti jejich obrácení?`

Poté, co Pavel popsal jejich dřívější pohanský život (Ef 4,17–19), neříká: „Toto jste se však o Kristu neučili.“ Místo toho připomíná: „Vy jste se však u Krista takovým věcem neučili“ (Ef 4,20). Originální text skutečně naznačuje, že Efezští „slyšeli“ Krista (ne že jen „slyšeli o něm“) – „vskutku slyšeli a byli jste v něm vyučeni“ (Ef 4,21; ČSP). Pavel dále podporuje myšlenku přijetí Ježíšem změněného způsobu života, když říká, že „byli v něm vyučeni tak, jak je pravda v Ježíši“ (Ef 4,21; ČSP). Proto Pavel vnímá „víru“ jako osobní spojení s Kristem, které je tak živé a skutečné, že ho lze popsat jako být vyučen „v něm“. Uznáváme, že vzkříšený a vyvýšený Ježíš je živý a je s námi. Jsme formováni jeho učením a příkladem a projevujeme mu věrnost jako svému živému Pánu. Otevíráme svůj život jeho aktivnímu vedení prostřednictvím Ducha svatého a Božího slova.

Pavel říká, že přijetí Kristem formovaného života se uskutečňuje ve třech krocích. Ty vyjadřuje pomocí obrazů oblečení. (1) „Odložte“ – podobně jako svlékáme staré šaty, je nezbytné ukončit život bez Boha (Ef 4,22), (2) „obnovte se“ – je třeba prožít vnitřní obnovu (Ef 4,23) a (3) „oblečte“ nový život podle Boží vůle (Ef 4,24). Pavlova metafora odráží použití oděvu ve Starém zákoně jako symbolu hříchu (např. Ž 73,6; Za 3,3.4; Mal 2,16) i spasení (např. Iz 61,10; Ez 16,8; Za 3,4.5).

V dávných dobách muži nosili po kolena sahající oblečení (tuniku) jako spodní prádlo a na ní plášť nebo pelerínu na ochranu před sluncem. Podobně i ženy nosily tuniku a roucho. Národy, o kterých píše Bible, byly většinou chudé. Oblečení bylo vzácné a drahé a muselo být trvanlivé. Bylo neobvyklé vlastnit více než jednu sadu. Kvalita a styl těchto oděvů signalizovaly identitu jejich majitele. Převléct se, vyměnit jednu sadu šatů za druhou, byla neobvyklá a důležitá událost. (Zdaleka tedy nešlo o maličkost, kterou my děláme několikrát za den.) Pavel popisuje, že změna v životě bude tak viditelná, jako byla v prvním století výměna jedné sady oblečení za druhou.

**Aplikace**

`Jaký je zásadní rozdíl mezi učením se o Kristu a učením se poznávat Krista?`

---

#### Dodatečné otázky k diskuzi

`Které tři kroky je třeba udělat, aby nás Ježíš mohl formovat k novému způsobu života?`

`Jak probíhá „odložení“ dřívějších způsobů?`

`K jaké obnově nás Pavel vybízí? Co myslí tím „duchovním smýšlením“?`

`Co si musíme obléct, pokud chceme v Boží síle porazit hřích?`

`Jak lidé v Efezu rozuměli Pavlovým slovům o „novém oděvu“?`

`Vnímají lidé, se kterými se pravidelně setkáváš, že jsi jiný člověk, než jsi byl dříve? Co vše se u tebe změnilo?`

`Je něco, co byste ještě rádi změnili? Sdílejme se, ať se můžeme navzájem modlit jeden za druhého, za pokračování naší proměny.`
