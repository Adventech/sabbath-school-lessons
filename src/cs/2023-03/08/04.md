---
title:  'Změna v řeči i jednání'
date:  15/08/2023
---

> <p></p>
> 25Proto zanechte lži a „mluvte pravdu každý se svým bližním“, vždyť jste údy téhož těla. 26„Hněváte-li se, nehřešte.“ Nenechte nad svým hněvem zapadnout slunce 27a nedopřejte místa ďáblu. 28Kdo kradl, ať už nekrade, ale ať raději přiloží ruce k pořádné práci, aby se měl o co rozdělit s potřebnými. 29Z vašich úst ať nevyjde ani jedno špatné slovo, ale vždy jen dobré, které by pomohlo, kde je třeba, a tak posluchačům přineslo milost. (Ef 4,25–29)

**Osobní studium**

Které Pavlovy rady týkající se způsobu komunikace mezi věřícími jsou pro tebe právě teď nejdůležitější? Proč? (Ef 4,25–29)

V textu Ef 4,25–32 apoštol Pavel opakovaně používá zajímavé uspořádání myšlenek, které velmi dobře ilustruje verš Ef 4,25: nejprve (1) zákaz („zanechte lži“), pak následuje (2) příkaz něco dělat („mluvte pravdu každý se svým bližním“) a konečně (3) zdůvodnění („vždyť jste údy téhož těla“, což znamená, že jsme částmi jednoho těla a navzájem se ovlivňujeme). Pavlovo vybízení, že máme mluvit pravdu, není výzvou ke konfrontaci s ostatními členy sboru netaktním či konfliktním předkládáním faktů. Pavel připomíná text Za 8,16, který říká, abychom mluvili pravdu a tím podpořili pokoj.

Vzhledem k tomu, že v Ef 4,31 Pavel zakazuje hněv a zlostné řeči, jeho slova v Ef 4,26 („Hněváte-li se, nehřešte...“) nejsou žádnou omluvou pro projevy hněvu ve sborovém společenství. Pavel spíše jen připouští možnost, že se někdo hněvá, přičemž jeho vyjádření hněv omezuje: Pokud už se tě zmocní hněv, nedovol, aby přinesl ovoce hříchu.

Zdá se, že Pavel přerušuje své pojednání o mluvení zákazem pro zloděje: „Kdo kradl, ať už nekrade“ (Ef 4,28). Za tímto vyjádřením následuje opět pozitivní výzva: „ať raději přiloží ruce k pořádné práci“ (Ef 4,28, viz též 1K 4,12). Možná Pavel zařadil do textu tuto vsuvku o zlodějích kvůli spojitosti mezi krádeží a lží, jak to ilustruje příběh Ananiáše a Safiry ve Sk 5,1–11. Pavlova víra v Kristovu proměňující moc je tak silná, že si představuje, jak se ze zlodějů stávají dobrodinci!

Pavel se pak vrací k tématu mluvení a přikazuje: „Z vašich úst ať nevyjde ani jedno špatné slovo“ (Ef 4,29). Pavel vnímá ničivý účinek „špatného slova“. Pozitivní je, že apoštol nechce pouze, aby se Kristovi následovníci nevyjadřovali způsobem, který ničí lidi a vztahy, ale aby takové své projevy nahradili dobrými slovy, která splňují následující kritéria: (1) pomáhají, (2) ve správný čas na správném místě („kde je třeba“) a (3) aby „posluchačům přineslo milost“ (Ef 4,29). Kéž by taková byla všechna naše slova!

**Aplikace**

`Proč se ti stane, že řekneš něco, čeho později lituješ? Co proti tomu můžeš udělat?`

---

#### Dodatečné otázky k diskuzi

`Proč je lež tak přitažlivá? V jakých situacích nám hrozí, že se k ní uchýlíme?`

`Proč má křesťan mluvit vždy jen pravdu (a někdy raději mlčet)?`

`Věříš tomu, že nás „dobré slovo“ chrání před tím, abychom sklouzli k těm slovům, která šíří zlo?`

`Už jsi v životě někdy něco ukradl? Jaké pocity jsi zažíval?`

`Proč dnes nekradeš?`

`Jak nás nesobecké podělení se s potřebnými chrání před touhou po tom, co nám nepatří?`

`Kdy jsi v poslední době někomu něco záviděl? Co to bylo a jak ses s tou svou závistí vypořádal?`
