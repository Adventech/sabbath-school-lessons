---
title:  'Zničující spirála hříchu'
date:  13/08/2023
---

> <p></p>
> 17To vám říkám a dotvrzuji jménem Páně: nežijte tak, jako žijí pohané podle svých marných představ. 18Mají zatemnělou mysl a odcizili se Božímu životu pro svou nevědomost a zatvrzelé srdce. 19Otupěli, propadli bezuzdnosti a s chtivostí dělají hanebné věci. (Ef 4,17–19)

**Osobní studium**

**Jak Pavel v následujících verších povzbuzuje věřící, aby žili způsobem, který buduje jednotu církve?**

`Ef 4,17–32`

`Ko 3,1–17`

Jak jsme studovali minulý týden, v předchozí části (Ef 4,1–16) se Pavel věnoval tématu jednoty církve. Když porovnáme verše Ef 4,1 a Ef 4,17, všimneme si podobnosti Pavlových výzev ke změně života. Tato podobnost naznačuje, že Pavel řeší v celé kapitole stejné téma – jednotu a způsob života, který ji podporuje. V druhé části kapitoly se na totéž dívá z jiného a zpočátku negativního úhlu pohledu.

V Ef 4,17–24 Pavel dává do protikladu život pohanů, který podle něj podkopává jednotu (Ef 4,17–19), se skutečně křesťanským způsobem života, které jednotu buduje (Ef 4,20–24). Když čteme Pavlovu ostrou kritiku zkaženého životního stylu pohanů, měli bychom si připomenout jeho přesvědčení, že i pohané jsou vykoupeni Bohem prostřednictvím Krista a dostali nabídku úplného společenství v Božím lidu (Ef 2,11–22; 3,1–13). V Ef 4,17–19 tedy nabízí negativní popis života pohanů bez Krista (Ef 2,12).

Pavel se nezabývá jen konkrétními hříchy nebo chováním, jaké pohané projevují. Znepokojuje ho, kam takový život vede a jaké jsou jeho následky. Život v zajetí hříchu má zničující, klesající trajektorii a vede ke zničení. Podstatou textu Ef 4,17–19 je portrét prázdného a hříchem ovlivněného života, jehož důsledkem je, že lidé žijí v zajetí svých „marných představ. Mají zatemnělou mysl a odcizili se Božímu životu pro svou nevědomost a zatvrzelé srdce“ (Ef 4,17.18). Jejich bezduchá spiritualita je zdrojem otupělého chápání zdůrazněného na začátku pasáže („pro svou nevědomost a zatvrzelé srdce“, Ef 4,18). Takové jednání spěje k nečistému způsobu života, do kterého Pavel zahrnuje i zvrhlé sexuální praktiky („propadli bezuzdnosti a s chtivostí dělají hanebné věci“, Ef 4,19). Odcizeni Bohu nevědí, jak žít, a odděleni od jeho zachraňující milosti pokračují v sestupné spirále hříchu a zkaženosti.

**Aplikace**

`Jaká je tvá vlastní zkušenost s mocí hříchu, která člověka nekontrolovaně stahuje dolů do ještě většího hříchu?`

---

#### Dodatečné otázky k diskuzi

`S jakými „marnými představami“, o kterých píše Pavel, ses v životě setkal?`

`Vzpomeneš si na nějaké „marné představy“, které kdysi popoháněly i tebe?`

`Souhlasíš s tím, že trvalý život v hříchu zatemňuje mysl a zatvrzuje srdce?`

`Proč se Pavel zabývá i negativními stránkami, které věřící v Efezu opustili, když přijali Krista?`

`S jakými projevy hříchu bojuješ ve svém životě?`

`Které hříšné projevy vnímáš někdy v našem společenství?`

`Jak si můžeme navzájem pomáhat v pokušeních, se kterými se setkáváme?`
