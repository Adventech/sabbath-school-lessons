---
title:  'Duch svatý v životě věřícího'
date:  16/08/2023
---

> <p></p>
> A nezarmucujte svatého Ducha Božího, jehož pečeť nesete pro den vykoupení. (Ef 4,30)

**Osobní studium**

`Pavel v předchozích verších mluvil o hříších, které souvisejí s tím, jak a co mluvíme. Jakou výzvu nyní adresuje Efezským v souvislosti s přítomností Ducha svatého v křesťanském společenství? Jak rozumíš jeho výzvě v úvodním verši?`

Pavel nabízí znepokojující varování a potěšující zaslíbení. Hříchy, kterých se vůči sobě navzájem dopouštíme v křesťanském spole-čenství, nejsou jen drobnými prohřešky s ma­lými následky. Právě naopak. Pokud zneužíváme Boží dar řeči k ponižování a ničení našich spoluvěřících (Ef 4,25–27.29.31.32), zarmucujeme tím Ducha svatého. To, že Pavel odkazuje na text proroka Izajáše, zdůrazňuje vážnost jeho varování: „Oni se však vzpírali a trápili jeho svatého ducha, proto se jim změnil v nepřítele, sám bojoval s nimi“ (Iz 63,10).

V uklidňujícím zaslíbení Pavel potvrzuje, že Duch svatý dává věřícím svou pečeť v den, kdy přijali Krista (Ef 1,13.14), a tuto pečeť nesou „pro den vykoupení“ (Ef 4,30). Vztah Ducha svatého s věřícím není křehký nebo nejistý, ale pevný a trvanlivý. Když věřící ignorují nabádání v nich přítomného Ducha svatého tím, že používají Boží dar řeči jako útočnou zbraň, neznamená to, že Duch od nich odchází. Naopak zůstává s nimi a prožívá zármutek. Duch svatý má v úmyslu zůstat s věřícími, aby bylo jasné, že jsou Božím vlastnictvím a Bůh je chrání – a to až do Kristova návratu.

Pavel podtrhuje plné božství Ducha – „sva­tého Ducha Božího“ – a vyzdvihuje jeho osobnost tím, že ho zobrazuje jako někoho, kdo je schopen se rozhodovat nebo prožívat zármutek (viz také Ř 8,16.26.27; 1K 2,10.13; 12,11; Ga 5,17.18).

Při diskuzi o tajemství Božství musíme postupovat nesmírně opatrně. Duch je jedno s Otcem a zároveň je odlišný od Otce i Syna. „Duch má svou vlastní vůli a podle ní také jedná. Svým jednáním ho můžeme zarmoutit a můžeme se mu rouhat. Takové projevy jsou charakteristikou osoby, ne nějaké moci nebo jakéhosi vlivu. Je tedy Duch osobou jako vy a já? Ne, protože se naším omezeným lidským vyjadřováním snažíme popsat nevystižitelnost toho, kým Duch ve skutečnosti je a kým se lidské bytosti nikdy nemohou stát.“ (PETERSEN, Paul. God in 3 Persons-In the New Testament. Silver Spring, MD: Biblical Research Institute, 2015, s. 20.)

**Aplikace**

`Je to „svatý Duch Boží“, kdo s námi žije v tak důvěrném svazku, že na něj má vliv to, co děláme a říkáme. Duch svatý, jeden z Trojice, s námi žije v trvalém vztahu, který je pro nás pečetí – ujištěním o jeho vlastnictví – až do konce časů. Jaká by měla být odpověď naší víry na tuto úžasnou pravdu?`

---

#### Dodatečné otázky k diskuzi

`V jakém nebezpečí jsou lidé, kteří od Boha dostali „dar řeči“?`

`Setkal ses už někdy s tím, že jeden věřící ponižoval jiného věřícího? Proč se tak někdy děje i mezi námi? O čem to svědčí?`

`Jak reaguje Duch svatý na takové jednání?`

`Přemýšlíš o tom, zda nezarmucuješ Ducha svatého? K čemu docházíš?`

`Co je třeba udělat, když ti dojde, že děláš něco, co „trápí“ Ducha svatého?`

`Co je tou „pečetí Ducha svatého“? Máme ji už teď, nebo ji obdržíme až v daleké budoucnost? Proč si to myslíš?`

`Můžeme přijít o tuto pečeť?`
