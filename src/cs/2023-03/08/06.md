---
title:  'Laskavost místo hněvu'
date:  17/08/2023
---

> <p></p>
> 31Ať je vám vzdálena všechna tvrdost, zloba, hněv, křik, utrhání a s tím i každá špatnost; 32buďte k sobě navzájem laskaví, milosrdní, odpouštějte si navzájem, jako i Bůh v Kristu odpustil vám. (Sk 4,31.32)

**Osobní studium**

Odvoláním na „den vykoupení“ (Ef 4,30) Pavel vyzval své čtenáře, aby zvážili, jak a co říkají v souvislosti s druhým příchodem Krista. Následující dva verše (Ef 4,31.32) tedy můžeme vnímat jako poučení, jak by měla vypadat naše řeč v očekávání této velké události.

`Jaké postoje a chování by měly doprovázet naše slova a náš způsob vyjadřování ve světle Kristova návratu? Čeho bychom se podle úvodních veršů měli vyvarovat a čím by se měla naše řeč vyznačovat?`

V závěrečné výzvě textu, který tento týden studujeme (Ef 4,17–32), Pavel opět nejprve přináší zákaz, který poukazuje na šest nectností, od nichž se máme vzdálit (Ef 4,31). Potom následuje výzva k laskavosti, milosrdenství a odpuštění (Ef 4,32), a konečně zdůvodnění těchto výzev. Věřící si mají navzájem odpouštět, „jako i Bůh v Kristu odpustil vám“ (Ef 4,32). Seznam šesti špatných vlastností začíná a končí obecnými výrazy „všechna tvrdost“ a „každá špatnost“. Mezi nimi jsou čtyři další výrazy: „zloba“, „hněv“, „křik“ a „utrhání“ (Ef 4,31).

Význam slova „utrhání“ nebo „rouhání“ (ČSP) vychází z řeckého slova blasfémia a nejčastěji označuje hrubé urážení Boha. Původní význam slova blasfémia (a je tomu tak i při překladu do češtiny) má však širší smysl. Vztahuje se na posměšky, urážení, pomluvy, hanobení a znevažování Boha i člověka. V Pavlově popisu se zdá, že se postupně postoj (tvrdost, zloba, hněv) přetaví do zlostné řeči (křik a utrhání). Pavel se v podstatě snaží „odzbrojit“ křesťanovu řeč. Postoje, které podněcují hněvivou řeč a slovní strategie, které ji využívají, mají být z křesťanského arzenálu odstraněny. Křesťanské společenství bude vzkvétat a jednota církve se bude posilovat (srovnej s Ef 4,1–16) jen tam, kde se věřící zbaví slov, která ubližují, útočí, rozdělují a bourají.

V souvislosti se zlými slovy se však nemáme soustředit na jejich potlačení, ale spíše nahrazení. Naše rozhovory a činy v Kristově rodině – a také mimo ni – nemají mít svůj původ v hněvu, ale mají být motivovány laskavostí, milosrdenstvím a odpuštěním založeným na nejvyšším standardu ze všech – na odpuštění, jakým Bůh v Kristu odpustil nám (Ef 4,32). Pavel představuje „vertikální odpuštění“ (které nám nabízí Bůh) jako vzor pro „horizontální odpuštění“ (mezi námi lidmi; porovnej Ko 3,13; Mt 6,12.14.15).

**Aplikace**

`Zamysli se nad silou svých slov. Jak je můžeš využít k tomu, aby tě povznášela, povzbuzovala a budovala tvou víru i víru tvých bratří a sester?`

---

#### Dodatečné otázky k diskuzi

`Před jakými projevy zla nás Pavel velice důrazně varuje?`

`Proč jsou tyto „násilné projevy“ tak nebezpečné?`

`Jak na tebe působí lidé, kteří jsou laskaví a milosrdní?`

`K čemu máš blíže – k tvrdosti nebo laskavosti? Proč?`

`Jak můžeme bojovat s našimi sklony k násilí?`

`Setkal ses někdy s tím, že ti jiný křesťan něco nutil? Jak to na tebe působilo?`

`Proč musíme lidem (i našim dospívajícím dětem) dát svobodu v jejich hledání vztahu k Bohu a k víře?`

`Co je pro tebe těžší – odpustit, nebo odpuštění přijmout? Proč?`
