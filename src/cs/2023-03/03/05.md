---
title:  'Kristus nade vším'
date:  12/07/2023
---

> <p></p>
> 20Sílu svého mocného působení prokázal přece na Kristu: Vzkřísil ho z mrtvých a posadil po své pravici v nebesích, 21vysoko nad všechny vlády, mocnosti, síly i panstva, nad všechna jména, která jsou vzývána, jak v tomto věku, tak i v budoucím. (Ef 1,20.21)

> <p></p>
> 1I vy jste byli mrtvi pro své viny a hříchy, 2v nichž jste dříve žili podle běhu tohoto světa, poslušni vládce nadzemských mocí, ducha, působícího dosud v těch, kteří vzdorují Bohu. (Ef 2,1.2)

> <p></p>
> Nevedeme svůj boj proti lidským nepřátelům, ale proti mocnostem, silám a všemu, co ovládá tento věk tmy, proti nadzemským duchům zla. (Ef 6,12)

**Osobní studium**

Apoštol Pavel oslavuje vyvýšení Ježíše, který nyní sedí s Otcem na nebeském trůnu. Když poukázal na postavení Krista ve vztahu k Otci („posadil [ho] po své pravici v nebesích“ Ef 1,20), soustřeďuje Pavel svou i naši pozornost na Ježíšův vztah k „mocnostem“. Ježíš, který (spolu)vládne s Otcem, je vyvýšen „vysoko nad všechny vlády, mocnosti, síly i panstva, nad všechna jména, která jsou vzývána, jak v tomto věku, tak i v budoucím“ (Ef 1,21).

**Zaměř se na to, jak Pavel mluví o zlých duchovních silách. Proč apoštol věnuje pozornost těmto „silám“?**

`Ef 1,21`

`Ef 2,2`

`Ef 6,12`

Pasáž Sk 19,11–20, popisující příběh sedmi synů Skévy, ilustruje, že Efez byl v době Pavla centrem magických praktik. „Nejdůležitější charakteristikou praktikování magie v celém helenistickém světě bylo vnímání a poznávání duchovního světa, který má vliv na každý aspekt života. Cílem snahy kouzelníka bylo rozeznat užitečné duchy od škodlivých a naučit se rozlišit působení a sílu duchů. Prostřednictvím těchto znalostí měli být schopni vytvořit prostředky (mluvená nebo psaná zaklínadla, amulety a podobně) k manipulaci s duchy v zájmu jednotlivce. Využitím správných postupů se měla dát vyléčit nemoc vyvolaná duchem, [nebo] by se dal vyhrát závod vozů.“ (ARNOLD, Clinton E. Power and Magic: The Concept of Power in Ephesians. Baker Pub Group, 1992, s. 18.)

Snaha ovládat jednotlivá božstva a mocnosti prostřednictvím magie byla charakteristickým znakem náboženského života v Efezu (viz Sk 19,13) a je v různých obměnách populární i dnes. Pavel se snaží objasnit vztah mezi Kristem a těmito „mocnostmi“: Ježíš je vyvýšen „nad všechny vlády, mocnosti, síly i panstva...“ (Ef 1,21).

Aby si byl jistý, že jeho posluchači chápou, že mimo Ježíše neexistuje žádná vyšší moc, přidává zmínku o praxi odvolávat se v magii na jména různých božstev. Ježíš je vyvýšen i „nad všechna jména, která jsou vzývána“ (Ef 1,21). Přejdeme-li od vymezení toho, koho Ježíš převyšuje, k vymezení času, po který to platí, Pavel zdůrazňuje, že Ježíšova vznešená vláda není omezena. Jeho vláda nad všemi mocnostmi platí „jak v tomto věku, tak i v budoucím“ (Ef 1,21).

**Aplikace**

`Jak se působení „vlády, mocnosti, síly i panstva“ projevuje v dnešním světě? Co můžeme dělat, abychom se nestali jejich obětí?`

---

#### Dodatečné otázky k diskuzi

`Jak vysoko je dnes Ježíš „vyvýšen“?`

`Jakou roli hrála v životě obyvatel Efezu magie?`

`Co používali efezští k tomu, aby mohli ovládat jednotlivá božstva?`

`Proč bylo pro věřící v Efezu tak důležité poznání, že Bůh Ježíše vyvýšil i nad všechna jména, která byla v jejich městě vzývána?`

`S jakým „vzýváním“ se v dnešní době setkává?`

`Proti jakým „mocnostem“ musíme dnes bojovat my?`

`Proč bychom si měli uvědomovat, že za našimi lidskými nepřáteli mohou stát temné síly – padlí andělé – démoni?`
