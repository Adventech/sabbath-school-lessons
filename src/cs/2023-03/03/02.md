---
title:  'Modlitba a díkůvzdání'
date:  09/07/2023
---

> <p></p>
> 15Proto i já, když jsem uslyšel o vaší víře v Pána Ježíše a lásce ke všem bratřím, 16nepřestávám za vás děkovat a stále na vás pamatuji ve svých modlitbách. 17Prosím, aby vám Bůh našeho Pána Ježíše Krista, Otec slávy, dal ducha moudrosti a zjevení, abyste ho poznali 18a osvíceným vnitřním zrakem viděli, k jaké naději vás povolal, jak bohaté a slavné je vaše dědictví v jeho svatém lidu 19a jak nesmírně veliký je ve své moci k nám, kteří věříme. 20Sílu svého mocného působení prokázal přece na Kristu: Vzkřísil ho z mrtvých a posadil po své pravici v nebesích, 21vysoko nad všechny vlády, mocnosti, síly i panstva, nad všechna jména, která jsou vzývána, jak v tomto věku, tak i v budoucím. 22„Všechno podrobil pod jeho nohy“ a ustanovil jej svrchovanou hlavou církve, 23která je jeho tělem, plností toho, jenž přivádí k naplnění všechno, co jest. (Ef 1,15–23)

**Osobní studium**

Pavel se dozvěděl, že se věřícím v Efezu daří růst ve víře v Ježíše a ve vzájemné lásce (možná se o tom dozvěděl od Tychika, Ef 6,21.22) a píše jim ve svém dopise, že se za ně modlí.

`Porovnej dvě Pavlovy zprávy o modlitbě v listu Efezským – Ef 1,15–23 a Ef 3,14–21. Která témata mají tyto dva texty společná?`

Může se stát, že naše modlitba je plná smutku, který nám působí to, za co se modlíme. Pavlovy modlitby v listu Efezským však naznačují, že přirozeným jazykem modlitby je vzdávání díků. Do našeho života přichází požehnání a my Bohu děkujeme. I když se ocitneme v těžké situaci, chceme ho chválit za jeho proměňující přítomnost v našich životech. Oslavujeme milost a moc vznešeného Ježíše (Ef 1,20–23) a děkujeme mu za to, že žehná těm, kteří jsou kolem nás. Pavlovo tajemství modlitby, která má sílu měnit, zní: klíčem k modlitbě je chvála a díkůvzdání.

Pavel také napsal: „nepřestávám za vás děkovat a stále na vás pamatuji ve svých modlitbách“ (Ef 1,16; viz také Fp 1,3.4; 1Te 1,2 a 5,16–18).

Co vlastně znamená výzva „v modlitbách neustávejte“ (1Te 5,17)? To neznamená, že máme stále klečet a modlit se. Znamená to, že požehnáni Božím Duchem procházíme životem se srdcem otevřeným Boží přítomnosti a moci a hledáme důvody k tomu, abychom Bohu děkovali. Znamená to, že jsme připraveni čelit otázkám a problémům života, a když do našeho života vstupují nečekané obtíže a zvraty, hledáme Boží radu. Znamená to nežít v odcizení od Boha, ale ve spojení s ním, vždy otevřeni jeho vedení.

Příliš často vnímáme modlitbu jako jakýsi dodatek či doplněk k učednictví, který je třeba praktikovat, když nám to vyhovuje nebo se to od nás očekává. Pavel však přináší jiný pohled. Apoštol vnímá velmi vážně úkol modlit se za věřící v Efezu. Dělá to tak, že za ně děkuje (Ef 1,16; porovnej Ef 1,3–14) a přimlouvá se za ně (Ef 1,17–23; porovnej Ef 3,14–21). Modlitba je pro něj zásadním, nebo dokonce nejdůležitějším úkolem křesťanů. Tyto verše nás vyzývají k modlitbě. A tato výzva se týká každého z nás. Uvažujme o naší vlastní „modlitební službě“ ve světle Pavlovy oddanosti.

**Aplikace**

`Proč je důležité děkovat Bohu v modlitbě za to, za co jsme mu vděčni?`

---

#### Dodatečné otázky k diskuzi

`Co motivovalo Pavla k tomu, že nepřestával děkovat za věřící v Efezu?`

`Proč je dobré naplnit naše modlitby hlavně díky?`

`Za co můžeme děkovat v těžkých obdobích života?`

`Proč Pavel pamatuje na efezské ve svých modlitbách?`

`O jaký dar pro efezské prosí Pavel Boha? Proč je to tak důležité?`

`Proč někdy nevidíme naději, ke které nás povolal Bůh?`

`Jak by se měl v církvi projevit fakt, že Bůh Ježíše ustanovil její hlavou?`
