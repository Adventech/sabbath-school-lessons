---
title:  'Duch svatý dává poznání Boží moci'
date:  10/07/2023
---

> <p></p>
> 15Proto i já, když jsem uslyšel o vaší víře v Pána Ježíše a lásce ke všem bratřím, 16nepřestávám za vás děkovat a stále na vás pamatuji ve svých modlitbách. 17Prosím, aby vám Bůh našeho Pána Ježíše Krista, Otec slávy, dal ducha moudrosti a zjevení, abyste ho poznali 18a osvíceným vnitřním zrakem viděli, k jaké naději vás povolal, jak bohaté a slavné je vaše dědictví v jeho svatém lidu 19a jak nesmírně veliký je ve své moci k nám, kteří věříme. (Ef 1,15–19)

**Osobní studium**

Pavel připomíná jednu zásadní prosbu, kterou předkládá v modlitbě před Boží trůn. Píše, že Duch svatý vstupuje do života věřících v době jejich obrácení (Ef 1,13.14). Nyní se však Pavel modlí za nové požehnání Ducha, který má dát věřícím potřebnou moudrost, aby ještě hlouběji pochopili Ježíše, aby „ho poznali“ (Ef 1,17).

Pavel se modlí, aby Duch svatý po­mohl věřícím porozumět třem důležitým tématům. Pokus se je všechny sám rozpoznat v textu Ef 1,17–19.

Modlí se, aby věřící v Efezu pochopili, k jaké naději je Bůh povolal (Ef 1,18), touží, aby nezapomínali na to, co již Bůh pro jejich spásu vykonal v minulosti (Ef 1,3–9.11–13), a soustředili se na slavnou budoucnost, kterou pro ně připravil (Ef 1,10.14).

Modlí se, aby věřící pochopili, jak bohaté a slavné je jejich „dědictví v jeho svatém lidu“ (Ef 1,18), připomíná starozákonní představu o věřících jako o Božím dědictví (Dt 9,29; 32,9; Za 2,12; porovnej s Ef 1,11). Chce, aby věděli, že nejenže mají dědictví od Boha, ale že sami jsou Božím dědictvím. Pokud si to uvědomí, lépe pochopí, jakou nesmírnou hodnotu pro Boha mají.

Modlí se, aby pochopili, jak „nesmírně veliký je ve své moci k nám, kteří věříme“ (Ef 1,19), a představuje Ducha svatého, který přináší nové a hlubší poznání úžasné Boží moci.

Ve všech těchto modlitbách Pavel touží, aby jeho adresáti vnitřně prožili a poznali, co vše jim bylo v Ježíši dáno.

**Aplikace**

`Jak můžeš lépe prožít, „jak nesmírně veliký je ve své moci k nám, kteří věříme“? Co to znamená v každodenním životě?`

---

#### Dodatečné otázky k diskuzi

`V jakých oblastech jsme odkázáni na moc a pomoc Ducha svatého?`

`Proč Pavel nazývá Ducha svatého „duchem moudrosti a zjevení“?`

`Co si představuješ pod pojmem „osvícený vnitřní zrak“?`

`Jakou roli hraje Duch svatý v době našeho „obrácení“?`

`Co nám Duch svatý nabízí v průběhu následujícího života?`

`Která tři důležitá témata před námi otevírá Duch svatý?`
