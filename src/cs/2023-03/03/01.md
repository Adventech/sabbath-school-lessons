---
title:  'Moc vyvýšeného Ježíše'
date:  08/07/2023
---

### Texty na tento týden
Ef 1,15–23

> <p>Základní verš</p>
> „Sílu svého mocného působení prokázal přece na Kristu: Vzkřísil ho z mrtvých a posadil po své pravici v nebesích...“ (Ef 1,20)

Zdá se, že lidské bytosti v sobě mají touhu mít stále víc a být rychlejší. Výrobce automobilů Devel Motors například ukázal prototyp svého Devel Sixteen. Pod kapotou Devel Sixteen se ukrývá motor V16 se čtyřmi turbodmychadly o objemu 12,3 litru a s výkonem 5 073 koní (3 728 kW). Za 1,8 sekundy by měl dosáhnout své maximální rychlosti 560 km/h. Pokud to nestačí, představte si supertahač Peterbilt se třemi proudovými motory a s výkonem 36 000 koňských sil (26 478 kW), který dokáže dosáhnout rychlosti 600 km/h a k zastavení mu pomáhají dva letecké padáky.

Naproti tomu se Pavel modlí, aby věřící v Efezu, kteří jsou v pokušení obdivovat různé síly a božstva své kultury, zakusili prostřednictvím Ducha svatého nesmírnou moc, kterou jim dává k dispozici Bůh v Kristu. Tato božská moc se neměří koňskými silami a není to magie, ale můžeme ji pozorovat při čtyřech událostech kosmického významu, které posouvají kupředu dějiny spasení: (1) Ježíšovo vzkříšení; (2) jeho vyvýšení na Boží trůn; (3) podřízení všeho Kristu a (4) ustanovení Krista hlavou církve (Ef 1,19–23).

Při uvažování o těchto čtyřech událostech mohou věřící začít chápat – a zažívat – obrovskou moc, kterou Bůh používá v jejich prospěch.

**Osnova lekce**

Třetí lekce zaměří naši pozornost na Pavlovu modlitbu, ve které Bohu děkuje i jej prosí za své spoluvěřící v Efezu (Ef 1,15–23).

- Ef 1,15.16: Pavlova modlitba díků (neděle)
- Ef 1,17–19: Prosba za dar moudrosti a pochopení (pondělí)
- Ef 1,20–23: Vděčnost za velkou Boží moc (úterý)
- v. 20.21: Projev Boží moci – Ježíšovo vítězství nad silami zla (středa)
- v. 22.23: Projev Boží moci – vyvýšení Ježíše nade vše (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Co je to ta „moc“?`

`Znáš nějakého člověka, který má moc? Jak se cítíš v jeho přítomnosti? Proč?`

`Jaký je rozdíl mezi tím, když chápu, jak obrovskou moc má Bůh, a tím, když tuto moc mohu aktivně zažívat?`

`Zažil jsi někdy tu obrovskou Boží moc? Jak a kdy?`

`Jak rozumíš termínu „vyvýšený“?`

`Kdo a jak vyvýšil Ježíše?`

`Jak se cítíš v přítomnosti „vyvýšeného Ježíše“?`
