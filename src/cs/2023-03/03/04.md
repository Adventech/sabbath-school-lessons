---
title:  'Účast na moci vzkříšení'
date:  11/07/2023
---

> <p></p>
> 20Sílu svého mocného působení prokázal přece na Kristu: Vzkřísil ho z mrtvých a posadil po své pravici v nebesích, 21vysoko nad všechny vlády, mocnosti, síly i panstva, nad všechna jména, která jsou vzývána, jak v tomto věku, tak i v budoucím. 22„Všechno podrobil pod jeho nohy“ a ustanovil jej svrchovanou hlavou církve, 23která je jeho tělem, plností toho, jenž přivádí k naplnění všechno, co jest. (Ef 1,20–23)

> <p></p>
> Davidův, žalm. Výrok Hospodinův mému pánu: „Zasedni po mé pravici, já ti položím tvé nepřátele za podnoží k nohám.“ (Ž 110,1)

**Osobní studium**

Ve zbývajících verších Pavlovy modlitby (Ef 1,20–23) se apoštol podrobněji věnuje třetímu tématu. Doufá, že Duch svatý pomůže věřícím pochopit nesmírnou Boží moc, kterou používá v jejich prospěch. Začíná připomínkou dvou událostí v dějinách spasení, kde se projevila Boží moc: (1) Ježíšovo vzkříšení z mrtvých a (2) vyvýšení Ježíše na trůn v nebesích (Ef 1,20).

**Jak se Boží moc projevila v Ježíšově vzkříšení?**

`Ef 1,20`

`1K 15,20–22`

`Fp 3,8–11`

`Žd 13,20.21`

`1Pt 1,3`

Křesťané pevně věří v Ježíšovo vzkříšení (1K 15,14.17). Kristus vstal z mrtvých, a proto očekávají i jeho věrní vzkříšení k věčnému životu při jeho příchodu (1K 15,20–23).  Kristus vstal z mrtvých, proto ho můžeme i dnes prosit za všechna požehnání evangelia, včetně přítomnosti Ducha svatého v našich životech.

Obraz toho, že Bůh „posadil [Krista] po své pravici“ (Ef 1,20), pochází ze Žalmu 110,1. Je to nejčastěji citovaná starozákonní pasáž v Novém zákoně (zdá se, že z ní čerpají všechny výše uvedené verše). Téma vyvýšení Krista je v listu Efezským nesmírně důležité. Pavel píše, že Bůh věřící „spolu s ním uvedl na nebeský trůn“ (Ef 2,6). Kromě toho Pavel mluví o Kristově vyvýšení jako o podmínce toho, aby Kristus naplnil vše, co bylo psáno, a dal dary své církvi (viz Ef 4,8–11).

Ve verších Ef 4,8–11 Pavel své adresáty varuje, aby Krista nechápali jako toho, kdo jen pasivně sedí na Otcově trůnu. Předkládá spíše „dynamický novozákonní obraz vyvýšeného Krista, který svým Duchem působí po celém světě, aby vítězil, a on opravdu vítězí“. (BRUCE, F. F. The Epistles to the Colossians, to Philemon, and to the Ephesians. Grand Rapids, MI: Eerdmans, 1984, s. 133.) Pavel tedy popisuje vyvýšení (korunovaci) Krista nejen proto, aby poukázal na obrovskou Boží moc nabízenou věřícím, ale ukazuje i na zdroj této moci.

**Aplikace**

`Ve kterých oblastech svého života potřebuješ Kristovu moc? Jak ji můžeš přijmout a jak ji můžeš využít? Co ti může bránit v přístupu k jeho moci?`

---

#### Dodatečné otázky k diskuzi

`Vrcholným projevem a důkazem Boží moci je dle Pavla „Ježíšovo vzkříšení“. Jak tomu rozumíš?`

`Proč je i pro nás Ježíšovo vzkříšení tak důležité?`

`Co vše by se změnilo, kdyby Ježíš zůstal ve skalním hrobě? Proč?`

`Můžeme mít i my nějakou zkušenost s mocí vzkříšení? Kdy a jak?`

`Pavel tvrdí, že Bůh spolu s Kristem uvedl na trůn i nás. Co tím  myslí?`

`Proč je v NZ tak často citován text Žalm 110,1?`

`Jak tvou spiritualitu ovlivňuje víra v Ježíšovo vzkříšení?`
