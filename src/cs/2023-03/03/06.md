---
title:  '„VŠECHNO PODROBIL POD JEHO NOHY“'
date:  13/07/2023
---

> <p></p>
> 22„Všechno podrobil pod jeho nohy“ a ustanovil jej svrchovanou hlavou církve, 23která je jeho tělem, plností toho, jenž přivádí k naplnění všechno, co jest. (Ef 1,22.23)

**Osobní studium**

Již od začátku křesťané rozpoznali ve verši Ž 110,1 proroctví o Ježíšově vyvýšení: „Výrok Hospodinův mému pánu: ‚Zasedni po mé pravici, já ti položím tvé nepřátele za podnoží k nohám‘.“ Podobně z kontextu chápali „syna člověka“ v Ž 8,5 jako vyvýšeného Krista: „Svěřuješ mu vládu nad dílem svých rukou, všechno pod nohy mu kladeš“ (Ž 8,7). Zřejmě se také báli, že jsou nad nimi mocnosti temnoty a existuje reálná hrozba, že si je podmaní. Chopili se však pravdy, že tyto síly jsou podřízeny Kristu, tedy že Kristus má nad nimi moc.

V listu čteme, že Otec „všechno podrobil pod jeho [Ježíšovy] nohy“ a „ustanovil jej svrchovanou hlavou církve“ (Ef 1,22). Přestože „vše“ je univerzální, všeobjímající pojem, Pavel má stále na mysli „mocnosti“ zmíněné v Ef 1,21. Ono „vše“ – včetně kosmických, nadpřirozených a duchovních sil – je pod Kristovýma nohama a je mu to podřízeno.

Jaké výhody přináší církvi skutečnost, že Kristus byl vyvýšen na trůn a vládne nad vším na nebi i na zemi? (Ef 1,22.23)

Bůh učinil Krista vítězem nad všemi mocnostmi zla. Církev (jako společenství věřících) je těsně propojena s Kristem a ten jí dává vše, co potřebuje. Tato skutečnost zaručuje vítězství církve nad jejími nepřáteli. Boží moc, která se projevila ve vzkříšení Krista a jeho vyvýšení nad každou vesmírnou mocnost, jedná nyní ve prospěch církve. Bůh dal vítězného Krista církvi, která je s ním tak propojená, že ji můžeme nazývat jeho tělem.

Jak můžeme poznat vyvýšeného Krista a zakusit Boží moc v našich životech? Pavel se přímo nezabývá žádnými mechanizmy nebo postupy, kterými se to děje. Hodně však naznačuje skutečnost, že tento text je součástí Pavlovy modlitby. Pavel věří, že Bůh na jeho modlitbu odpoví. Potvrzuje účinnost Boží moci, zjevené v Kristu. Podle něj je proto opodstatněné prosit, aby tato moc působila i v životě věřících.

**Aplikace**

`Jaká je tvoje vlastní zkušenost s mocí modlitby? Nejde jen o vyslyšené modlitby, ale o modlitbu obecně. Jak tě modlitba přibližuje k Bohu? Jak ti dává moc, kterou nabízí Kristus?`

---

#### Dodatečné otázky k diskuzi

`Proč je tak důležité, aby hlavou naší církve byl a zůstával Ježíš?`

`Pavel zdůrazňuje, že Bůh Ježíši „všechno podrobil pod jeho nohy“. Jak tomu rozumíš?`

`Existuje něco, z čeho máš strach, protože je to mocnější než ty? Co nám na tyto strachy nabízí Ježíš?`

`Autor lekce tvrdí, že Bůh používá ve prospěch církve stejnou moc, jako byla ta, kterou vzkřísil Ježíše. Uveď nějaký příklad, kdy jsi to zažil v praxi.`

`Pavel věří, že jeho modlitby nejsou zbytečné. Proč věří, že na ně Bůh odpoví?`

`Věříš, že Bůh odpovídá i na tvé modlitby? Proč to dělá?`
