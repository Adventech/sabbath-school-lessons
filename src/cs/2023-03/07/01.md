---
title:  'Jednota Kristova těla'
date:  05/08/2023
---

### Texty na tento týden
Ef 4,1–16

> <p>Základní verš</p>
> „A toto jsou jeho dary: jedny povolal za apoštoly, jiné za proroky, jiné za zvěstovatele evangelia, jiné za pastýře a učitele, aby své vyvolené dokonale připravil k dílu služby – k budování Kristova těla...“ (Ef 4,11.12)

Jedna z Ezopových bajek se jmenuje „O rukou, nohách a břichu“. Ruce a nohy se rozzlobily na břicho. Nic nedělá a pořád by chtělo jíst. Rozhodly se, že už nedají břichu nic k jídlu. Jenže když břicho hladovělo, ruce i nohy zeslábly...

Také apoštol Pavel použil lidské tělo k vyjádření důležitého duchovního principu. Apoštol používá lidské tělo k popisu církve – těla Kristova. Tělo se skládá z různých částí, které mají různé dovednosti. Aby bylo tělo zdravé a prospívalo, všechny jeho části musí spolupracovat. V textu Ef 4,1–16 se Pavel vrací k metafoře těla, kterou tak účinně využil ve svých předchozích listech (Ř 12,3–8; 1K 12,12–31). Kristus je nyní hlavou těla a přivádí tělu „obdarované“ lidi, kteří pomáhají budovat jednotu těla. Každá část těla – tedy každý člen církve – přispívá svými schopnostmi k tomu, aby církev jako celek prospívala.

Pavlův obraz zdravého spolupracujícího těla nám pomáhá pochopit Boží cíl pro nás: být součástí církve sjednocené v Kristu a přinášející ovoce.

**Osnova lekce**

Při studiu první poloviny 4. kapitoly listu Efezským navážeme na to, co Pavel o Kristově církvi řekl už dříve. Evangelium rozbořilo hradby a buduje církev (Ef 2), která je velkým názorným obrazem Boží moudrosti pro celý vesmír (Ef 3). Tento úkol plní právě proto, že je navzdory své různorodosti díky Kristu jednotná.

- Ef 4,1–3: Jednota církve – Boží záměr, o nějž máme usilovat (neděle)
- Ef 4,4–6: Základ jednoty – ten, který nás sjednocuje (pondělí)
- Ef 4,7–10: Jednota v různosti – každý věřící dostává různé dary (úterý)
- Ef 4,11–13: Důsledek jednoty – efektivnější služba (středa)
- Ef 4,14–16: Ohrožení jednoty – nebezpečí pro církev (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Co je to jednota a kdy je obzvláště důležitá?`

`Pavel přirovnává církev ke „Kristovu tělu“. Co nám tím chce sdělit?`

`K čemu mají podle úvodního textu sloužit dary Ducha svatého?`

`Pokud nás mají dary Ducha svatého dokonale připravit k dílu služby, jak bychom k nim měli přistupovat?`

`Autor lekce tvrdí, že každý člen církve přispívá svými schopnostmi k tomu, aby církev jako celek prospívala. Co si o tom myslíš?`
