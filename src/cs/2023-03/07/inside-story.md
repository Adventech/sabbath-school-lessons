---
title:  Misijní příběh
date:   11/08/2023
---

#### Skutečná oběť? - 4. část

_Andrew McChesney_

Uplynul asi rok. Almira se každý večer modlila a četla Bibli, aby ji dal zlý duch pokoj. Každou sobotu chodila do sboru a snášela nepříjemnou kritiku a dokonce i výhrůžky ze strany rodičů, příbuzných a sousedů. Zbytek jejího života se však nezměnil. Ve všední dny chodila do školy a po nocích a o víkendech se často bavila s přáteli v klubech.

V osmnácti letech se Almira dostala na křižovatku své křesťanské víry. Narazila na otázku, na kterou si nedokázala odpovědět. Nedokázala pochopit, proč Bible nazývá Ježíšovu smrt obětí. Ježíšova smrt jí jako oběť nepřipadala. Byl sice krutě pronásledován a ukřižován, ale určitě věděl, že bude vzkříšen, tak z jakého důvodu byla jeho smrt obětí? Naproti tomu Almira čelila pronásledování každou sobotu a měla pocit, že pro Ježíše obětovala své vztahy s rodiči, příbuznými i přáteli. Netušila, jak její příběh skončí. Zdálo se, že přinesla větší oběť.

Zoufalá se modlila o odpověď. "Ježíši," řekla, "četla jsem, že Ti mám otevřeně říct o svých starostech a Ty mi odpovíš. Navrhuji toto: budu si každý den číst o Tvém životě v evangeliích a v knize Touha věků. Prosím, zjev mi, co znamená Tvá smrt na kříži a proč byla Tvá oběť tak veliká."

Almira ve skutečnosti nechtěla číst Bibli ani knihu Touha věků od Ellen Whiteové, ale přinutila se číst obojí každý den. Zpočátku při čtení bojovala s nudou. S Ježíšem neměla blízký vztah. I když v sobotu uctívala Boha, během týdne žila svým vlastním životem.

Almira četla dál a nakonec našla odpověď. V knize Touha věků četla: "Satan Ježíše vytrvale pokoušel. Spasitel neviděl za hranice hrobu. Naděje mu nedávala jistotu vítězství nad smrtí ani nezaručovala, že Otec jeho oběť přijme. Kristus se bál, že hřích se Bohu natolik protiví, že by jejich odloučení mohlo být věčné." (s. 484)

To byla odpověď na její modlitbu. Ježíš se také obával, že zemře navždy, ale byl připraven pro ni toto riziko podstoupit. Zarazilo ji, že neznal konec, stejně jako ona nevěděla, jak skončí její příběh. On však riskoval svůj věčný život, aby ji zachránil.

Ohromena takovou nekonečnou láskou vylila své srdce v modlitbě: "Ježíši, i kdyby Tě nikdo na zemi nenásledoval, já Tě následovat budu."

Poté se rozhodla odevzdat svůj život Ježíši ve křtu.

_Příběh Almiry se uzavře příští týden. Děkujeme vám za vaše misijní dary, které pomáhají šířit evangelium v Rusku a po celém světě._
