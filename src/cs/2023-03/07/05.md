---
title:  'Dary vyvýšeného Ježíše'
date:  09/08/2023
---

> <p></p>
> 11A toto jsou jeho dary: jedny povolal za apoštoly, jiné za proroky, jiné za zvěstovatele evangelia, jiné za pastýře a učitele, 12aby své vyvolené dokonale připravil k dílu služby – k budování Kristova těla, 13až bychom všichni dosáhli jednoty víry a poznání Syna Božího, a tak dorostli zralého lidství, měřeno mírou Kristovy plnosti. (Ef 4,11–13)

**Osobní studium**

Včera jsme studovali, jak Pavel, inspirovaný textem Ž 68,19, popsal vzkříšeného, vyvýšeného a vítězného Ježíše jako dárce, který dává lidem dary. O jaké dary jde a proč je vlastně dává? (Ef 4,11–13)

Pavel představuje čtyři skupiny obdarovaných lidí, kteří jsou součástí „pokladu“, jímž vyvýšený Ježíš obdarovává svou církev: (1) apoštolové, (2) proroci, (3) evangelisté, (4) pastýři a učitelé (struktura řeckého textu naznačuje, že jde o jednu skupinu). Dary, které Kristus dává lidem, mají jasné poslání: připravit vyvolené „k dílu služby – k budování Kristova těla“ (Ef 4,12), a to až do doby, dokud bychom všichni nedosáhli „jednoty víry a poznání Syna Božího, a tak dorostli zralého lidství, měřeno mírou Kristovy plnosti“ (Ef 4,13).

Poslední uvedený bod byl mimořádně důležitý pro první adventisty, kteří uvažovali o duchovních darech Ellen G. Whiteové. Potvrzuje Bible přítomnost daru proroctví v církvi pouze v době apoštolů? Nebo tento dar trvá až do Kristova návratu? První adventisté našli svou odpověď mimo jiné ve verši Ef 4,13 a vysvětlovali ji na příběhu o kapitánovi lodi, jenž se měl řídit pokyny poskytnutými pro plavbu. Když se loď blížila k přístavu, kapitán z pokynů vyčetl, že na palubu přijde lodivod, který pomůže plavidlu bezpečně přistát. Aby zůstal věrný původním pokynům, musí umožnit lodivodovi nastoupit a poslechnout jeho rady. „Kdo teď poslouchá původní knihu pokynů? Ti, kteří nového lodivoda odmítají, nebo ti, kdo ho přijímají, jak jim nařizuje kniha s instrukcemi? Posuďte sami.“ (SMITH, Uriah. „Do We Discard the Bible by Endorsing the Visions?“ RH, 13. ledna 1863, s. 52.)

Měli bychom být opatrní, když rozpoznáváme obdarování evangelistů, pastýřů a učitelů, protože o těchto pozicích uvažujeme v našem dnešním kontextu. Na základě našeho chápání textu šlo v Pavlových dnech o všechny laické vedoucí, kteří sloužili sborům v Efezu, scházejícím se v domácnostech křesťanů (viz 1Pt 2,9; Sk 2,46, 12,12).

**Aplikace**

`Uvažuj o textu z Izajáše: „Co se mělo pro mou vinici ještě udělat, a já pro ni neudělal?“ (Iz 5,4). Zamysli se nad tímto veršem v kontextu toho, co nám Bůh dal prostřednictvím služby Ellen G. Whiteové. Jak můžeme vnímat její dar v souvislosti s biblickým poselstvím?`

---

#### Dodatečné otázky k diskuzi

`Pavel tu vyjmenovává Ježíšovy dary církvi, které jinde připisuje jako dárci Duchu svatému? Jak je to možné?`

`Který z uvedených darů tě vždy nejvíce fascinoval? Proč?`

`Co je účelem těchto darů? K čemu mají sloužit tomu, kdo je obdrží?`

`Jak tyto dary slouží církvi?`

`Kdy a jak můžeme dosáhnout „jednoty víry a poznání Syna Božího“?`
