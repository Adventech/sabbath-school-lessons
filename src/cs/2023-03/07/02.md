---
title:  'Jednota Ducha'
date:  06/08/2023
---

> <p></p>
> 1Proto vás já, vězeň kvůli Pánu, prosím, abyste tomu povolání, kterého se vám dostalo, 2dělali čest svým životem, vždy skromní, tiší a trpěliví. Snášejte se navzájem v lásce 3a usilovně hleďte zachovat jednotu Ducha, spojeni svazkem pokoje. (Ef 4,1–3)

**Osobní studium**

`Přečti si text Ef 4,1–16. Jak Pavel povzbuzuje věřící, aby usilovali o jednotu církve?`

Pavel začíná druhou polovinu listu Efezským (kapitoly 4–6) strhující výzvou k jednotě. Tuto výzvu můžeme rozdělit na dvě části: (1) V Ef 4,1–6 žádá věřící, aby zachovávali „jednotu Ducha“ tím, že budou projevovat vlastnosti vytvářející jednotu (Ef 4,1–3). Tuto výzvu podporuje básnickým vyjádřením, v němž se sedmkrát opakuje slovo „jedno“ (Ef 4,4–6). (2) V Ef 4,7–16 Pavel označuje vítězného a vyvýšeného Ježíše jako zdroj milosti pro všechny, kteří šíří evangelium (Ef 4,7–10). Ukazuje také, jak věřící jednotlivě a zároveň společně přispívají ke zdraví, růstu a jednotě Kristova těla (Ef 4,11–16).

Na začátku kapitoly Pavel vyzývá křesťany, aby „chodili, jakž sluší“ (Ef 4,1; BK). Sloveso „chodili“ je v textu použito v přeneseném významu a znamená „chovat se“ nebo „žít“ – a tak to překládá většina českých překladů (viz Ef 2,2.10; 4,17; 5,2.8.15). Když Pavel mluví o povolání věřících, mluví o povolání ke křesťanskému životu (Ef 1,18; 2,4–6.13). Pavel vybízí věřící, aby žili a jednali způsobem, který je povede k jednotě. Takový život je totiž v souladu s Božím plánem (Ef 4,9.10). Tento důraz zde začíná výzvou k projevení vlastností, které vedou k jednotě (Ef 4,1–3). Mezi tyto dobré vlastnosti patří skromnost (pokora; ČSP), tichost (mírnost; ČSP) a trpělivost. Podívejme se blíže na jejich význam.

1. Význam pojmu „skromnost“ nebo „pokora“ (Ef 4,2) Pavel na jiném místě rozšiřuje ve smyslu pokládat „jeden druhého za přednějšího než sebe“ (Fp 2,3). Pokoru tedy nemáme chápat v negativním smyslu sebepodceňování (viz Ko 2,18.23), ale jako pozitivní postoj při oceňování druhých a službě jim.
2. Výraz „tichost“ nebo „mírnost“ (Ef 4,2) lze vysvětlit jako „stav, kdy nejsem příliš zaujatý pocitem vlastní důležitosti“, a znamená také „zdvořilost, ohleduplnost a něžnost“. (DANKER, Frederick. Greek-English Lexicon of the New Testament and Other Early Christian Literature. 3rd ed., Chicago: University of Chicago Press, 2000, s. 861.)
3. Výraz „trpělivost“ (Ef 4,2; jiné překlady i „snášenlivost“ – BK) vyjadřuje schopnost snášet provokace, útoky, odsuzování a zkoušky.

Všechny uvedené vlastnosti vyzdvihují téma neprosazování vlastní důležitosti a zaměření se na hodnotu druhých.

**Aplikace**

`Pokora, mírnost a trpělivost. Zamysli se nad tím, jak by nám tyto vlastnosti pomohly prožívat opravdovou jednotu. Jak se můžeme naučit tyto ctnosti rozvíjet?`

---

#### Dodatečné otázky k diskuzi

`O jakém povolání píše Pavel v úvodním biblickém textu?`

`Jak se dnešní společnost dívá na „skromnost, tichost a trpělivost“?`

`Se kterou z těch tří vlastností máš největší problém? Proč?`

`Jakou roli hraje v „jednotě Kristova těla“ Duch svatý?`

`Pavel nás vybízí: „...usilovně hleďte zachovat jednotu Ducha“. Jak této výzvě rozumíš?`

`Proč Pavel v souvislosti s hledáním jednoty vzpomíná lásku a pokoj?`

`Jak se ve tvém životě víry konkrétně projevuje působení Ducha svatého?`
