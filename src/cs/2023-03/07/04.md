---
title:  'Vznešený Kristus, dárce darů'
date:  08/08/2023
---

> <p></p>
> 7Každému z nás byla dána milost podle míry Kristova obdarování. 8Proto je řečeno: „Vystoupil vzhůru, zajal nepřátele, dal dary lidem.“ 9Co jiného znamená „vystoupil“, než že předtím sestoupil dolů na zem? 10Ten, který sestoupil, je tedy tentýž, který také vystoupil nade všechna nebesa, aby naplnil všechno, co jest. (Ef 4,7–10)

**Osobní studium**

`O čem Pavel mluví v dnešním textu (Ef 4,7–10)? Co nám tím chce říct?`

Pavel v této části cituje text Ž 68,19: „Vystoupil jsi na výšinu, ty, kdo byli v zajetí, jsi vedl, mnohé z lidí přijals darem, odbojníci však museli zůstat v poušti, Hospodine, Bože!“ Tento verš zobrazuje Hospodina jako vítězného generála, který poté, co porazil své nepřátele, vystoupil na horu, na které je postaveno jeho hlavní město, se zajatci z boje (viz Ž 68,2.3). Potom přijímá poctu („přijal dary“) od svých poražených nepřátel. (Pavel si tento text přizpůsobuje představě vznešeného Krista, který „dal dary lidem“. Takový přístup vychází ze širšího kontextu žalmu – viz Ž 68,36.)

Pokud sledujeme pořadí představené v Ž 68,19, nejprve nastává cesta nahoru – Kristus vystupuje do nebe (Ef 1,21–23). Potom následuje cesta dolů, při které vzkříšený a vyvýšený Ježíš dává dary a „vše naplnil“ (Ef 4,10).

Tak Pavel popisuje vylití Ducha svatého o Letnicích (viz Sk 2. kapitola). Takový pohled potvrzuje i text Ef 4,11.12, který popisuje dary udělené Kristem jako dary Ducha svatého.

„Kristus vystoupil na výsost, vedl zajatce a dal lidem dary. Jak Kristus slíbil, po jeho nanebevstoupení sestoupil Duch svatý, a jako prudký vichr naplnil celý dům, kde byli učedníci shromážděni. Jaký to mělo účinek? Tisíce lidí se obrátily během jediného dne.“ (YRP 158)

**Aplikace**

`Jak můžeš čerpat útěchu z toho, co dnešní verše říkají o Kristově díle pro nás v minulosti, v přítomnosti a v budoucnosti, kdy naplní „všechno, co jest“ (Ef 1,23)?`

---

#### Dodatečné otázky k diskuzi

`Jak rozumíš úvodní větě dnešního biblického textu? Dostali všichni té milosti stejně, nebo někdo méně a jiný více? Proč?`

`Jaký vliv má přijetí milosti na naši ochotu ke sjednocení?`

`Jaké další dary (kromě milosti) nám Ježíš nabízí?`

`Proč je dobré vědět, že Ježíš vystoupil vzhůru jako vítěz?`

`O jakých zajatcích hovoří 68. žalm?`
