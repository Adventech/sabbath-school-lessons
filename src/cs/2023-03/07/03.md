---
title:  'Sjednoceni v jedno'
date:  07/08/2023
---

> <p></p>
> 4Jedno tělo a jeden Duch, k jedné naději jste byli povoláni; 5jeden je Pán, jedna víra, jeden křest, 6jeden Bůh a Otec všech, který je nade všemi, skrze všechny působí a je ve všech. (Ef 4,4–6)

**Osobní studium**

Pavel v dnešním textu používá sedmkrát slovo „jedno“. Jakým způsobem jeho výčet podporuje téma jednoty církve? Jakou myšlenku těmito slovy sleduje? (Ef 4,4–6)

Pavlův výčet má poetický nádech a vytváří hymnus, který vyznívá jako věroučné vyznání. Seznam začíná slovy „jedno tělo“ (označuje církev jako Kristovo tělo; Ef 4,12.16; 1,23; 5,23.29.30) a „jeden Duch“ (Ef 4,4). Třetí vyjádření hovoří o „jedné naději“, k níž jsme byli povoláni (Ef 4,4; porovnej s Ef 4,1).

Seznam pak nabízí tři další ujištění: „jeden je Pán“ (odkaz na Krista), „jedna víra“ (to, čemu křesťané věří; Ef 4,13; Ko 1,23; 2,7; Ga 1,23; 1Tm 4,1.6) a „jeden křest“ (viz Ef 5,26).

Na závěr pak zaznívá o něco podrobnější popis Boha: „jeden Bůh a Otec všech, který je nade všemi, skrze všechny působí a je ve všech“ (Ef 4,6). Co chce Pavel říci tímto poetickým popisem Boha? Myšlenka, že Bůh je „Otec všech“, v sobě obsahuje odkaz na Boha jako Stvořitele. Zbytek věty připomíná, jak se i po stvoření světa Bůh stará o vše, co stvořil. Pavel svým vyjádřením nepolemizuje s herezí panteizmu (který ztotožňuje přírodu s Bohem) nebo panenteizmu (který tvrdí, že svět je zahrnut v Božím bytí, i když toto bytí nevyčerpává). Hlásá spíše Boží transcendenci („je nade všemi“), aktivní vládu („skrze všechny působí“) a imanenci (je přítomen „ve všech“).

Pozorně si všimněme dvou myšlenek o jednotě církve (Ef 4,1–6). Za prvé, jednota je duchovní skutečnost, vycházející ze sedmi jmenovaných charakteristik (Ef 4,4–6). Za druhé, jednota vyžaduje naši snahu při práci na jejím posilování a rozvíjení (Ef 4,3). Často přitom můžeme mít důvod plakat nad našimi chybami. Ale bez ohledu na naše selhání bychom se měli radovat z Božího díla při sjednocování církve v Kristu a z „jednoty Ducha“, jak ji popisuje Ef 4,3. Toto nám dá sílu vrátit se k náročné práci při prosazování jednoty s novým přesvědčením, že tím uskutečňujeme Boží záměr.

**Aplikace**

`Přečti si ještě jednou verše Ef 4,4–6. Jak na tebe tento text působí? Jak bychom se měli cítit při přemýšlení o tomto textu, když víme, co říká o naší jednotě v Bohu a s Bohem prostřednictvím Krista?`

---

#### Dodatečné otázky k diskuzi

`Proč Pavel v tomto krátkém textu stále opakuje výraz „jedno“?`

`Co je to to „jedno“, o kterém Pavel píše?`

`V historii církve opakovaně docházelo ke snaze dosáhnout „sjednocení“ silou a nátlakem. K čemu to vedlo?`

`Zažil jsi někdy nátlak, který měl vést k jednotě? Jak a proč jsi reagoval?`

`Co můžeme udělat, aby v naší církvi (sboru) šlo o sjednocení dobrovolné?`

`Jaké výhody má dobrovolné „sjednocení“?`
