---
title:  '„Dorůstat v Krista“'
date:  10/08/2023
---

> <p></p>
> 14Pak už nebudeme nedospělí, nebudeme zmítáni a unášeni závanem kdejakého učení – lidskou falší, chytráctvím a lstivým sváděním k bludu. 15Buďme pravdiví v lásce, ať ve všem dorůstáme v Krista. On je hlava, 16z něho roste celé tělo, pevně spojené klouby navzájem se podpírajícími, a buduje se v lásce podle toho, jak je každé části dáno. (Ef 4,14–16)

**Osobní studium**

`Jaké nebezpečí ohrožuje křesťanskou zralost církve (Ef 4,14)?`

Pavel vnímá, jak prostředí ovlivňuje věřící. Ti jsou často „zmítáni vlnami a hnáni každým větrem učení v lidské nestálosti, v chytráctví k nastražené cestě bludu“ (Ef 4,14; ČSP). Zdá se, že dnešní situace je minimálně stejně nebezpečná. Pavel k popisu náboženských poměrů a svévolné teologie používá tři soubory obrazů: (1) nezralost dětství: „abychom již více nebyli jako děti“ (ČSP); (2) nebezpečí na širém moři: „zmítáni vlnami a hnáni každým větrem učení v lidské nestálosti“ (ČSP) a (3) podvod lstivých lidí, kteří podobně jako hazardní hráči používají lež a lest. Pavel zde uvádí v přeneseném významu řecké slovo kybeia („hraní v kostky“) ve významu „mazanost“ nebo „podvod“.

Apoštol Pavel věří, že roztržky, rozbroje a rozdělení jsou důležitým znakem špatného směru: To, co vyživuje tělo, přináší mu růst a pomáhá mu držet pohromadě, je dobré, zatímco to, co ho vyčerpává a rozděluje, je špatné. Odvrácení se od učení a nauk, které rozdělují, a příklon k osvědčeným a důvěryhodným učitelům (Ef 4,11) přinese pokrok směrem k pravé křesťanské zralosti. Jen tak budou věřící hrát užitečnou roli v budování Kristova těla (Ef 4,12.13; porovnej s Ef 4,15.16).

V čem se zdravá církev podobá zdravému tělu? (Ef 4,15.16)

V textu Ef 4,1–16 apoštol Pavel obhajuje jednotu církve a vyzývá adresáty dopisu, aby ji aktivně podporovali. I když je jednota teologickou jistotou (Ef 4,4–6), vyžaduje její budování naši usilovnou snahu (Ef 4,3). Jedním ze způsobů, jak podpořit jednotu církve, je být aktivní součástí Kristova těla (Ef 4,7–16). Každý z nás je částí těla a měl by přispívat k jeho zdraví a růstu (Ef 4,7.16). Všichni bychom měli mít také užitek z práce apoštolů, proroků, evangelistů, pastýřů a učitelů (Ef 4,11). Ti mají, podobně jako vazy, šlachy a klouby, tělo spojovat a podpírat (Ef 4,16) a pomáhají nám společně růst v Krista, který je hlavou těla (Ef 4,13.15).

**Aplikace**

`Které „větry učení“ dnes zmítají naší církví? Jak se proti nim můžeme pevně postavit?`

---

#### Dodatečné otázky k diskuzi

`Jak dlouho člověk roste fyzicky?`

`Jak dlouho můžeme růst „duchovně“?`

`Co vše potřebujeme k duchovnímu růstu?`

`Co je to ono „zralé lidství“, do kterého máme dorůst?`

`Co tě napadá, když čteš o „míře Kristovy plnosti“?`

`Jak se podle apoštola Pavla projevuje duchovní dospělost?`

`Setkal ses někdy v našem společenství s nějakým „bludem“? Jak to na tebe působilo a co jsi dělal?`
