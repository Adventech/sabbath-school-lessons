---
title:  'Církev zjevující Boží moudrost'
date:  01/08/2023
---

> <p></p>
> 7Jeho služebníkem jsem se stal, když mě Bůh obdaroval svou milostí a působí ve mně svou mocí: 8mně, daleko nejmenšímu ze všech bratří, byla dána ta milost, abych pohanům zvěstoval nevystižitelné Kristovo bohatství 9a vynesl na světlo smysl tajemství od věků ukrytého v Bohu, jenž vše stvořil: 10Bůh chce, aby nebeským vládám a mocnostem bylo nyní skrze církev dáno poznat jeho mnohotvarou moudrost, 11podle odvěkého určení, které naplnil v Kristu Ježíši, našem Pánu. 12V něm smíme i my ve víře přistupovat k Bohu svobodně a s důvěrou. 13Proto prosím, abyste se nedali odradit tím, že pro vás musím trpět; vždyť se to obrátí k vaší slávě. (Ef 3,7–13)

**Osobní studium**

`Co říká Pavel v úvodních verších o Bohu a o tom, co Bůh dělá (Ef 3,7–13)?`

Pavel opět prohlašuje, že je „služebníkem“, protože jej „Bůh obdaroval“ (Ef 3,7; porovnej s Ef 3,1.2). Tento dar, podobně jako evangelium, nedostává člověk kvůli svým schopnostem, ale díky Boží milosti. Pavel podtrhuje tento fakt tím, že sám sebe popisuje jako „daleko nejmenšího ze všech bratří“ (Ef 3,8).

Ve způsobu, jakým se Pavel vnímal a představoval, nacházíme zajímavý vývoj. Můžeme ho pozorovat při studiu Pavlových listů v pořadí, v jakém je napsal. Na začátku si činí nárok na své postavení Bohem povolaného a pověřeného apoštola (Ga 1,1). Později se však představí jako „nejmenší z apoštolů“ a jako ten, kdo není „hoden jména apoštol“ (1K 15,9). V listu Efezským se vnímá jako „daleko nejmenší ze všech bratří“ (Ef 3,8). Nakonec o sobě říká, že je „na prvním místě“ (tedy největší) mezi hříšníky (1Tm 1,15).

Tento Pavlův způsob myšlení nám může pomoci vysvětlit známý citát Ellen G. Whiteové: „Čím více se přiblížíme k Ježíši Kristu, tím více si začneme uvědomovat své vlastní nedostatky a chyby. Když začneme srovnávat sebe s dokonalým Ježíšem Kristem, vynikne naše sobectví a naše nedokonalost.“ (SC 64; CVP 65)

Ve verši Ef 3,10 Pavel píše o Božím záměru, „aby nebeským vládám a mocnostem bylo nyní skrze církev dáno poznat jeho mnohotvarou moudrost“. Kdo jsou „nebeské vlády a mocnosti“, které apoštol zmiňuje? A jak jim církev oznamuje Boží „mnohotvarou“ moudrost? Přestože text neuvádí přesnou charakteristiku těchto mocností, zdá se, že nejlepší je chápat je jako ty zlé, které jsou podrobněji popsány v Ef 6,11.12. Je-li tomu tak, pak se církev, sjednocující dříve rozdělené židy a pohany, stává jasnou zprávou těmto satanským „nadzemským duchům zla“ o plánu pro budoucnost. Podle něj „[Bůh] podle svého plánu, až se naplní čas, přivede všechno na nebi i na zemi k jednotě v Kristu“ (Ef 1,10). Bůh takto dává najevo, že jeho plán úspěšně probíhá a jejich záhuba je jistá. Samotná podstata sjednocené církve signalizuje jejich konečnou porážku.

**Aplikace**

`Pokud by váš sbor bral vážně to, co Pavel píše o církvi v Ef 3,10, jak by to mohlo změnit vaše vzájemné vztahy?`

---

#### Dodatečné otázky k diskuzi

`Jak tehdy věřící mohli vnímat Pavlovo uvěznění?`

`Jaké situace v našem životě mohou dnes v očích lidí snížit váhu církve?`

`Pavel píše, že můžeme „svobodně a s důvěrou“ přistupovat k Bohu. Jaké pocity zažíváš, když „přistoupíš k Bohu“?`

`Autor lekce píše, že dar být Božím služebníkem „nedostává člověk kvůli svým schopnostem, ale díky Boží milosti“. Co si o tom myslíš?`

`Je naše církev tou, která zjevuje Boží moudrost? Vysvětli svůj názor.`

`Jaký vývoj můžeme sledovat u Pavla v tom, jak vnímá své povolání Bohem?`
