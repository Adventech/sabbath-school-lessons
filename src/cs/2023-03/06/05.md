---
title:  'Kristus ve vašich srdcích'
date:  02/08/2023
---

> <p></p>
> 14Proto klekám na kolena před Otcem, 15od něhož pochází každý nebeský i pozemský rod, a prosím, 16aby se pro bohatství Boží slávy ve vás jeho Duchem posílil a upevnil „vnitřní člověk“ 17a aby Kristus skrze víru přebýval ve vašich srdcích; a tak abyste zakořeněni a zakotveni v lásce 18mohli spolu se všemi bratřími pochopit, co je skutečná šířka a délka, výška i hloubka: 19poznat Kristovu lásku, která přesahuje každé poznání, a dát se prostoupit vší plností Boží. (Ef 3,14–19)

**Osobní studium**

`Porovnej předchozí Pavlovu modlitbu (Ef 1,16–19) s jeho prosbou za věřící v dnešním textu (Ef 3,14–19). V čem jsou si tyto dvě modlitby podobné?`

V originálním řeckém znění veršů 14 a 15 můžeme vysledovat důležitou slovní hříčku. Když Pavel píše, že se sklání před „Otcem, od něhož pochází každý nebeský i pozemský rod“, text porovnává zvukovou souvislost mezi řeckým výrazem pro otec (patér) a výrazem pro rodinu (patria). V listu Efezským Pavel oslavuje Boží plán spásy, který zahrnuje všechny (Ef 1,9.10) a navždy (Ef 1,21). A v Ef 3,14.15 ukazuje, že „Otci“ patří „každý nebeský i pozemský rod“. Každá rodina (patria) má své jméno od Otce (patér). Je to skvělá zpráva!

Zamysleme se nad touto myšlenkou: Tvá rodina, navzdory nedokonalostem a selháním, patří Bohu. Tvá rodina není v krutém sevření osudu, ale v Božích pečlivých rukou. Bůh miluje nedokonalé rodiny. Nesou Boží jméno, nesou znamení jeho vlastnictví. V Ef 3,16–19 Pavel prosí Boha, aby věřícím (a) posílil jejich duchovní zkušenost prostřednictvím přítomnosti Ducha (Ef 3,16), (b) dal prožívat důvěrný vztah s Kristem, aby „přebýval ve vašich srdcích“ (Ef 3,17) a (c) upevnil vědomí jejich stálé a pevné duchovní identity, aby byli „zakořeněni a upevněni v lásce“ (Ef 3,17).

Když Pavel děkuje Bohu za mnoho různých požehnání, která nabízí věřícím, nezahrnuje jen tři rozměry, ale čtyři – „šířku, délku, výšku a hloubku“ (Ef 3,18). Apoštol nepopisuje podrobně, co to znamená, ale zjevně je to něco velmi důležitého. Každý čtenář Písma se pokouší objevit význam těchto slov. Co přesně vyjadřují? Popisují Boží moudrost (viz Jb 11,5–9), Boží moc (porovnej s Ef 3,16.17) nebo snad duchovní chrám z Ef 2,19–22 (porovnej s Ez 43,13–16, kde se také mluví o čtyřech rozměrech; Zj 11,1.2)? Možná by bylo nejlepší vnímat větu „pochopit, co je skutečná šířka a délka, výška i hloubka“ (Ef 3,18) jako snahu následujícího verše popsat nesmírnou „Kristovu lásku“, která „přesahuje každé poznání“ (Ef 3,19 porovnej s Ř 8,35–39). Ať už je to jakkoli, jde o dobrou zprávu.

**Aplikace**

`Jak se v životě věřícího projeví, že Kristus „přebývá v jeho srdci“, že „zná Kristovu lásku“ a že je „prostoupen celou plností Boží“?`

---

#### Dodatečné otázky k diskuzi

`Co je to ten „vnitřní člověk“ o kterém píše Pavel?`

`Jak může Kristus přebývat ve tvém srdci?`

`Poznám to, když bude Ježíš bydlet v mém nitru? Jak?`

`Proč Pavel při popisu Kristovy lásky používá „čtyři rozměry“?`

`Pavel píše, že Kristova láska „přesahuje každé poznání“. Co tím asi myslí?`

`Věříš tomu, že tvá rodina patří Bohu? Jaké pocity to v tobě vyvolává?`
