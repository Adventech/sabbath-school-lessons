---
title:  Misijní příběh
date:   04/08/2023
---

#### Boj s Písmem: 3. část

_Andrew McChesney_

Té noci se Almira probudila po další noční můře a rozhodla se, že příští sobotu půjde do sboru Církve adventistů sedmého dne. Ráno si však pomyslela: "Nejsem křesťanka. Nemůžu tam jít." Následující noc měla další noční můru a znovu se trápila tím, co má dělat. V sobotu tedy do sboru Církve adventistů šla.

Po několika týdnech Almiřini rodiče zjistili, že do sboru chodí každou sobotu, a zakázali jí tam chodit. Ostatní příbuzní se to dozvěděli a úpěnlivě ji prosili, aby tam nechodila. Sousedé ji viděli, jak o sobotách chodí do sboru, a schválně vycházeli ze svých bytových domů, aby jí vynadali. Chození do sboru se pro ni stalo každou sobotu velmi nepříjemnou bitvou. Almira však měla bohoslužby ve sboru ráda, a tak tam chodila dál. Učila se o Ježíši a nacházela v něm pokoj.

Doma však přítomnost zla přetrvávala. Duch stále v noci přicházel. Almira se začala nahlas modlit: "Ve jménu krve Ježíše Krista, ochraňuj mě před Satanem, abych mohla spát." Tuto modlitbu se modlila každou noc po dobu tří měsíců. Modlitby ducha zahnaly, ale ona se stále bála.

O svých obavách se svěřila adventistickému pastorovi a ten jí navrhl, aby si také nahlas četla Bibli. Kdykoli ducha ucítila, otevřela Bibli a četla Izajáše 43. Zvláště se jí líbilo zaslíbení: "Nyní toto praví Hospodin, tvůj stvořitel, Jákobe, tvůrce tvůj, Izraeli: 'Neboj se, já jsem tě vykoupil, povolal jsem tě tvým jménem, jsi můj.' ... Protože jsi v očích mých tak drahý, vzácný, protože jsem si tě zamiloval, dám za tebe mnohé lidi a národy za tvůj život." (Izajáš 43,1-4).

Útěchu našla také v Izajáši 49,24.25, kde se píše: "Lze vzít bohatýru to, co pobral? Může uniknout zajatý lid Spravedlivého? Ale Hospodin praví toto: 'I bohatýru je možno vzít zajatce, co pobral ukrutník, může uniknout. Já s tvými odpůrci povedu spor, já spásu dám tvým synům.'".

Jednou v noci nahlas vyznala Ježíši všechny své hříchy. Poté spala lépe než kdykoli předtím za dlouhou dobu.

Konečně se Almira přestala bát. Když si četla Bibli a modlila se, duch ji vždy opustil. Uvědomila si, že i když je duch silnější než ona, Ježíš je silnější než oni oba.

_Příští týden si o Almiře přečtete více. Děkujeme vám za vaše misijní dary, které pomáhají šířit evangelium v Rusku a po celém světě._
