---
title:  'Tajemství evangelia'
date:  29/07/2023
---

### Texty na tento týden
Efezským 3

> <p>Základní verš</p>
> „Tomu pak, který působením své moci mezi námi může učinit nade všechno víc, než zač prosíme a co si dovedeme představit, jemu samému buď sláva v církvi a v Kristu Ježíši po všecka pokolení na věky věků! Amen.“ (Ef 3,20.21)

Třetí kapitolu listu Efezským Pavel začíná tématem, kterého se již dříve dotkl: „že pohané jsou spoludědicové, část společného těla, a mají v Kristu Ježíši podíl na zaslíbeních evangelia“ (Ef 3,6). Ačkoli tuto skutečnost v dnešní církvi, složené převážně z křesťanů z pohanů, nepokládáme za nic překvapujícího, pro mnohé jeho tehdejší čtenáře to bylo něco zcela nového.

Pavel pak pokračuje uvažováním o svém nadšení a touze hlásat Ježíšovo evangelium pohanům. Dozvídáme se také o jeho těžkostech při této službě, mezi něž patří i pobyt v římském vězení.

A všimneme si i apoštolovy oddanosti tajemství, které je jádrem evangelia, že v církvi jsou pohané na stejné úrovni jako jejich židovští bratři a sestry. Jsme svědky Pavlova nadšení pro církev a její vesmírné poslání. Nasloucháme jeho modlitbě, v níž oslavuje Boha za to, že skrze církev vyjadřuje svou milost.

Stručně řečeno, jsme inspirováni, abychom se připojili k Pavlovu nadšení pro evangelium.

**Osnova lekce**

Při studiu této lekce budeme pokračovat četbou 3. kapitoly listu Efezským, která se zaměřuje na základní poselství celé Pavlovy služby – na „evangelium“ o Ježíši Kristu. Pavel zde naznačí, v čem je zpráva o tom, co pro nás Kristus vykonal, jedinečná a jaký praktický dopad má nejen na naše životy, ale na celý vesmír.

- Ef 3,1–3: Posel evangelia – vězeň Pavel (neděle)
- Ef 3,1–6: Jedinečnost evangelia – tajemství, které nám bylo zjeveno (pondělí)
- Ef 3,7–13: Výsledek evangelia – církev zjevuje vesmíru Boží moudrost (úterý)
- Ef 3,14–19: Výsledek evangelia – Kristus přebývá v našich srdcích (středa)
- Ef 3,20.21: Radost z evangelia – oslava Ježíše Krista (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Jak bys malému dítěti popsal, co je to tajemství?`

`Máš rád tajemství? Proč?`

`Proč lidi tajemství tak přitahují?`

`Pavel píše, že Bůh „může učinit nade všechno víc, než zač prosíme“. Souhlasíš? Zakusil jsi už někdy něco takového?`

`Jak nám Ježíš pomáhá věřit v existenci té velké Boží moci?`

`Co musíme udělat, abychom tuto moc mohli okusit na vlastní kůži?`
