---
title:  'Bohu sláva v církvi a v Kristu Ježíši'
date:  03/08/2023
---

> <p></p>
> 20Tomu pak, který působením své moci mezi námi může učinit nade všechno víc, než zač prosíme a co si dovedeme představit, 21jemu samému buď sláva v církvi a v Kristu Ježíši po všecka pokolení na věky věků! Amen. (Ef 3,20.21)

**Osobní studium**

`Pavel uzavírá modlitbu chvalozpěvem – krátkým, poetickým vyjádřením chvály Bohu. Za co Boha podle úvodních veršů oslavuje?`

V předchozích verších Pavel popisoval, co je předmětem jeho modliteb za věřící (Ef 3,14–19). Nyní se však přímo a s naléhavostí modlí. Pavlův chvalozpěv nastoluje dvě důležité otázky:

1. Vyvyšuje v tomto textu Pavel církev nevhodně tím, že ji staví na roveň Kristu, když říká: „Jemu samému [Bohu] buď sláva v církvi a v Kristu Ježíši“ (Ef 3,21)? Přestože Pavlovi velmi leží na srdci osud církve v Efezu, je z jeho slov zřejmé, že Kristus je Spasitelem církve, protože je to on, kdo přebývá v srdcích věřících (Ef 3,17). Ve chvalozpěvu Pavel oslavuje Boha za spasení nabízené církvi prostřednictvím Ježíše Krista.
2. Zobrazují slova „po všechna pokolení na věky věků“ (Ef 3,21) nekonečnou pozemskou budoucnost církve s odloženým návratem Krista? Celý dopis Efezským vyjadřuje očekávání toho, co se odehraje v budoucnosti. Například Ef 4,30 očekává „den vykoupení“. Kromě toho věřící zažijí Kristovu neomezenou, svrchovanou moc nejen v tomto věku, ale i „v budoucím“ (Ef 1,21). Pavlův chvalozpěv bychom tak měli vnímat jako oslavu Kristovy nekonečné moci, kterou používá ve prospěch věřících.

Když se soustředíme na tuto Pavlovu modlitbu (Ef 3,14–21; porovnej s Ef 1,15–23), vidíme, že Pavel nachází sílu v tom, že Otec pečuje o celý vesmír (Ef 3,14.15), že moc Ducha svatého je nám blízko a je nám k dispozici (Ef 3,16), že můžeme žít ve společenství s Kristem (Ef 3,17) a prožívat nesmírnou Kristovu lásku (Ef 3,18.19). Tyto skutečnosti považuje za tak pravdivé a jisté, že věřící mohou být doslova prostoupeni celou „plností Boží“ (Ef 3,19). Za toto vše Boha upřímně chválí a opakovaně žasne nad hojností Boží moci, kterou nabízí věřícím (Ef 3,20.21).

Kdykoli cítíme, jak na nás neúprosně doléhají problémy, pokušení nebo pochybnosti, můžeme nacházet posílení a útěchu v těchto Pavlových textech. Uvězněný apoštol pozvedá náš pohled vzhůru, k Božím záměrům a Boží milosti. Apoštol připomíná, že bez ohledu na to, co nyní prožíváme, jsme součástí Božího plánu (Ef 1,9.10) a působí v nás jeho moc.

**Aplikace**

`Která požehnání od Boha mají pro tebe mimořádnou hodnotu? Pokus se napsat modlitbu chvály za požehnání, která jsi od Boha dostal a která jsou pro tebe důležitá.`

---

#### Dodatečné otázky k diskuzi

`Jak konkrétně můžeme „vzdávat slávu Bohu“?`

`Co může pro Boží oslavení udělat církev – náš sbor?`

`Čím a jak oslavoval (a nadále oslavuje) Boha Ježíš?`

`Proč má být Bohu vzdávána sláva „na věky věků“?`

`Jaký vliv měla modlitba na vězně apoštola Pavla?`

`Proč se máme dívat vzhůru i tehdy, když nás zlo, a často i náš vlastní hřích, sráží do kolen?`

`Věříš tomu, že jsi součástí Božího plánu, na jehož konci bude zlo jednou provždy zničeno? Co tě k této víře vede?`
