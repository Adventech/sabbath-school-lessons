---
title:  'Dlouho skrývané tajemství evangelia'
date:  31/07/2023
---

> <p></p>
> 1Proto jsem já, Pavel, vězněm Krista Ježíše pro vás pohany. 2Slyšeli jste přece o milosti, kterou mi Bůh podle svého plánu udělil kvůli vám: 3dal mi ve zjevení poznat tajemství, které jsem vám právě několika slovy vypsal. 4Z toho můžete vyčíst, že jsem porozuměl Kristovu tajemství, 5které v dřívějších pokoleních nebylo lidem známo, ale nyní je Duchem zjeveno jeho svatým apoštolům a prorokům: 6že pohané jsou spoludědicové, část společného těla, a mají v Kristu Ježíši podíl na zaslíbeních evangelia. (Ef 3,1–6)

> <p></p>
> ... pokud jste vskutku slyšeli o správě Boží milosti, jež mi pro vás byla dána... (Ef 3,2; ČSP)

**Osobní studium**

`O jakém tajemství mluví Pavel? Co je podle úvodních veršů jeho obsahem a odkud o něm apoštol ví?`

Při studiu první části Efezským 3 (3,1–6) se soustřeďme na následující body:

1. Pavel píše tuto část dopisu speciálně věřícím z pohanů ve sborech v Efezu (Ef 3,1).
2. Pavel tvrdí, že je příjemcem něčeho, co označuje jako „správa Boží milosti“ (Ef 3,2; ČSP), která mu byla dána „pro vás“, tedy pro věřící z pohanů. Toto správcovství (nebo služba) milosti je Pavlovým způsobem, jak popsat pověření zvěstovat evangelium („Boží milost“) pohanům (Ef 3,7.8). Pavel zdůrazňuje, že toto pověření dostal od Boha.
3. Pavel tvrdí, že mu bylo odhaleno tajemství, o kterém psal v dopise již dříve (viz zejména Ef 1,9.10; Ef 2,11–22). Zde ho charakterizuje jako „Kristovo tajemství“ (Ef 3,3.4). Pavel nechce, aby ho ostatní vnímali jako autora či původce evangelia. On je jen tím, kdo koná Bohem svěřenou službu zvěstovat evangelium.
4. Pavel není sám, kdo dostal zjevení o tomto tajemství. Duch ho totiž zjevil i Kristovým „svatým apoštolům a prorokům“. Obsah zjevení rozšiřuje pochopení Božího plánu, jak ho znaly předchozí generace (Ef 3,5). Výraz „proroci“ se zde pravděpodobně vztahuje na ty, kteří mají a uplatňují dar proroctví v křesťanských sborech scházejících se v domácnostech věřících, a ne na starozákonní proroky. Tajemství, které bylo kdysi skryto, se nyní stalo tím, co bychom mohli nazvat „otevřeným tajemstvím“.
5. Pavel nakonec prohlašuje, že „pohané jsou spoludědicové, část společného těla, a mají v Kristu Ježíši podíl na zaslíbeních evangelia“ (Ef 3,6).

Pavel je nadšený z evangelia a zejména ze způsobu, jakým se projevuje v církvi, která se skládá jak ze židů, tak z pohanů. Tyto dvě skupiny se staly stavebními kameny nového Božího společenství, nového člověčenství, církve (viz Ef 2,14–16). Z nepřátel se díky tomu, co Bůh udělal, stali „spoludědici“, části „společného těla“ a „spolupodílníci“ na zaslíbeních evangelia (viz Ef 3,6).

**Aplikace**

`Cítíš u sebe nebo ve tvém sborovém společenství nějaké – možná i skryté nebo skrývané – postoje, které odporují učení evangelia, že všichni lidé mají před Bohem stejnou hodnotu? Co lze s takovými postoji dělat a jak je možné zbavit se jich?`

---

#### Dodatečné otázky k diskuzi

`Co je tím tajemstvím, o kterém se Pavel zmiňuje?`

`Proč bylo toto tajemství v době „před Kristem“ skryto?`

`Jsi rád, že i pohané jsou „spoludědicové“ Božího království? Proč?`

`Pavel připomíná, že Bůh toto tajemství zjevil i ostatním apoštolům. Co ho k tomu vedlo?`

`Proč má Pavel takovou radost z moci evangelia?`

`Komu bychom měli toto tajemství prozradit my? Víš o někom, s kým by ses chtěl podělit o evangelium, ale nemáš odvahu? Můžeme se za to modlit.`
