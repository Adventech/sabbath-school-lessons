---
title:  'Pavel – uvězněný apoštol pohanů'
date:  30/07/2023
---

> <p></p>
> 1Proto jsem já, Pavel, vězněm Krista Ježíše pro vás pohany. 2Slyšeli jste přece o milosti, kterou mi Bůh podle svého plánu udělil kvůli vám: 3dal mi ve zjevení poznat tajemství, které jsem vám právě několika slovy vypsal. (Ef 3,1–3)

**Osobní studium**

`Přečti si text Efezským 3. Pokus se objevit jednu nebo dvě hlavní myšlenky této kapitoly. Jaká důležitá témata zde Pavel otevírá?`

Efezským 3. kapitola má zajímavou strukturu. Pavel začíná slovy: „Proto jsem já, Pavel, vězněm Krista Ježíše pro vás pohany“ (Ef 3,1). Potom toto téma přeruší a udělá poměrně dlouhou odbočku zaměřenou na jeho dílo apoštola pohanů (Ef 3,2–13). Po tomto odbočení se vrací k původní myšlence zopakováním slovíčka „proto“ (Ef 3,14), přičemž verše 14 až 21 přinášejí pokračování přerušené zprávy o jeho modlitbě.

V Ef 3,1 se Pavel představuje jako „vězeň Krista Ježíše“. Je to jeho způsob jak říci, že ačkoli zrovna pobývá v římském zajetí a zdá se, že je pod autoritou římské říše, v jeho životě se uskutečňuje hlubší, Boží záměr. Pavel to vnímá jednoznačně. On není vězněm Říma, ale „vězněm Krista Ježíše“! (Viz také Ef 4,1.)

Pavlova zmínka o tom, že musí trpět (Ef 3,13), a pozdější zmínka o „okovech“ ( 6,20) naznačují, že nebyl hlídán vojákem v relativně pohodlném soukromém bytě (viz Sk 28,16), ale ve skutečném vězení. Být v prvním století uvězněn v římském žaláři bylo mimořádně těžké. Římská říše neměla zorganizovány věznice s hygienickými zařízeními a pravidelným poskytováním stravy. Ve skutečnosti impérium nepotřebovalo věznice, jak je známe dnes. Jako forma trestu se totiž vězení v té době nepoužívalo. Lidé byli uvězněni jen během čekání na soud nebo popravu. Od vězňů se očekávalo, že se o sebe postarají sami, a při zásobování potravinami a jinými potřebami byli závislí na příbuzných a přátelích.

Pavlovy obavy se pravděpodobně soustřeďují na emocionální vliv jeho uvěznění na věřící, protože být vězněm bylo v kontextu kultury cti a studu extrémní společenskou potupou. Mohl se obávat, že se někteří budou ptát: „Jak může být Pavel apoštolem a poslem vznešeného Krista, když je opovrhovaným vězněm?“ Proto vysvětlí své uvěznění z úplně jiného úhlu pohledu. Usiluje věřícím pomoci, aby jeho pobyt ve vězení vnímali jako součást Božího plánu. Trpí za ně („pro vás musím trpět“) a to, co se zdá být zdrojem studu a ponížení, se ve skutečnosti obrátí k jejich „slávě“ (Ef 3,13).

**Aplikace**

`Jak se můžeš naučit důvěřovat Bohu a jeho cestám v situaci, která je náročná, bolestivá, nebo dokonce ponižující?`

---

#### Dodatečné otázky k diskuzi

`Co víš o podmínkách v římském vězení? V čem se lišily od těch dnešních?`

`Pavel se snaží věřícím v Efezu vysvětlit skutečnou příčinu svého uvěznění. Proč je to pro něho tak důležité?`

`Proč se Pavel považuje za vězně „Krista Ježíše“ a ne Římanů?`

`Jak rozumíš Pavlovu tvrzení, že je vězněm „pro pohany“?`

`Jakým způsobem odhalil Pavlovi tajemství, o němž píše?`

`Pavel vnímá své uvěznění jako součást Božího plánu. Můžeme se tak i my dívat na nepříjemné období našeho života? Proč?`
