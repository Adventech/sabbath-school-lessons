---
title:  'Podněty k zamyšlení'
date:  04/08/2023
---

Přečtěte si 27. kapitolu „Cesta k plnému životu“ z knihy Velké drama věků (GC 461–478; VDV 303–313).

„Jak můžeme sladit náš ‚zakrnělý‘ duchovní stav s textem Ef 3,14–19 popisujícím plnost poznání, které bychom mohli mít? Jak nás mohou vnímat nebesa, když jsme měli k dispozici všechno z duchovní i pozemské oblasti pro růst v milosti, ale my jsme to nevyužili? Apoštol nenapsal tato slova proto, aby nás ponížil, oklamal nebo aby probudil naše očekávání, a my jsme pak byli při konfrontaci s realitou zklamáni. Pavel tato slova napsal, aby nám ukázal, čím můžeme a musíme být, chceme-li být dědici Božího království. Jak bychom mohli spolupracovat s Bohem, pokud s ním budeme mít jen nedostatečnou zkušenost? Víme o všem, co jsme jako věřící dostali. Měli bychom usilovat o hluboké duchovní porozumění Božích věcí. Vždyť o to jde Hospodinu. Opravdu věříme Bibli? Opravdu věříme, že můžeme dosáhnout takového poznání Boha, jaké je nám představeno v tomto textu? Věříme každému slovu, které vychází z Božích úst? Věříme slovům, která řekli proroci a apoštolové? Věříme slovům Ježíše Krista, který je původcem veškerého světla a požehnání a ve kterém přebývá veškeré bohatství a veškerá plnost? Opravdu věříme v Boha a v jeho Syna?“ (RH, 1. říjen 1889)

**Otázky k rozhovoru**

`1. Porovnejte Pavlův chvalozpěv v Ef 3,20.21 s dalšími chvalozpěvy v Novém zákoně (Ř 11,33–36; 16,25–27; Fp 4,20; 2Pt 3,18; Ju 1,24.25). Jaká témata nebo myšlenky se nacházejí v těchto textech? Jak bychom si mohli osvojit postoj chvály a uctívání, které popisují?`

`2. Porovnejte čtyři použití řeckého slova pléroma („plnost“) v listu Efezským (Ef 1,10.23; 3,19; 4,13). Proč je podle vás tato myšlenka důležitá?`

`3. Který ze všech Božích činů, jež Pavel oslavuje v Ef 3, vás nejvíce inspiruje? Proč?`

`4. Pavel uzavírá první polovinu listu Efezským tak, jak ji začal (Ef 1,3–21), přičemž používá jazyk modlitby a chvály. Raduje se z Boží moci, která je přítomna v životě věřících skrze Krista a Ducha svatého (Ef 3,16–21). Jak můžeme tuto moc prožívat ve svých životech? Uvažujte v této souvislosti o výše uvedeném citátu Ellen G. Whiteové.`

---

#### Dodatečné otázky k diskuzi

`Porozuměl jsi v tomto týdnu nějakému duchovnímu tajemství? Jakému?`

`Podle EGW máme usilovat „o hluboké duchovní porozumění Božích věcí“. Jak tomu rozumíš?`

`Pomohla ti tato lekce ve tvém životě víry? Jak?`

`Co tě dnes během naší diskuze potěšilo? Proč?`
