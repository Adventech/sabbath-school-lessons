---
title:  'Obuv: Připraveni pro hlásání evangelia pokoje'
date:  19/09/2023
---

> <p></p>
> ... obuti k pohotové službě evangeliu pokoje. (Ef 6,15)

> <p></p>
> Přišel a zvěstoval pokoj, pokoj vám, kteří jste dalecí, i těm, kteří jsou blízcí. (Ef 2,17)

> <p></p>
> ... a usilovně hleďte zachovat jednotu Ducha, spojeni svazkem pokoje. (Ef 4,3)

> <p></p>
> Jak líbezné je, když po horách jdou nohy toho, jenž poselství nese a ohlašuje pokoj, jenž nese dobré poselství a ohlašuje spásu, jenž Sijónu hlásá: „Tvůj Bůh kraluje!“ (Iz 52,7)

**Osobní studium**

Římský voják, který se připravoval k boji, si oblékl pár pevných vojenských sandálů. Vícevrstvá podešev byla podbita kovovými cvoky, které pomáhaly vojákovi pevně „stát“ na místě (Ef 6,11.13.14). Pavel vysvětluje tuto vojenskou obuv jazykem z knihy proroka Izajáše. Text Iz 52,7 vyzývá k oslavě, protože posel přináší zprávu, že Hospodin zvítězil v boji za svůj lid (Iz 52,8–10) a zavládl pokoj.

Prostuduj si místa, ve kterých Pavel v listu Efezským mluví o pokoji (celkem osm zmínek). Proč při důrazu na mír a pokoj používá vojenskou metaforu? (Ef 1,2; Ef  2,14.15.17; Ef 4,3; Ef 6,15.23)

Pavel oslavuje pokoj jako dílo Krista. Připomíná: „V něm je náš pokoj...“ a „Přišel a zvěstoval pokoj, pokoj vám, kteří jste dalecí, i těm, kteří jsou blízcí“ (Ef 2,14–17). Kristus spojil židy i pohany a tvoří z nich „jednoho nového člověka, a tak nastolil pokoj“. (Ef 2,15). Věřící hlásají a aktualizují evangelijní příběh o záchraně v Kristu a o jeho tvůrčím díle pokoje, oslavují jeho vítězství v minulosti a dívají se na konečné vítězství v budoucnosti. Obuli se, pevně stojí a jsou připraveni k boji. Podobně jako posel v Iz 52,7, i věřící jsou posly, kteří oznamují vítězství Krista a jeho pokoje.

Pavel si však nepřeje, abychom jeho volání do zbraně chápali jako výzvu bojovat proti našim nepřátelům vojenskými zbraněmi. Proto popisuje věřící jako ty, kdo přinášejí „evangelium pokoje“ (Ef 6,15). Rovněž si nepřeje, aby se věřící chovali bojovně ve vztazích s druhými, protože zdůrazňuje jednotu, laskavost, odpuštění a slova, která pomáhají, kde je třeba (viz zejména Ef 4,25–5,2). Církev má šířit pokoj využíváním arzenálu křesťanských ctností (pokora, trpělivost, odpuštění...) a tím, co dělá (modlitba, uctívání). Právě toto jsou naše „strategické zbraně“. Naše chování k druhým lidem má ukazovat na velký Boží plán sjednotit vše v Kristu (Ef 1,9.10).

**Aplikace**

`Za co nebo za koho se potřebuješ právě teď modlit? Předlož Bohu svou modlitbu v pokoře a s důvěrou.`

---

#### Dodatečné otázky k diskuzi

`Jak bys vlastními slovy popsal, co je to obuv a k čemu je dobrá?`

`V jakých situacích je příjemnější být bez obuvi?`

`Kdy se naopak bez obuvi neobejdeme?`

`Proč Pavel přirovnává pokoj k obuvi? Co tím chce vyjádřit?`

`Proč v našem boji se zlem potřebujeme „pevně stát“?`

`V jakých situacích ztrácíš pokoj? Co se s tím dá dělat?`

`Jak rozumíš termínu „evangelium pokoje“?`

`Jsi připraven pro hlásání evangelia pokoje? Jak se to pozná?`
