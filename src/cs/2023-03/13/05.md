---
title:  'Štít, přilba a meč: víra, spasení a Bible'
date:  20/09/2023
---

> <p></p>
> 16... a vždycky se štítem víry, jímž byste uhasili všechny ohnivé střely toho Zlého. 17Přijměte také „přilbu spasení“ a „meč Ducha, jímž je slovo Boží“. (Ef 6,16.17)

**Osobní studium**

`Kdy a jakým způsobem by měli podle úvodních veršů věřící jako bojovníci ve velkém sporu používat štít, přilbu a meč?`

Štít, o kterém mluvil Pavel, byl velký štít římského legionáře. Nejčastěji měl obdélníkový tvar, byl vyroben ze dřeva, potažen kůží a jeho okraje byly zahnuty dovnitř, aby chránily před útoky ze stran. Když byly štíty namočené ve vodě, byly schopny uhasit i „všechny ohnivé střely“, tedy hořící šípy ponořené do smůly. Pavlův popis „štítu víry“ odráží používání štítu ve Starém zákoně jako symbolu Boha, který chrání svůj lid (Gn 15,1; Ž 3,4). Vzít si „štít víry“ (Ef 6,16) znamená vstoupit do vesmírného boje s důvěrou v Boha, který nejen bojuje za věřící (Ef 6,10) a poskytuje ty nejlepší zbraně (Ef 6,11.13), ale který je i zárukou vítězství.

Římská bojová přilba byla vyrobena ze železa nebo bronzu. K přilbě, která chránila hlavu, byl vzadu přidán kovový plát na ochranu krku, dále chrániče uší, kryt chránící čelo a sklopné pláty na ochranu tváří. Vzhledem k zásadní ochraně, kterou přilba poskytovala, symbolizuje zkušenost spasení (Ef 6,17), kterou věřící prožívají spolu s vzkříšeným, nanebevzatým a vyvýšeným Kristem (Ef 2,6–10). Nasadit si „přilbu spasení“ znamená odmítnout strach z duchovních sil zla, které jsou dnes tak rozšířené, a místo toho důvěřovat Kristově moci (viz Ef 1,15–23; Ef 2,1–10).

Posledním prvkem výzbroje je „meč Ducha, jímž je slovo Boží“ (Ef 6,17). Římský legionář měl ve výzbroji krátký dvousečný meč. Obvyklou bojovou taktikou bylo hodit dva oštěpy (Pavel je nezmiňuje) a poté vytasit meč a útočit rychlými ráznými výpady. Mečem věřících je „meč Ducha“. Jeho původcem je Duch svatý a zbraní je „Boží slovo“. Pavel vystupuje jako velitel a vyzývá „Do zbraně!“, přičemž jeho další slova jsou vlastně zaslíbení naděje na vítězství, jehož původcem je Kristus, nebeský velitel. Právě zaslíbení vyslovená v textu Ef 6,10–20 představují „Boží slovo“ jako hlavní zbraň v boji proti zlu. „Boží slovo“ nám připomíná zaslíbení evangelia, která nacházíme v Bibli.

**Aplikace**

`V textu Ef 1,4 se dozvídáme, že Bůh „nás již před stvořením světa vyvolil, abychom byli svatí a bez poskvrny před jeho tváří“. Jak rozumíš těmto slovům? Bůh nás vyvolil dříve, než začal existovat náš svět! Jaký vliv má na tvou naději vědomí, že Bůh touží, abys byl spasen?`

---

#### Dodatečné otázky k diskuzi

`K čemu sloužil v bojích štít? Před čím chránil? (Kde se používá dnes?)`

`Proč je tu víra představena jako štít? K čemu slouží?`

`V jakých situacích potřebujeme v našem duchovním boji víru?`

`K čemu byla dobrá přilba? (Kde se používá dnes?)`

`Proč dává Pavel spasení do souvislosti s přilbou?`

`Jak nám v boji víry pomáhá jistota spasení?`

`Jakou roli měl v bojích meč?`

`Proč Pavel přirovnává „Bibli“ k meči?`

`Jakou roli hraje v našem boji znalost „Božího slova“? Proč?`
