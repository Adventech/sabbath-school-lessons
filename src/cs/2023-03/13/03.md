---
title:  'Opasek a pancíř: Pravda a spravedlnost'
date:  18/09/2023
---

> <p></p>
> Stůjte tedy „opásáni kolem beder pravdou, obrněni pancířem spravedlnosti...“ (Ef 6,14)

**Osobní studium**

K čemu Pavel vyzývá věřící, kteří se začínají připravovat k boji proti zlu? Jak rozumíš použitým obrazům? (Ef 6,14; viz také 1Pt 4,1; 5,8; Ř 8,37–39)

Pavlovo varování před intenzivním bojem (Ef 6,13) připravuje čtenáře na to, co by měl dělat (viz Ef 6,11.13) před jeho poslední výzvou: „Stůjte tedy“ (Ef 6,14). Potom následuje velmi podrobný popis toho, co mají věřící dělat (Ef 6,14–17). Pavel je vyzývá, aby byli: „opásáni kolem beder“ (viz Iz 11,5). Volné starověké oděvy bylo třeba před prací (nebo bojem) převázat kolem pasu provazem nebo páskem (viz L 12,37; 17,8). Pavel si představuje věřícího, který se obléká do zbroje, jakou měl římský legionář, počínaje koženým vojenským opaskem s ozdobnými pláty a přez­kou. Z opasku viselo několik kožených řemínků pokrytých kovovými kotouči, které tvořily „zástěru“. Ta měla několik funkcí: byla znakem hodnosti, sloužila k převázání oděvu a zároveň se na ni daly připnout i další potřebné věci.

Pravda není něco, co bychom mohli vlastnit nebo „mít“. Pravda je Boží dar (podobně je to i se spasením – Ef 2,8). Zároveň však pravda nemá být nějakou teoretickou, abstraktní hodnotou bez proměňujícího vlivu na život člověka. Věřící si mají Boží pravdu „obléknout“. Znamená to, že ji mají pocítit na vlastní kůži, aby prožili působení tohoto Božího daru. Jako věřící tedy nevlastníme Boží pravdu. To spíše Boží pravda vlastní a chrání nás.

Pavel dále vyzývá věřící, aby si oblékli „pancíř spravedlnosti“ (viz 1Te 5,8). Jako opasek pravdy je i pancíř spravedlnosti Božím darem. A jako součást své výzbroje jej používá i Hospodin, když vystupuje v roli bojovníka za pravdu a proti zlu (Iz 59,17). Pancíř chránící trup, který používali vojáci za Pavlových dob, byl vyroben z malých kovových kousků (kroužků, plátků, šupin nebo řetízků) vzájemně propletených tak, že tvořily jeden celek. Takové brnění chránilo životně důležité orgány před údery a seky nepřítele. Podobně mají i věřící prožívat duchovní ochranu, kterou nabízí Boží dar spravedlnosti. V listu Efezským Pavel spojuje spravedlnost se svatostí, dobrotou a pravdou (Ef 4,24; 5,9). Spravedlnost chápe jako vlastnost, která nás vede k tomu, abychom s druhými zacházeli čestně a laskavě – zvláště se členy církve.

**Aplikace**

`Možná tě Pavlem představená vojenská symbolika moc neoslovuje. Berme ji však v kontextu jazyka, kterému rozuměli lidé v prvním století. Co se z těchto obrazů můžeš naučit o podstatě velkého sporu a o tom, že jej musíme brát opravdu vážně?`

---

#### Dodatečné otázky k diskuzi

`K čemu sloužil vojákovi opasek?`

`Věříš tomu, že existuje „pravda“? Proč?`

`Věříš tomu, že existuje „objektivní pravda“? Proč je dnes víra v „absolutní pravdu“ tak zesměšňována?`

`Co nám hrozí, když se vzdáme pravdy?`

`Co to byl ten pancíř a k čemu sloužil?`

`Kde se dnes můžeme setkat s pancířem?`

`O jaké spravedlnosti píše Pavel? Jak ji můžeme získat?`

`Jak rozumíš tomu, že máme být „obrněni“?`
