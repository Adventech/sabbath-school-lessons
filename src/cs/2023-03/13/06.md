---
title:  'Modlitba pro čas boje'
date:  21/09/2023
---

> <p></p>
> 18V každý čas se v Duchu svatém modlete a proste, bděte na modlitbách a vytrvale se přimlouvejte za všechny bratry i za mne, 19aby mi bylo dáno pravé slovo, kdykoliv promluvím. Tak budu moci směle oznamovat tajemství evangelia, 20jehož jsem vyslancem i v okovech, a svobodně je zvěstovat, jak je mi uloženo. (Ef 6,18–20)

**Osobní studium**

V závěru své výzvy k boji Pavel oslovuje věřící, aby se jako vojáci podíleli na rozhodující nepřetržité modlitbě „za všechny bratry“ (Ef 6,18) a také za něj jako „vyslance v okovech“ (Ef 6,19.20). Tuto výzvu k modlitbě lze chápat jako pokračování vojenských obrazů, protože volání k Bohu (nebo k bohům) v modlitbě bylo běžnou součástí každé bitvy na starověkém bojišti. Uveďme příklad z Písma: Po povzbuzení, které z Božího vnuknutí vyslovil Jachazíel: „Boj není váš, ale Boží“ (2Pa 20,15), vede Jóšafat všechny Judejce a obyvatele Jeruzaléma k tomu, aby „padli před Hospodinem a klaněli se mu“ (2Pa 20,18). Přestože modlitba není zahrnuta mezi „zbroj“, je nedílnou součástí Pavlovy výzvy do boje a vojenské metafory.

V první ze dvou modlitebních výzev Pavel žádá adresáty, aby se vroucně, naléhavě a vytrvale modlili „za všechny bratry“ (Ef 6,18). Má-li být církev úspěšná ve svém boji proti mocnostem zla, bude se muset naučit být závislá na Bohu prostřednictvím modlitby inspirované Duchem svatým.

Pavlova druhá modlitební výzva se týká jeho samého (Ef 6,19). Prosí, aby mu Bůh dal správné poselství („aby mi bylo dáno pravé slovo“), ve správnou dobu („kdykoli promluvím“), přednesené správným způsobem („směle oznamovat“) a aby se věnoval tomu nejdůležitějšímu tématu, kterým je „tajemství evangelia“ (Ef 6,19). Poslední myšlenka se týká toho, co bychom mohli nazvat „veřejným tajemstvím“ Božího plánu v Kristu, který vykoupil pohany spolu se židy (viz Ef 3,1–13). Tím stvořil „jednoho nového člověka“ (Ef 2,15; viz také Ef 2,11–22) jako součást velkého plánu přivést všechno „k jednotě v Kristu“ (Ef 1,10).

**Přečti si tyto novozákonní „výzvy k modlitbě“. Která tě inspiruje nejvíc? Proč?**

`L 18,1–8`

`Fp 4,6`

`Ko 4,2`

`1Te 5,16–18`

Proč jsou věřící tak často vyzýváni, aby se upřímně a vytrvale modlili? Pavlova vojenská metafora naznačuje dvě odpovědi: (1) Hrozba duchovního boje proti množství nadpřirozených nepřátel je skutečná a strašná. (2) Boží zaslíbení o duchovní síle a vítězství jsou znázorněna Pavlovými vojenskými obrazy (Ef 6,10–17). Upřímná a vytrvalá modlitba nám poskytuje příležitost pozorně naslouchat Božím zaslíbením, být za ně vděční a děkovat Bohu za zdroje jeho milosti.

**Aplikace**

`Jak ve svém životě poznáváš „dobré skutky, které ti Bůh již předem připravil“? Co děláš proto, abys je i zrealizoval?`

---

#### Dodatečné otázky k diskuzi

`Co si myslíš o modlitbě. Je to také zbraň pro boj se zlem? Proč?`

`Jak tato zbraň funguje? Jak se ji můžeme naučit správně používat?`

`Pavel píše, že se máme modlit „v každý čas“. Jak tomu rozumíš?`

`Proč mají být součástí našich modliteb i „přímluvy“ za spoluvěřící?`

`Modlíš se za našeho kazatele a za vedení sboru? Proč?`

`Která „duchovní zbraň“ tě nejvíce zaujala?`

`Je nějaká „zbraň“, kterou nemáš a toužíš po ní? Co uděláš, aby jí získal?`
