---
title:  'Církev jako sjednocená armáda'
date:  17/09/2023
---

> <p></p>
> 10A tak, bratří, svou sílu hledejte u Pána, v jeho veliké moci. 11Oblečte plnou Boží zbroj, abyste mohli odolat ďáblovým svodům. 12Nevedeme svůj boj proti lidským nepřátelům, ale proti mocnostem, silám a všemu, co ovládá tento věk tmy, proti nadzemským duchům zla. 13Proto vezměte na sebe plnou Boží zbroj, abyste se mohli v den zlý postavit na odpor, všechno překonat a obstát. (Ef 6,10–13)

**Osobní studium**

`Přečti si znovu text Ef 6,10–20. Co Pavel říká o typu války, ve které je církev povolána „bojovat“? Zobrazuje Pavel jen duchovní boj jednotlivého věřícího proti zlu, nebo i zapojení církve jako společenství v tomto zápase?`

Vítězství v řeckých a římských bitvách záviselo na spolupráci vojáků ve vojenské jednotce a zejména na jejich vzájemné podpoře v ohni boje. Individualizmus byl v ­bitvě považován za vlastnost barbarských bojovníků, která je odsoudila k jisté porážce.

Existují důležité důvody pro podporu myšlenky, že se Pavel v Ef 6,10–20 zabývá především společným bojem církve proti zlu. Zde jsou některé důvody: (1) Tato pasáž je vyvrcholením dopisu, ve kterém je církev hlavním tématem. Bylo by tedy zvláštní, kdyby Pavel zakončil svůj dopis obrázkem osamělého křesťana, který bojuje proti nepřátelům. (2) Na konci této části Pavel vyzdvihuje vztah mezi věřícími v křesťanském společenství při výzvě k modlitbě „za všechny bratry“ (Ef 6,18). (3) Nejdůležitější ze všeho je, že když na začátku listu Pavel mluví o mocnostech zla, staví je proti církvi, ne proti jednotlivému věřícímu: „Bůh chce, aby nebeským vládám a mocnostem bylo nyní skrze církev dáno poznat jeho mnohotvarou moudrost“ (Ef 3,10).

Text Ef 6,10–20 tedy nezobrazuje opuštěného a osamělého bojovníka, který čelí zlu. Namísto toho Pavel jako generál oslovuje církev coby armádu. Vyzývá nás, abychom se chopili plné zbroje a jako sjednocená armáda rázně a jednotně bojovali. Také v závěru svého dopisu používá Pavel k popisu církve metaforu. Zatímco dříve mluvil o církvi jako o Kristově těle (Ef 1,22.23; 4,1–16), Božím chrámu (Ef 2,19–22) a Kristově nevěstě ­(Ef 5,21–33)­, v poslední části přichází s obrazem církve jako armády živého Boha. Jelikož se blížíme ke „zlému dni“ (Ef 6,13), k závěrečné fázi dlouhotrvajícího zápasu proti zlu, není čas, abychom pochybovali o naší věrnosti Bohu nebo o naší vzájemné oddanosti jako Kristových spolubojovníků.

**Aplikace**

`Jak ti následující text pomáhá pochopit, co by Pavlova slova o „Boží zbroji“ měla znamenat v našem životě? „Bůh nás vyzývá, abychom si oblékli zbroj. Nechceme výzbroj krále Saula, ale celou Boží zbroj. Potom můžeme konat dílo se srdcem naplněným Kristovou něžností, soucitem a láskou.“ (Ms 101, 1899)`

---

#### Dodatečné otázky k diskuzi

`Co se ti vybaví, když slyšíš slovo „armáda“?`

`Pokoj nám s armádou moc nesouzní. Proč Pavel používá toto přirovnání?`

`Které faktory ovlivňují úspěch armády v boji?`

`Proč je ve válce důležitá „jednota“ všech, kdo stojí na jedné straně?`

`Křesťan musí čelit silám zla. Jak mu v tom může pomoci členství v církvi?`

`Jak vnímáš roli církve (sboru) ve tvém životě víry?`

`Máš něco, čím můžeš v tomto boji pomoci jiným bojovníkům? Co to je?`
