---
title:  'Evangelium pokoje'
date:  16/09/2023
---

### Texty na tento týden
Ef 6,10–20

> <p>Základní verš</p>
> „Stůjte tedy ‚opásáni kolem beder pravdou, obrněni pancířem spravedlnosti, obuti k pohotové službě evangeliu pokoje‘ a vždycky se štítem víry, jímž byste uhasili všechny ohnivé střely toho Zlého. Přijměte také ‚přilbu spasení‘ a ‚meč Ducha, jímž je slovo Boží‘.“ (Ef 6,14–17)

John Bunyan (1628–1688) byl anglický křesťanský spisovatel a baptistický kazatel, který se pro svou víru dostal i do vězení. Tam napsal své nejznámější dílo, alegorický román s názvem Poutníkova cesta. V jedné části se hlavní postava, Křesťan (Kristián), dostává do palácové zbrojnice. Tam „mu ukázali všechnu možnou výzbroj, kterou Pán poutníkům poskytl – meč, štít, helmu, náprsní krunýř, ustavičnou modlitbu a boty, které se nikdy neprošoupou. A bylo zde té výzbroje tolik, že by tím bylo možné vybavit pro službu Pánu tolik mužů, kolik je na nebi hvězd“. (BUNYAN, John. Poutníkova cesta: z tohoto světa do světa budoucího. Jindřichův Hradec: Stefanos, 2017, s. 68.69.) Dříve než Křesťan z paláce odešel, zavedli ho opět do zbrojnice, kde ho „od hlavy k patě oblékli do neprůstřelného brnění pro případ, že by na něj cestou někdo zaútočil“ (s. 71).

Bunyanova kniha z roku 1678 v některých ohledech připomíná dokument napsaný asi 1600 let předtím a v mnohém se jím inspiruje. Také apoštol Pavel napsal svůj dopis Efezským ve vězení. Nadšený misionář si v něm představuje církev jako velkou armádu, která navštěvuje Boží zbrojnici, kde je pro každého přichystána Boží panoplia, což je řecký výraz pro kompletní výzbroj „od hlavy k patě“. Boží zbrojnice má dostatek nejlepších zbraní, aby každý voják v jeho armádě, který začne usilovat o pokoj v jeho jménu, mohl být oblečen do té nejlepší výzbroje.

**Osnova lekce**

V této lekci se už podruhé zaměříme na pasáž Ef 6,10–20, která pojednává o „duchovním boji“ Ježíšových následovníků. Tentokrát bude pozornost zaměřena více na nutnou „výzbroj“ do tohoto boje, jehož cílem je obnovení pokoje a míru.

- Ef 6,10–13: Boj proti zlu je týmová záležitost (neděle)
- Ef 6,14–17: Křesťanská „výzbroj“ (pondělí až středa)
- Ef 6,14: Opasek a pancíř (pondělí)
- Ef 6,15: Obuv (úterý)
- Ef 6,16.17: Štít, přilba a meč (středa)
- Ef 6,18–20: Význam modlitby v duchovním boji (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Jak bys vlastními slovy popsal, co je to ten „pokoj“, o kterém hovoří nejen apoštol Pavel, ale i Ježíš?`

`V čem se liší běžný pokoj od toho, který nám nabízí Ježíš?`

`Je-li křesťanství náboženstvím pokoje, tak proč nás Pavel vybízí, abychom se dobře vyzbrojili?`

`Proč je někdy za pokoj třeba i bojovat?`

`O jakém boji píše Pavel v listu Efezským?`

`Jaké dva extrémy nám v tomto boji hrozí? Proč?`
