---
title:  Misijní příběh
date:   22/09/2023
---

#### Síla několika slov

_Andrew McChesney_

Když v roce 2022 vypukl v jeho vlasti na Ukrajině ozbrojený konflikt, žil Alexej Arušanjan v bezpečí za hranicemi v Polsku, kde již několik let pracoval a montoval lidem okna do domů. Na Ukrajině však měl mnoho příbuzných a měl o ně strach.

Volal postupně všem příbuzným, aby zjistil, jak se jim daří, a jestli jim může pomoci. "Jak se máš, teto Ljudo?" zeptal se.

"Všechno je v pořádku, chvála Bohu," odpověděla. "Jsme v úkrytu."

Řekla, že její dcera Nasťa a její malý syn se chystají připojit k uprchlíkům, kteří se hrnou přes hranice do Polska. Za normálních okolností by cesta trvala jeden den. Nyní však cesta trvala dva až tři dny.

"Přijdou do Varšavy?" zeptal se Alexej. "Ať mi zavolají. Mohou u mě zůstat, jak dlouho budou potřebovat. Můžu se s nimi setkat na hranicích."

Nedlouho poté zavolal z Ukrajiny další příbuzný a řekl, že Nasťa se synem už jsou v Polsku. Překročili hranice a ubytovali se u polské rodiny, která jim otevřela svůj domov. Mnoho Poláků velkoryse nabídlo uprchlíkům dočasné ubytování.

Alexej zavolal Nastě a slíbil, že pro ni a jejího syna přijede.

Ona a její syn už čekali, když Alexej přijel k domu, kde byli dočasně ubytováni. Šedesátiletý majitel domu doprovodil Nasťu a jejího syna k autu. Když Nasťa nastupovala do auta, zamávala na rozloučenou a Alexej otevřel kufr auta, aby do něj uložil jejich věci. Když se dveře kufru otevřely, uviděl uvnitř několik výtisků knihy Velký spor od Ellen Whiteové. Alexej patřil k církevní skupině, která tuto knihu distribuovala, a proto měl v kufru vždy několik knih. Alexej popadl jednu knihu a šedesátiletému muži řekl: "Mám pro vás dárek".

"Jaký dárek?" zeptal se muž zvídavě.

"Je to křesťanská kniha, která obsahuje dějiny křesťanství od časů prvních křesťanů, kteří hájili pravdu po Kristově návratu do nebe, až po události, které nastanou na konci světa," řekl Alexej. "Myslím, že vás to bude zajímat."

Muž knihu přijal. Pak Alexeje silně objal a řekl: "Děkuji vám".

Alexej měl obrovskou radost. Nečekal, že to bude tak snadné. "Byla to Boží vůle," řekl. "Jediné co stačilo udělat, bylo říct pár slov a muž si knihu vzal. Modlím se, aby si ji přečetl a aby si ji přečetla i jeho žena a děti. Doufám, že ji přijme."

_Dary třinácté soboty v tomto čtvrtletí budou určeny pro TransEvropskou divizi, která zahrnuje i Polsko. Děkujeme, že přístí sobotu plánujete štědré dary._
