---
title:  'Nepokoje v amfiteátru'
date:  26/06/2023
---

> <p></p>
> 29Pobouření se rozšířilo na celé město. Lidé se hromadně hnali do divadla a vlekli s sebou Makedonce Gaia a Aristarcha, Pavlovy průvodce na cestách. 30Pavel chtěl jít do shromáždění lidu, ale učedníci mu v tom zabránili. 31Také někteří vysocí úředníci provincie, kteří mu byli nakloněni, mu vzkázali, aby se tam neodvažoval. 32Každý křičel něco jiného, neboť v shromáždění byl zmatek a většina nevěděla, proč se vůbec sešli. (Sk 19,29–32)

> <p></p>
> 28Dávejte pozor na sebe i na celé stádo, ve kterém si vás Duch svatý ustanovil za strážce, abyste byli pastýři Boží církve, kterou si Bůh získal krví vlastního Syna. 29Vím, že po mém odchodu přijdou mezi vás draví vlci, kteří nebudou šetřit stádo. 30I mezi vámi samými povstanou lidé, kteří povedou scestné řeči, aby strhli učedníky na svou stranu. 31Buďte proto bdělí a pamatujte, že jsem se slzami v očích po tři roky ve dne v noci každému z vás neustále ukazoval cestu. 32Nyní vás svěřuji Bohu a slovu jeho milosti, které má moc vás proměnit a dát vám podíl mezi všemi, kdo jsou posvěceni. (Sk 20,28–32)

**Osobní studium**

`Přečti si text Sk 19,21–20,1. Jaké poučení si můžeme vzít z tohoto příběhu?`

Pavlovo svědectví ve velkém městě Efezu plném vzdělaných lidí bylo tak účinné, že ovlivnilo důležitý ekonomický motor města, kterým byl cestovní ruch zaměřený na Artemidin chrám. A jaký to byl chrám! Součástí této velkolepé stavby bylo pravděpodobně 127 sloupů, z nichž každý byl vysoký téměř dvacet metrů. Sloupy byly z takzvaného parského mramoru, bílého a částečně průsvitného, který se používal také k vytváření soch. Třicet šest z těchto sloupů na sobě mělo vytesaný více než dvoumetrový reliéf pokrytý zlatem. I to byl jeden z důvodů, proč byl ve starověku považován za jeden ze sedmi divů světa.

Pavlovo vystupování proti modloslužbě způsobilo, že chrám přicházel o část zisku (Sk 19,27). Rozzuřilo to zejména řemeslníky, kteří měli poměrně velké zisky ze zhotovování a prodeje zmenšených stříbrných modelů chrámu. Rychle rostoucí a rozvášněný dav se nahrnul do velkého amfiteátru, který měl kapacitu přibližně 25 000 lidí. Tam rozruch pokračoval a dvě hodiny nepřetržitě křičeli: „Veliká je efezská Artemis!“ (Sk 19,34). Poté, co městský úředník uklidnil a rozpustil toto shromáždění, se Pavel rozloučil s věřícími a odešel z města směrem do Makedonie.

Na konci své třetí misijní cesty se Pavel setkává se staršími efezského sboru. Jak bys shrnul Pavlovy obavy? (Viz Sk 20,17–38.)

Pravděpodobná chronologie Pavlova vztahu s věřícími v Efezu:

*	rok 52: Pavlova první krátká návštěva v Efezu (Sk 18,18–21);
*	léta 53–56: Pavlova tříletá služba v Efezu (Sk 19,1–20,1); ke konci svého pobytu tam napsal 1. list Korintským (1K 16,5–9);
*	rok 57: V Milétu se Pavel setkává se staršími z Efezu (Sk 20,17–38);
*	rok 62: Pavel píše dopis Efezským – pravděpodobně z vězení v Římě.

**Aplikace**

`„Buďte proto bdělí a pamatujte, že jsem se slzami v očích po tři roky ve dne v noci každému z vás neustále ukazoval cestu,“ řekl Pavel (Sk 20,31). Před čím by dnes podle tebe Pavel varoval naše církevní společenství a proč?`

---

#### Dodatečné otázky k diskuzi

`Co víme o Pavlových pobytech v Efezu?`

`V čem se lišila Artemis od ostatních v Efezu uctívaných božstev?`

`Co víme o kultu této bohyně a o jejím vlivu na Efez?`

`Proč se vzbouřili „zlatníci“?`

`Jak snadné je strhnout dav, aby se vzbouřil, i když bude každý křičet něco jiného? Proč si máme dávat pozor na situace, kdy někdo zneužívá davy?`

`Jak rozumíš varování před „vlky zevnitř církve“? V čem jsou nebezpeční?`

`Pavel vybízí ke bdělosti. Jak této výzvě rozumíš?`
