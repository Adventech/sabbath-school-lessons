---
title:  'Apoštol Pavel a Efezští'
date:  24/06/2023
---

### Texty na tento týden
Sk 18,18–21; Sk 19,13–20,1; Sk 20,17–38; Ef 1,1.2; Ef 6,21–24; Ef 3,13; Ef 1,9.10

> <p>Základní verš</p>
> „V něm jsme vykoupeni jeho krví a naše hříchy jsou nám odpuštěny pro přebohatou milost, kterou nás zahrnul ve vší moudrosti a prozíravosti, když nám dal poznat tajemství svého záměru, svého milostivého rozhodnutí, jímž si předsevzal, že podle svého plánu, až se naplní čas, přivede všechno na nebi i na zemi k jednotě v Kristu.“ (Ef 1,7–10)

To, že prožijeme něco závažného, nás může přivést až k psacímu stolu a my o tom napíšeme. Abraham Lincoln například napsal a přednesl svůj slavný Gettysburský projev po hrozné, zničující bitvě během americké občanské války, která si v Gettysburgu v roce 1863 vyžádala kolem sedmi tisíc mrtvých. Lincoln v tomto projevu s odvoláním na otce zakladatele vyjádřil přesvědčení, že občanská válka byla konečnou zkouškou, zda národ vytvořený v roce 1776 vydrží, nebo „bude vyhlazen ze země“.

Také apoštol Pavel měl pro psaní dopisu Efezským silnou motivaci. Částečně ho k tomu vedlo jeho uvěznění, protože nemohl přijít a povzbudit Efezské osobně (Ef 3,13; Ef 6,20). Další motivací mu byla skutečnost, že Efezští neustále čelili pronásledování a různým pokušením, která je mohla připravit o jejich odvahu a trpělivost. Pavel jim připomíná, co se dělo, když se obrátili, přijali Krista za svého Spasitele a stali se součástí církve. Stali se tak Kristovým tělem (Ef 1,19–23; Ef 4,1–16), stavebním materiálem chrámu (Ef 2,19–22), Kristovou nevěstou (Ef 5,21–33) a dobře vyzbrojenou armádou (Ef 6,10–20). Hrají strategickou roli při naplňování velkého Božího plánu sjednotit vše v Kristu (Ef 1,9.10). Pavel píše svůj dopis, aby věřící v Efezu povzbudil a přivedl k prožívání toho, co znamená být Kristovým následovníkem.

**Osnova lekce**

Úvodní lekce celého studia nabízí obecné seznámení s listem do Efezu. Nejprve připomíná okolnosti, za nichž díky Pavlovu působení byl v tomto městě založen křesťanský sbor, a poté se zaměřuje na adresáty listu a hlavní témata, kterými je chtěl Pavel oslovit.

- Sk 19–20: Pavlovo misijní působení v Efezu (neděle + pondělí)
- Ef 1–6: Celkový přehled listu Efezským (úterý)
- Ef 1,1.2; 6,21–24: Situace efezských křesťanů (středa)
- Ef 1,7–10: List Efezským a důraz na Krista (čtvrtek)

**Budování společenství**

`Podělte se ve skupině o to, co jste v posledním týdnu zažili.`

`Vyjádřete veřejně Bohu své poděkování za jeho přiznání.`

---

#### Dodatečné otázky k diskuzi

`Vzpomenete si, kdy jste naposledy napsali dopis, dali ho do obálky, nalepili známku, doplnili adresu a hodili ho do schránky? Komu (a proč) jste psali?`

`V jakých situacích píšete dopisy (maily, sms)?`

`Jakou motivaci měl Pavel pro napsání dopisu efezským křesťanům?`

`O čem Pavel podle tohoto dopisu přemýšlel v době, kdy byl ve vězení?`

`Proč bychom si i my měli připomínat, že jsme součástí církve – Boží rodiny?`

`Co bys odpověděl kamarádovi na dotaz, proč jsi členem církve?`
