---
title:  'Pavel, evangelista v Efezu'
date:  25/06/2023
---

> <p></p>
> 13Také někteří židovští zaříkávači, kteří cestovali od města k městu, pokusili se užívat ke svému zaklínání jména Pána Ježíše. Nad těmi, kteří byli posedlí zlými duchy, říkali: „Zaklínáme vás Ježíšem, kterého káže Pavel.“ 14Tak to dělalo sedm synů Skévy, prý židovského velekněze. 15Ale zlý duch jim řekl: „Ježíše znám a o Pavlovi vím. Ale kdo jste vy?“ 16Tu člověk, v kterém byl ten zlý duch, se na ně vrhl, všechny je přemohl a tak je zřídil, že z toho domu utekli nazí a plní ran. 17To se rozhlásilo mezi všemi židy i pohany, kteří žili v Efezu; na všechny padla bázeň a jméno Pána Ježíše bylo ve velké úctě. 18Přicházeli i mnozí z těch, kteří uvěřili, a přede všemi vyznávali, že také oni dříve používali zaklínání. 19Nemálo pak těch, kteří se zabývali magií, přinesli své knihy a přede všemi je spálili. Jejich cena se odhadovala na padesát tisíc stříbrných. 20A tak mocí Páně rostlo a rozmáhalo se jeho slovo. (Sk 19,13–20)

**Osobní studium**

Co se dělo během Pavlovy druhé misijní cesty při jeho příchodu do Efezu? (Sk 18,18–21)

Efez byl s přibližně 250 000 obyvateli jedním z největších měst Římské říše. Byl hlavním městem jedné z nejbohatších provincií, která pokrývala velkou část území známého dnes jako Malá Asie. V prvním století město prožívalo období růstu a prosperity. Efez byl také přístavním městem a ležel na křižovatce důležitých obchodních cest vedoucích po souši. Lidé ve městě uctívali mnoho božstev, z nichž nejdůležitější byla bohyně Artemis, považovaná za ochránkyni Efezu. Její uctívání bylo součástí občanských obřadů, sportovních her a výročních oslav. (Artemidu Římané nazývali Diana; viz Sk 19,24.35; BK.)

Pavel se později vrací do Efezu během své třetí misijní cesty (Sk 19,1–12) a zůstává tam tři roky (Sk 20,31). Efezu tedy apoštol Pavel věnoval významnou část své služby s úmyslem vybudovat zde pevné základy křesťanství.

Jaká událost vedla k tomu, že se v Efezu rozšířila úcta k Pánu Ježíši? (Sk 19,13–20)

Lukáš zaznamenává zvláštní příběh sedmi potulných židovských „zaříkávačů“. Spojování jmen Ježíše a Pavla v jejich zaklínadlech se ukázalo jako riskantní snaha. Když se o neočekávaných událostech rozšířila zpráva po celém městě, „na všechny padla bázeň a jméno Pána Ježíše bylo ve velké úctě“ (Sk 19,17). Tato událost měla hluboký dopad i na některé z těch, kteří již uvěřili. Rozhodli se veřejně spálit své drahé knihy o magii v hodnotě „padesát tisíc stříbrných“ (Sk 19,19). Spolu s velkou částí města se věřící naučili, že se uctívání Ježíše nesmí spojovat s uctíváním něčeho a nikoho jiného.

**Aplikace**

`Co znamenalo spálení knih, které měly v tehdejším světě obrovskou hodnotu? Co se z toho můžeme naučit o naprosté oddanosti Pánu?`

---

#### Dodatečné otázky k diskuzi

`Co víme o městu Efez?`

`V čem se Efez podobá v duchovní oblasti dnešní společnosti?`

`Kdo to byli ti „židovští zaříkávači“? Čím se živili?`

`Proč těmto zaříkávačům „nefungovalo“ Ježíšovo jméno? Jak to, že je mohl zlý duch napadnout?`

`Co se můžeme naučit z odpovědi, kterou dal zlý duch těm mužům před tím, než je pěkně zvalchoval?`

`Můžeme se i my stát jen „zaříkávači“, zneužívajícími Ježíšovo jméno? Jak?`
