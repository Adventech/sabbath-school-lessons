---
title:  'Čtení dopisu Efezským'
date:  27/06/2023
---

> <p></p>
> 22Odložte dřívější způsob života, staré lidství, které hyne klamnými vášněmi, 23obnovte se duchovním smýšlením, 24oblečte nové lidství, stvořené k Božímu obrazu ve spravedlnosti a svatosti pravdy. (Ef 4,22–24)

**Osobní studium**

Apoštol Pavel napsal dopis Efezským, aby ho věřící četli nahlas při shromážděních v celém Efezu a okolí. Během období, které uplynulo od Pavlova odchodu, se křesťanské hnutí v Efezu rozrostlo a zvětšil se i počet sborů v domácnostech. Pro tyto věřící bylo významnou událostí, že se mohou setkat s Tychikem, přímým spolupracovníkem apoštola Pavla. Jak naznačuje samotný dopis, jednotlivé shromážděné skupiny pravděpodobně zahrnovaly členy hostitelské domácnosti – otce, matku, děti a otroky (Ef 5,21–6,9). V té době do domácnosti patřili i další – hosté a návštěvníci (svobodné osoby, které byly odkázány na podporu hostitele), a dokonce i zákazníci. Při čtení dopisu tedy mohou být přítomni nejen členové dané rodiny, ale i zmíněné osoby, včetně členů jiných domácností.

`Pro studium dopisu je nejlepší, pokud si ho na úvod přečteš celý, nejlépe nahlas (trvá to asi 15 minut). Po přečtení si prostuduj níže uvedenou osnovu celého listu. Jaká témata se objevují v listu Efezským? Která z nich tě zaujala nejvíce?`

1. Úvodní pozdrav (Ef 1,1.2).
2. Požehnání (Ef 1,3–14).
3. Modlitba za moudrost k poznání Krista (Ef 1,15–23).
4. Od smrti k životu (Ef 2,1–10).
5. Církev z židů i pohanů (Ef 2,11–22).
6. Pavlova služba mezi pohany (Ef 3,1–13).
7. Modlitba za poznání Kristovy lásky (Ef 3,14–21).
8. Udržení Duchem inspirované jednoty církve (Ef 4,1–16).
9. Žijte nový život ve spravedlnosti (Ef 4,17–32).
10. Žijte v lásce, ve světle a v moudrosti (Ef 5,1–20).
11. Život vedený Kristem – v rodině a vztazích (Ef 5,21–6,9).
12. Církev jako Boží armáda (Ef 6,10–20).
13. Závěrečné pozdravy (Ef 6,21–24).

**Aplikace**

`Co je podle tebe klíčovým tématem dopisu Efezským? Co toto téma zdůrazňuje? Která konkrétní témata se týkají rodiny?`

---

#### Dodatečné otázky k diskuzi

`Co víme o fungování „církve“ v Efezu?`

`Co jsou to ty sbory v domácnostech, o kterých se zmiňuje autor lekce?`

`Jaké výhody má „obýváková církev“? Má i nějaké nevýhody?`

`Přináší ti členství ve tvém sborovém společenství nějaké výhody? Jaké?`

`Které tři výzvy obsahuje dnešní text Bible? Co a proč je třeba odložit? Co a proč je třeba obnovit? Co a proč je třeba obléct?`
