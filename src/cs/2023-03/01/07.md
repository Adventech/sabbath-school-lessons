---
title:  'Podněty k zamyšlení'
date:  30/06/2023
---

Příběh o zaříkávačích, kteří zneužívali jména Ježíše a Pavla (Sk 19,13–20; viz nedělní lekce), pomáhá vysvětlit, proč Pavel ve svém dopise tak zdůrazňuje Kristovu moc. Někteří noví věřící, čerstvě přesvědčeni o Ježíšově svrchovanosti, házejí své cenné magické příručky do plamenů. Díky nálezu asi 250 papyrů zabývajících se magií a dalším pramenům máme docela dobrou představu o množství různých rituálů, kouzel, formulí a kleteb, jaké byly pravděpodobně uvedeny i ve spálených magických příručkách. Svazky radily věřícím, jak provádět rituály, které měly přesvědčit božstva a duchovní síly, aby jednaly podle jejich požadavků.

Lukáš říká, že tyto svazky měly hodnotu 50 000 stříbrných, což odpovídá přibližně mzdě za odpracovaných 50 000 dní. (V dnešní hodnotě, pokud počítáme s průměrnou hrubou mzdou kolem 2 000 Kč za den, uvedená částka představuje přibližně sto milionů korun!) Tento detail vyjadřuje, jak obrovský význam měly kouzelnické knihy pro život lidí. „Byl potřebný Boží zásah, aby byli dostatečně přesvědčeni, že by měli hluboce litovat a činit pokání z toho, že dosud používají amulety, kouzla, vzývání a tradiční prostředky k získání duchovní moci.“ (ARNOLD, Clinton E. Ephesians. Grand Rapids, MI: Zondervan, 2010, s. 34.)

Pochopili jsme, že dopis Efezským byl napsán věřícím, kteří potřebovali poučení o tom, „jak se vypořádat s neustálým vlivem a útoky zlověstných vesmírných ‚mocností‘“. (ARNOLD, Clinton E. Power and Magic: The Concept of Power in Ephesians. Grand Rapids, MI: Baker Books, 1992, s. 165.) Pavlovou odpovědí je list Efezským, v němž poukazuje na Krista jako na toho, kdo byl vyvýšen nad každou moc (Ef 1,20–23), a zdůrazňuje, že síla, kterou Bůh dává věřícím díky Kristu, obstojí (Ef 2,15–19; Ef 3,14–21; Ef 6,10–20).

**Otázky k rozhovoru**

`1. Jaké mocnosti nebo autority jsou dnes aktivní v našem světě a ve vašem životě? Jak se tyto síly projevují? Svádějí věřící k tomu, aby je uctívali a respektovali, místo toho, aby projevovali oddanou věrnost vyvýšenému Kristu?`

`2. V kontextu Božího plánu sjednotit vše v Kristu „až se naplní čas“, apoštol Pavel vyjadřuje naději do budoucnosti. Připomeňte si, v jakých souvislostech použil slovo „naděje“ v Ef 1,18; 2,12 a 4,4. Proč věří, že naděje do budoucnosti existuje?`

`3. Jak Pavel v následujících pasážích dopisu Efezským poukazuje na velkou naději na Kristův návrat? Viz Ef 1,13.14.21; Ef 2,7; Ef 4,30; Ef 5,5. Co pro nás tato naděje znamená dnes?`

---

#### Dodatečné otázky k diskuzi

`Co zajímavého jsi objevil během svého studia lekce a Bible v týdnu?`

`Proč věřící v Efezu spálili knihy s magickými návody?`

`Proč je tak důležité si stále připomínat, že je Ježíš vyvýšen nad každou moc?`

`Co si odnášíš z naší dnešní diskuze?`
