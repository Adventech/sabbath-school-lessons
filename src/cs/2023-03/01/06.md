---
title:  'V hlavní roli Kristus'
date:  29/06/2023
---

> <p></p>
> 7V něm jsme vykoupeni jeho krví a naše hříchy jsou nám odpuštěny pro přebohatou milost, 8kterou nás zahrnul ve vší moudrosti a prozíravosti, 9když nám dal poznat tajemství svého záměru, svého milostivého rozhodnutí, jímž si předsevzal, 10že podle svého plánu, až se naplní čas, přivede všechno na nebi i na zemi k jednotě v Kristu. (Ef 1,7–10)

**Osobní studium**

Jak apoštol Pavel představuje téma svého dopisu? (Ef 1,9.10)

Jak lze shrnout poselství dopisu Efezským? Z vězení Pavel předkládá vizi Božího plánu zaměřeného na Krista a církev. Bůh „podle svého plánu, až se naplní čas, přivede všechno na nebi i na zemi k jednotě v Kristu“ (Ef 1,10). Toto dílo začal realizovat vytvořením církve jako nového celku, složeného ze židů i z pohanů (Ef 2,14). Věřící jsou povoláni, aby jednali v souladu s tímto Božím plánem a dali tak najevo silám zla, že konečný Boží záměr se již uskutečňuje (Ef 3,10).

Text Ef 1,9.10 ukazuje, že jednota, kterou má Bůh na mysli, má svůj základ v Kristu. Není tedy žádným překvapením zjištění, že dopis Efezským je výrazně zaměřen na Krista. Na různých místech opakovaně chválí Boží skutky projevené v Kristu a vyzdvihuje skutečnost, že věřící mají přístup k duchovním zdrojům, které jim Kristus nabízí. Pavel používá slova „v Kristu“ (a podobná vyjádření) více než třicetkrát a všude Ježíše vyzdvihuje. Při čtení dopisu si všímejme nejen těchto vyjádření, ale i různých způsobů, jakými se Pavel na Ježíše zaměřuje.

Pavel se snaží oživit duchovní odhodlání věřících v Efezu připomenutím, že jsou součástí církve, která je podstatou Božího plánu sjednotit vše v Kristu. Když v dopise použije slovo „církev“ (řecky ekklésia), myslí tím církev jako celek (a ne místní společenství – sbor).

Hlavní strategií, kterou Pavel používá, je mluvit o církvi. Dělá to pomocí živých metafor, z nichž čtyři podrobněji rozvíjí:

1. Církev jako tělo (Ef 1,22.23; 2,16; 3,6; 4,1–16.25; 5,23.29.30).
2. Církev jako stavba (chrám) (Ef 2,19–22).
3. Církev jako nevěsta (Ef 5,22–27).
4. Církev jako armáda (Ef 6,10–20).

Každý z těchto obrazů určitým způsobem odhaluje, jaký je Boží záměr s jeho církví.

**Aplikace**

`V Církvi adventistů sedmého dne, které jsme součástí, Bůh spojuje mnohojazyčnou, mnohonárodnostní a multikulturní komunitu (Zj 14,6.7), což ukazuje cestu k naplnění jeho plánu sjednotit vše v Ježíši (Ef 1,9.10). Jak můžeme pracovat v souladu s velkým Božím plánem?`

---

#### Dodatečné otázky k diskuzi

`Jakou roli hraje v našem životě Ježíš?`

`V Efezu byl rozšířen okultismus. Jak může Ježíš „vykoupit“ člověka, který je „posedlý“ – spoutaný v zajetí temných ďáblových sil?`

`Věříš tom, že Ježíš má moc nad silami zla? Proč?`

`O jakém tajemství, které nám dal Ježíš poznat, píše Pavel?`

`Jaký plán má Bůh s naší planetou, až se „naplní čas“?`

`O jakém čase se tu Pavel zmiňuje? Co o něm víme?`
