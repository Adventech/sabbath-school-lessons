---
title:  'Efezští v prvním století'
date:  28/06/2023
---

> <p></p>
> 1Pavel, z Boží vůle apoštol Ježíše Krista, bratřím věrným v Kristu Ježíši: 2Milost vám a pokoj od Boha Otce našeho a Pána Ježíše Krista. (Ef 1,1.2)

> <p></p>
> 21Chci, abyste i vy věděli, co je se mnou a co dělám. Všechno vám to vypoví Tychikus, milovaný bratr a věrný pomocník v díle našeho Pána. 22Poslal jsem ho k vám, abyste se dověděli, co je s námi, a aby povzbudil vaše srdce. 23Pokoj bratřím i láska a víra od Boha Otce a Pána Ježíše Krista. 24Milost všem, kdo nepomíjející láskou milují našeho Pána Ježíše Krista. (Ef 6,21–24)

**Osobní studium**

**Jak Pavel začíná a končí svůj dopis věřícím v Efezu? Co se dozvídáme o Pavlových nejhlubších přáních pro věřící?**

`Ef 1,1.2`

`Ef 6,21–24`

V úvodu dopisu se jako autor představuje samotný apoštol (Ef 1,1). Ve střední části dopisu se Pavel opět identifikuje jménem, přičemž se označuje jako „vězeň Krista Ježíše pro vás pohany“ (Ef 3,1). To naznačuje, jak sám hodnotí své působení jako apoštola (Ef 3,1–13). Na konci dopisu se opět zmiňuje o svém uvěznění (Ef 6,20) a končí osobními přáními (Ef 6,21.22). Přestože někteří badatelé popírají, že dopis psal Pavel, je důležité připomenout, že v dopise se opakovaně objevuje zmínka o tom, že právě on je jeho autorem. Většina křesťanů proto oprávněně uznává, že dopis Efezským napsal právě apoštol Pavel.

V čem může mít jeho uvěznění neblahý vliv na věřící v Efezu? (Ef 3,13) Zdá se, že list Efezským má obecné datování a okolnosti jako další dopisy, které Pavel píše z vězení – Koloským (zejména Ko 4,7.8) a Filemonovi. Zdá se také, že od Pavlovy služby v Efezu uplynulo už dost času (Ef 1,15; Ef 3,1.2). Pavel pravděpodobně napsal dopis adresovaný Efezským ve vězení v Římě kolem roku 62.

V listu Efezským Pavel přináší jen málo konkrétních informací o situaci svých adresátů, ale zaměřuje se na širokou škálu témat. Zabývá se dlouhým časovým úsekem, počínaje Božími rozhodnutími učiněnými „před stvořením světa“ (Ef 1,4), a široce se zamýšlí nad velkými tématy Boží spásy nabízené v Kristu. Dopis přitom vykazuje vznešený literární styl s dlouhými větami, opakujícími se výrazy a rozvinutými metaforami. Pavel používá takový styl i jinde (např. Ř 8,31–39), ale v listu Efezským je intenzivní – obsahuje mnoho chval, modliteb a uctívání (Ef 1,3–14; Ef 1,15–23; Ef 3,14–21) a nabízí pečlivě zpracované rétorické pasáže (např. Ef 4,1–16; Ef 5,21–33; Ef 6,10–20).

**Aplikace**

`Jak ovlivnil Pavlův pobyt ve vězení obsah dopisu Efezským? Co tato skutečnost znamenala pro adresáty dopisu?`

---

#### Dodatečné otázky k diskuzi

`Jaké důvody máme k tomu, abychom věřili, že autorem listu Efezským je právě Pavel?`

`Proč se autor listu představuje jako „z Boží vůle apoštol Ježíše Krista“?`

`Proč si Pavel přeje, aby v Efezu věděli, co je s ním a co dělá?`

`Pavel čtenářům přeje milost a pokoj. Proč je to pro něho tak důležité?`

`Vzpomeneš si, kdy ti někdo napsal nebo zavolal, aby tě povzbudil? Jaké pocity jsi v té chvíli tomu prožíval?`

`Jak můžeme my povzbuzovat své blízké?`
