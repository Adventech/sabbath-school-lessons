---
title:  'Vzdálení se stávají blízkými'
date:  23/07/2023
---

> <p></p>
> 11Pamatujte proto vy, kteří jste svým původem pohané a kterým ti, kdo jsou obřezaní na těle a lidskou rukou, říkají neobřezanci, 12že jste v té době opravdu byli bez Krista, odloučeni od společenství Izraele, bez účasti na smlouvách Božího zaslíbení, bez naděje a bez Boha na světě. 13Ale v Kristu Ježíši jste se nyní vy, kdysi vzdálení, stali blízkými pro Kristovu prolitou krev. (Ef 2,11–13)

**Osobní studium**

`Porovnej texty Ef 2,1–3 a Ef 2,11–13. O prvním jsme si už řekli, že v něm Pavel popisuje pohanskou minulost adresátů svého dopisu. Jak rozšiřuje popis jejich minulosti v dnešních úvodních verších?`

Pohané, kteří v Efezu uvěřili v Krista a stali se součástí jeho „těla“, církve, byli kdysi zcela odděleni od Izraele a od spásy, kterou Bůh nabízel. Pavel považuje za důležité, aby si „pamatovali“ (Ef 2,11) tuto svou minulost. Tehdy byli „bez Krista“, Pomazaného, Mesiáše Izraele. Byli „odloučeni od společenství Izraele“ (Ef 2,12). A nejen to. Byli také „bez účasti na smlouvách Božího zaslíbení“, neměli naději na záchranu, kterou Bůh nabízel během dějin spasení. Můžeme tedy říci, že neměli nic společného ani s Izraelem, ani se spasením, které Bůh nabízel prostřednictvím vyvoleného národa. Pavel říká, že takový život – bez Krista, mimo společenství Izraele a bez účasti na smlouvách Božího zaslíbení – je životem „bez naděje a bez Boha na světě“ (Ef 2,12).

Napětí a nepřátelství mezi pohany a židy trvalo dlouho. Pavel v náznacích hovoří o této pevně zakořeněné nenávisti, když se odvolává na jeden její příznak – vzájemné osočování a posmívání. Židé mluvili o pohanech s posměchem jako o „neobřezancích“ a pohané o židech se stejným pohrdáním jako o „obřízce“ (Ef 2,11; BK).

Ve verši Ef 2,13 však nyní Pavel poukazuje na něco zcela jiného. Apoštol napsal: „Ale v Kristu Ježíši jste se nyní vy, kdysi vzdálení, stali blízkými pro Kristovu prolitou krev.“

Když Pavel popisuje věřící z pohanů jako kdysi „vzdálené“ či „daleko“, odkazuje na verš Iz 57,19: „Pokoj, pokoj dalekým i blízkým, praví Hospodin. Vyléčím jej [lid]“ (viz Ef 2,17.18). V Kristu a prostřednictvím jeho kříže byli věřící z pohanů přiblíženi ke všemu, od čeho byli kdysi daleko – k Bohu, naději a k jejich židovským bratrům a sestrám. Pavlův popis naznačuje velmi dobrou zprávu: Kristův kříž má moc překlenout širokou propast mezi židy a pohany. Znamená to, že kříž je řešením na všechny naše spory a rozdělení. Tato dobrá zvěst nás vede k tomu, abychom se zamysleli nad rozděleními, která existují v našem životě a v církvi. Kříž má obrovskou moc a může překonat každé rozdělení.

**Aplikace**

`Z jakého stavu tě Ježíš vykoupil? Proč by mohlo být důležité, aby sis pravidelně připomínal, jak jsi na tom byl, když tě Kristus našel, a kde bys byl nyní bez něho?`

---

#### Dodatečné otázky k diskuzi

`Jaké vztahy panovali mezi židy a pohany?`

`Co bylo příčinou tohoto „rozdělení“?`

`Jaké představy měl o společenství lidí různých „náboženství“ Bůh?`

`Co museli udělat křesťané z pohanů ke sblížení se židovskými spoluvěřícími?`

`Jaké změny museli zažít naopak křesťané ze židů, aby mohli prožít sblížení s křesťany pohanského původu?`

`Jak a proč může přijetí Ježíše měnit náš pohled na druhé lidi?`

`Co nás dnes dělí od lidí, kteří věří jinak (nebo vůbec) než my?`
