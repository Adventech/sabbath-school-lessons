---
title:  'CÍRKEV – SVATÝ CHRÁM'
date:  27/07/2023
---

> <p></p>
> 19Nejste již tedy cizinci a přistěhovalci, máte právo Božího lidu a patříte k Boží rodině. 20Jste stavbou, jejímž základem jsou apoštolové a proroci a úhelným kamenem sám Kristus Ježíš. 21V něm je celá stavba pevně spojena a roste v chrám, posvěcený v Pánu; 22v něm jste i vy společně budováni v duchovní příbytek Boží. (Ef 2,19–22)

**Osobní studium**

`Jaké obrazy používá Pavel v Ef 2,11–22, aby naznačil důležitou jednotu mezi židy a pohany v církvi?`

Celou 2. kapitolu listu Efezským jsme rozdělili na dvě části. Zatímco verše 1–10 ukazují, že žijeme v jednotě s Kristem, verše 11–22 zdůrazňují, že jako součást jeho církve žijeme i v jednotě s ostatními. Ježíšova smrt má vertikální vliv na navazování našeho vztahu s Bohem (Ef 2,1–10) a horizontální vliv při budování našich vztahů s druhými (Ef 2,11–22). Prostřednictvím kříže Ježíš boří vše, co odděluje věřící z pohanů od židovských věřících, včetně zneužívání zákona k prohlubování této propasti (Ef 2,11–18). Ježíš zároveň buduje. Staví úžasný nový chrám složený z věřících. Pohané, kteří byli kdysi vyloučeni z bohoslužeb na posvátných místech chrámu, se nyní připojují k židovským věřícím a stávají se spolu s nimi novým chrámem. Všichni se stáváme součástí Boží církve, posvěceného chrámu (Ef 2,19–22) a máme výsadu žít v souladu s Ježíšem a našimi bratry a sestrami v Kristu.

**Jak souvisí Pavlovo použití obrazu církve jako chrámu v Ef 2,19–22 s použitím této metafory v následujících pasážích?**

`1K 3,9–17`

`2K 6,14–7,1`

`1Pt 2,4–8`

Pavel používá přirovnání církve k chrámu jako vrcholný obraz úplného začlenění pohanů do církve. Kdysi měli zakázané uctívání na „nádvoří Izraele“ v chrámu. Nyní nejenže získávají přístup (Ef 2,18), ale sami se stávají stavebním materiálem pro nový chrám rostoucí jako „duchovní příbytek Boží“ (Ef 2,22).

Pisatelé Nového zákona používají obraz chrámu k vyjádření posvátnosti církve a také Boží role při jejím zakládání a rozšiřování. Zároveň tím zdůrazňují jednotu věřících. Chrám se používá ve spojení s jazykem, který naznačuje, že je živý (viz Ef 2,21, kde chrám „roste“). Často také kladou důraz na proces stavby (viz Ef 2,22: „v něm jste i vy společně budováni“). Namísto statického obrazu církev rozpoznává, že tvoří „chrám Boha živého“ (2K 6,16).

**Aplikace**

`Co pro tebe znamená, že jsi součástí stavby, kterou buduje Kristus? V čem se takový pohled na křesťanství liší od konstatování, že „jsi členem“ církve?`

---

#### Dodatečné otázky k diskuzi

`Proč je třeba hledat nejdříve jednotu s Kristem a až pak s lidmi?`

`Proč neměli pohané přístup do Hospodinova chrámu?`

`Jaké pocity měli efezští, kteří by nikdy nemohli vstoupit dále něž na nádvoří Hospodinova chrámu, když se dovídají, že jsou součástí nového chrámu?`

`Pokud máme tvořit chrám s někým, s kým si nerozumíme, jak by to dopadlo bez smíření?`

`V čem je zásadní rozdíl mezi SZ chrámem a tím, o kterém píše Pavel?`

`Co mohu udělat pro to, aby byl chrám pevný a aby dále rostl?`
