---
title:  'JEŽÍŠ – KAZATEL POKOJE'
date:  26/07/2023
---

> <p></p>
> 17Přišel a zvěstoval pokoj, pokoj vám, kteří jste dalecí, i těm, kteří jsou blízcí. 18A tak v něm smíme obojí, židé i pohané, v jednotě Ducha stanout před Otcem. (Ef 2,17.18)

**Osobní studium**

`Jak Pavel shrnuje Kristovu službu v Ef 2,17.18?`

Jedním z důležitých konceptů listu Efezským je myšlenka pokoje. Samotný dopis začíná a končí požehnáním pokoje „od Boha Otce našeho a Pána Ježíše Krista“ (Ef 1,2; porovnej s Ef 6,23). Ve verších Ef 2,14–16 Pavel vysvětloval, že Kristus zosobňuje pokoj, protože „v něm je náš pokoj“, a že tento pokoj vychází z kříže. Kristus nejen něco ukončuje – nepřátelství mezi židy a pohany (Ef 2,14.15), ale také něco nového vytváří – nového člověka, který prožívá smíření a pokoj (Ef 2,15–17). Takový klid není jen absencí konfliktů. Je to mír a pokoj vycházející z hebrejského konceptu šalom – zkušenost jednoty a blaha, které se projevují nejen v našem vztahu s Bohem (Ř 5,1), ale i v našem vztahu s druhými lidmi.

**Jak si Pavel představuje věřící, kteří se podílejí na šíření Ježíšova poselství pokoje? (Porovnej také texty Ř 10,14.15 s verši Ef 2,17–19; Iz 52,7 a Iz 57,19.)**

`Ef 4,3`

`Ef 6,14.15`

Evangelia obsahují příklady Ježíše jako kazatele pokoje. Ve svých poselstvích na rozloučenou učedníkům – a také nám – slibuje: „Pokoj vám zanechávám, svůj pokoj vám dávám“ (J 14,27). Svá slova pak uzavírá takto: „To jsem vám pověděl, abyste nalezli ve mně pokoj. Ve světě máte soužení. Ale vzchopte se, já jsem přemohl svět“ (J 16,33). Když se po svém vzkříšení zjevoval učedníkům, opakovaně jim říkal: „Pokoj vám!“ (J 20,19.21.26).

V textu Ef 2,17.18 Pavel rád zdůrazňuje, že Kristovo kázání o pokoji přesahuje dobu jeho pozemské služby. Ježíš „kázal pokoj“ nejen „blízkým“ (židovským věřícím; Ef 2,11–13), ale také „vzdáleným“ (tedy věřícím z pohanů, a to dokonce ještě předtím, než se obrátili). Po pochopení a přijetí těchto veršů všichni věřící zažijí hluboké požehnání.

**Aplikace**

`Jak se můžeš naučit být „kazatelem pokoje“, místo abys byl „šiřitelem konfliktů“? Do jakých situací můžeš právě v těchto dnech pomoci přinést klid a usmíření?`

---

#### Dodatečné otázky k diskuzi

`Jak bys definoval pokoj?`

`V čem se liší pokoj, nabízený Ježíšem, od pokoje, který nabízí svět?`

`Jaký je rozdíl mezi pokojem a nezájmem – lhostejností?`

`Jsi spíše člověk klidný a pokojný, nebo jsi často rozhozený? Proč?`

`Co vás dokáže připravit o pokoj?`

`Jak bychom měli reagovat, když si uvědomíme, že ztrácíme pokoj?`

`Proč Ježíši tak moc záleží na tom, abychom byli naplněni pokojem?`
