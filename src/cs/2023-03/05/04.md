---
title:  'JEŽÍŠ ZBOŘIL ZEĎ'
date:  25/07/2023
---

> <p></p>
> 14V něm je náš pokoj, on dvojí spojil vjedno, když zbořil zeď, která rozděluje a působí svár. Svou obětí odstranil 15zákon ustanovení a předpisů, aby z těch dvou, z žida i pohana, stvořil jednoho nového člověka, a tak nastolil pokoj. (Ef 2,14.15)

**Osobní studium**

Jak se podle Pavla Kristus zachoval k zákonu „ustanovení a předpisů“? Proč to bylo potřeba? (Ef 2,14.15)

Pavel zde pravděpodobně zmiňuje balustrádu nebo zeď, která obklopovala nádvoří v Herodově chrámu a za kterou měl pod trestem smrti zakázán vstup každý, kdo se nenarodil jako Žid. Pavel si představuje, že tato zeď padá a pohané mají konečně úplný přístup k uctívání Boha (Ef 2,18). Každá taková zeď, říká Pavel, je odstraněna křížem. Právě kříž totiž ukazuje, že dva národy, židé a pohané, jsou ve skutečnosti jen jedním lidem.

Někteří vykladači si myslí, že Ef 2,14.15 mluví o zrušení či odstranění deseti přikázání, včetně přikázání o sobotě. V listu Efezským však Pavel prokazuje hlubokou úctu k Desateru jako zdroji pro formování křesťanského učednictví. Cituje páté přikázání (Ef 6,2.3) a naráží na další přikázání (např. sedmé: Ef 5,3–14.21–33; osmé: Ef 4,28; deváté: Ef 4,25 a desáté: Ef 5,5). To je v souladu s Pavlovými dřívějšími tvrzeními o zákoně (Ř 3,31; Ř 7,12). Řeší zneužívání zákona, ale samotný zákon ctí a předpokládá jeho kontinuitu. Proto použít tyto verše ke zrušení platnosti Desatera, zejména ve světle všech ostatních textů v Bibli o věčné platnosti zákona, je zjevně nesprávná interpretace Pavlova záměru.

Naopak, jakékoli zneužití zákona k vražení klínu mezi židy a pohany a zejména k vyloučení pohanů z plného společenství s Božím lidem a přístupu k uctívání, by bylo podle Pavla kletbou a zneužitím Božího plánu se zákonem. „Zákon“ v textu Ef 2,14.15 označuje pravděpodobně obřadní aspekty zákona, které oddělovaly židy od pohanů a které Pavel vyjadřuje složitou frází „zákon ustanovení a předpisů“. Druhou možností je, že Pavel má na mysli celý starozákonní systém zákona, protože se začal vykládat a zneužívat jako klín k vzdálení židů od pohanů.

**Aplikace**

`Jakému napětí mezi adventisty sedmého dne nebo i jinými křesťany musíme čelit a snažit se ho překonat? Proč by naše společná láska ke Kristu měla stačit k překonání tohoto napětí?`

---

#### Dodatečné otázky k diskuzi

`O jaké rozdělující zdi hovoří Pavel v dnešním textu?`

`Které předpisy a ustanovení odstranil svou smrtí Ježíš?`

`Proč bychom neměli přijímat výklad, podle něhož Ježíš odstranil svou smrtí Desatero?`

`S jakými „zdmi“ se dnes můžeme ve společnosti setkávat my?`

`Existují nějaké zdi i v našem sboru? Jaké a proč?`

`Proč se nám někdy nedaří bořit zdi v našich rodinách či sborech?`
