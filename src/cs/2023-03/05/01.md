---
title:  'Kříž a církev'
date:  22/07/2023
---

### Texty na tento týden
Ef 2,11–22

> <p>Základní verš</p>
> „Ale v Kristu Ježíši jste se nyní vy, kdysi vzdálení, stali blízkými pro Kristovu prolitou krev. V něm je náš pokoj, on dvojí spojil vjedno...“ (Ef 2,13.14)

Představ si, že jsi pohan, Řek, který se naučil vážit si Boha Židů. Rozhodl ses dokonce opustit uctívání různých bohů a bůžků svých předků a přijal jsi jediného pravého Boha. Rozhodneš se navštívit Jeruzalém. Už zdálky v němém úžasu obdivuješ krásu tamního chrámu. Potom slyšíš melodii a zpěv, který ve tvém srdci probudí touhu vzdávat Bohu chválu. Když však přijdeš do chrámu a přejdeš po vstupním nádvoří, ocitneš se tváří v tvář zdi, která je vysoká téměř jeden a půl metru. Každých pár kroků podél zdi narazíš na tabulku, na které je v latině a v řečtině napsáno upozornění: „Žádný cizinec nesmí překročit ohrazení kolem chrámu. Každý, kdo tak učiní, bude odsouzen za své jednání k smrti.“ Okamžitě tě naplní smutek a pocit odcizení.

Ve verších Ef 2,11–22 Pavel poukazuje na Kristův kříž, který do dané situace přináší zásadní změnu. Boří totiž všechny bariéry a zdi. Vertikální část kříže ukončuje odcizení a smiřuje lidi s Bohem. Horizontální usmiřuje lidi mezi sebou. Kříž odstraňuje nepřátelství a přináší mír mezi židy a pohany, činí z nich „jednoho nového člověka“ (Ef 2,15). Stává se z nich nový chrám, „duchovní příbytek Boží“ (Ef 2,22).

Co to pro nás dnes znamená?

**Osnova lekce**

Druhá polovina 2. kapitoly listu Efezským představuje praktické důsledky přijetí Ježíšovy oběti pro mezilidské vztahy. Zvláště se zaměřuje na dlouholeté „nepřátelství“ židů a pohanů, kteří se v Kristu mohou stát jedním usmířeným společenstvím.

- Ef 2,11–13: Vzdálení se díky Kristu stávají blízkými (neděle)
- Ef 2,14–16: Nepřátelé jsou vzájemně usmířeni (pondělí)
- Ef 2, 14.15: Rozdělující zeď je zbořena (úterý)
- Ef 2,17.18: Ježíš do vztahů přináší pokoj (středa)
- Ef 2,19–22: Usmíření věřící tvoří „Boží chrám“ (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`O jakém „kříži“ budeme přemýšlet v této lekci?`

`Co si pod termínem kříž mohou představit různí lidé? Proč?`

`Už jsi někdy zažil situaci, kdy ti zvyklosti nebo kulturní bariéra bránili v tom, aby ses přátelil s někým, kdo ti byl sympatický? Jak jsi to řešil?`

`Jak můžeme „v Ježíši“ najít pokoj i pro naše narušené vztahy?`

`V čem tkví Ježíšovo kouzlo, které dokáže usmířit i úhlavní nepřátele?`

`Proč nám někdy v naší církvi (sboru) ta slibovaná jednota skřípe?`
