---
title: 'Podněty k zamyšlení'
date: 01/03/2024
---

Přečtěte si 1. kapitolu „Největší dar lidstvu“ z knihy Touha věků (DA 19–26; TV 9–14).

Žalmy jsou Kristovými modlitbami, modlitbami o Kristu a také modlitbami ke Kristu. Odhalují jedinečné zjevení Kristovy osoby a vykupitelské služby toho, kterého Písmo označuje slovy „Bůh s námi“ (Mt 1,23). Ježíš je „Bůh s námi“ v našich modlitbách opuštěnosti a utrpení. On je „Bůh s námi“ ve volání po spravedlnosti a vysvobození. Ježíš je „Bůh s námi“, protože nás nenechává ztracené a zoufalé, ale ukazuje nám vítěznou cestu víry. Stal se pro nás věčným Knězem a Králem, aby nás zachránil od věčné záhuby hříchu. V Kristu, dokonalém davidovském králi, nacházejí své naplnění všechna Boží zaslíbení spásy (2K 1,20).

Kniha Touha věků podrobně popisuje Kristovu jednotu s lidstvem: „Svým lidstvím se Kristus přiblížil k člověku, božstvím byl spojen s Božím trůnem. Jako Syn člověka je pro nás příkladem poslušnosti, jako Syn Boží nám dává sílu poslouchat. To on promluvil z keře na hoře Chorébu k Mojžíšovi: ‚JSEM, KTERÝ JSEM… Řekni Izraelcům toto: JSEM posílá mě k vám‘ (Ex 3,14). Pro Izraelce to byl slib vysvobození. Když potom přišel ‚v podobě člověka‘, řekl o sobě: JÁ JSEM. Dítě z Betléma, tichý a pokorný Spasitel, je Bohem, který ‚byl zjeven v těle‘ (1Tm 3,16). A nám říká: ‚Já jsem dobrý pastýř.‘ ‚Já jsem ten chléb živý.‘ ‚Já jsem ta cesta, pravda i život.‘ ‚Je mi dána veškerá moc na nebi i na zemi.‘ (J 10,11; J 6,51; J 14,6; Mt 28,18) JÁ JSEM zárukou každého zaslíbení. JÁ JSEM, nebojte se. ‚Bůh s námi‘ je jistota – osvobozuje nás od hříchu, dává nám sílu k poslušnosti nebeského zákona.“ (DA 24.25; TV 12)

**Otázky k rozhovoru**

`1. Jak Bůh prokázal neochvějnou věrnost své smlouvě navzdory nevěrnosti lidí? Jaké ujištění to dává ztrápeným a zápasícím Božím dětem dnes?`

`2. Jak Kristovo jedinečné kněžství podle způsobu Malkísedeka posiluje jistotu spasení Božího lidu?`

`3. Evangelia ukazují, že mnohá mesiášská zaslíbení v žalmech se naplnila v Ježíši Kristu. Jak to dokazuje pravdivost Božího slova? Proč musíme odolávat náladám, které mají tendenci oslabovat naši důvěru v Boží slovo?`

`4. Jakou útěchu můžeme získat z Kristových slov: „Je mi dána veškerá moc na nebi i na zemi“ (Mt 28,18)?`

---

#### Dodatečné otázky k diskuzi

`Která myšlenka z této lekce tě nejvíc zaujala během tvého osobního studia?`

`Jedno z Ježíšových jmen je „Bůh s námi“. Je to pravda? Je i s tebou? Jak se to projevuje?`

`Jak nám Ježíš svým příkladem pomáhá pochopit důležitost poslušnosti?`

`Která myšlenka z naší diskuze je pro tebe největším povzbuzením a výzvou? Proč právě tato?`
