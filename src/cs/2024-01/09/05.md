---
title: 'Věčný Král'
date: 28/02/2024
---

> <p></p>
> 1Davidův, žalm. Výrok Hospodinův mému pánu: „Zasedni po mé pravici, já ti položím tvé nepřátele za podnoží k nohám.“ 2Hospodin vztáhne žezlo tvé moci ze Sijónu. Panuj uprostřed svých nepřátel! 3Tvůj lid přijde dobrovolně v den, kdy pohotovost svoláš; v nádheře svatyně jak rosa z lůna úsvitu se objeví tvé mužstvo. (Ž 110,1–3)

**Osobní studium**

**Co říkají tyto texty o Kristu jako Králi?**

`Ž 2`

`Ž 110,1–3`

`Ž 89,5.14–18`

`Ž 110,5.6`

Při korunovaci Mesiáše se Hospodin představuje jako jeho Otec. Proto je i Kristus účastníkem smluvního vztahu s lidmi (Ž 2,7; Ž 89,27–29). Žalmista označuje budoucí Kristovo vzkříšení a vyvýšení za začátek nové, věčné smlouvy a Kristova královského kněžství (Sk 13,33–39; Žd 1,5; Žd 5,5).

Mesiáš sedí po Boží pravici jako ten, kdo má výjimečnou a s nikým nesrovnatelnou čest a autoritu (Ž 110,1; Sk 7,55.56). „Navíc jednota mezi Hospodinem a ‚pomazaným‘ (Mesiášem) dokonce naznačuje záměr ztotožnit tohoto davidovského Mesiáše se samotným Hospodinem. [...] Jestliže ten, kdo sedí po pravici, je Hospodin, pak Hospodin je zároveň Mesiáš, protože o něm je také řečeno, že je po pravici [viz Ž 110,1.5].“ (DOUKHAN, Jacques. On the Way to Emmaus. Clarksville, MD: Lederer Books, 2012, s. 26.27)

Kristus nakonec zcela zvítězí nad svými nepřáteli. Udělat si z nepřátel „podnožku“ je obraz, který odráží zvyk starověkých králů Blízkého východu šlápnout na šíji poražených nepřátel, aby tak demonstrovali svou naprostou nadvládu nad nimi.

Kristova hůl zde není nástrojem teroru a nemá vzbuzovat hrůzu (Ž 2,9; Ž 110,2). Hůl („berlu“) původně považovali kmenoví náčelníci za symbol kmene (Nu 17,16–25). Kristova hůl pochází ze Sijónu, protože on zastupuje lid Sijónu. Jeho hůl je symbolem Božího soudu, který ukončuje vládu zla a představuje Kristovu vládu (Zj 2,27; Zj 12,5). Dokonce i bezbožní králové mají možnost činit pokání a podřídit se Mesiáši (Ž 2,10–12).

Důležité názorné zobrazení Kristova konečného vítězství se nachází v předadventní scéně v Danielovi 7. kapitole. Tato scéna ukazuje, že po vynesení rozsudku ve prospěch „svatých Nejvyššího“ (Da 7,22) je ustanoveno Boží království a toto „království bude věčné“ (Da 7,27). Díky kříži věříme, že se toto zaslíbení jistě splní.

Kristovo požehnání je zaslíbeno všem, kdo důvěřují nebeskému Králi. A Boží lid se nakonec bude radovat z Mesiášovy svrchované, věčné a spravedlivé vlády (Ž 2,12; Ž 89,16–18).

**Aplikace**

`Je potěšující vědět, že dobro nakonec zvítězí nad zlem, bude nastolena spravedlnost a navždy bude poraženo utrpení, bolest a smrt. Jak může být pro nás tato pravda útěchou nyní, když až příliš často vidíme, že se zlu a nespravedlnosti v tomto světě daří?`

---

#### Dodatečné otázky k diskuzi

`Jak si představuješ ideálního panovníka?`

`Jsi rád, že Hospodin je tím věčným králem? Proč?`

`Pokud je Bůh králem, pak ty jsi jeho poddaným. Co z toho pro tebe plyne?`

`Proč se dnes křesťané (často i my) tak neradi zabýváme poslušností našemu králi a jeho zákonům?`

`„Já ti položím tvé nepřátele za podnoží k nohám“. Jak rozumíš těmto slovům? Na co tu text naráží?`

`Jak vypadá Boží vláda nad naší zemí dnes? V čem ji spatřuješ?`
