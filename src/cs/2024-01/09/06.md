---
title: 'Kněz navěky podle Malkísedekova řádu'
date: 29/02/2024
---

> <p></p>
> 4Hospodin přísahal a nebude želet: Ty jsi kněz navěky podle Malkísedekova řádu. 5Panovník ti bude po pravici, rozdrtí v den svého hněvu nepřátelské krále. 6Bude soudit pronárody – plno mrtvol všude –, on rozdrtí hlavu velké země. 7Cestou z potoka pít bude, proto vztyčí hlavu. (Ž 110,4–7)

**Osobní studium**

`Uvažuj o úvodním textu (Ž 110,4–7). V čem je Kristovo kněžství jedinečné? V čem nás Kristovo nebeské kněžství naplňuje nadějí?`

Bůh ustanovuje Mesiáše králem navěky (Ž 110,1–3) a nejvyšším knězem podle Malkísedekova řádu (Ž 110,4–7). Hospodin zapečeťuje své slovo slavnostním zaslíbením a přísahou (Žd 6,17.18). Boží přísaha, že nám dá dokonalého kněze, je dokladem jeho milosti. Lidské hříchy i otevřená vzpoura neustále dávají Bohu důvody, aby svůj lid opustil. Boží přísaha je však neměnná a zaručuje Boží milost u soudu, bude-li jeho lid činit pokání (Ex 32,14; Ž 106,45).

Boží přísaha přináší do smlouvy s lidmi nový prvek prohlášením, že Král – Mesiáš je zároveň knězem (Ž 110,4). Izraelští králové nikdy nemohli působit jako levitští kněží (Nu 8,19; 2Pa 26,16–21). Když Písmo mluví o tom, že králové nebo lid přináší oběti, znamená to, že tyto oběti přinesli před kněze a až ti je obětovali Bohu. Ž 110 odlišuje Krále – Mesiáše od ostatních izraelských králů a kněží. Kristovo věčné kněžství pochází od Malkísedeka, který byl králem Šálemu (Jeruzaléma) a zároveň „knězem Boha nejvyššího“ (Gn 14,18–20). Starý zákon nemluví o žádném jiném izraelském králi (dokonce ani o Davidovi), že by byl knězem podle Malkísedekova řádu. Jedinou výjimkou je Ž 110. Je zřejmé, že tento žalm mluví o králi – knězi, který měl v dějinách Izraele mimořádné postavení.

`Přečti si Žd 7,20–28. Jaké jsou důsledky toho, že Kristus je velekněz?`

Jako Božský Král a kněz navěky je Kristus nadřazen všem lidským kněžím a králům. Písmo říká, že v tom spočívá naše naděje. Kristus potvrzuje „lepší“ smlouvu, která je založena na Boží přísaze, ne na lidských slibech. Kristus slouží v nebeské svatyni. Jeho kněžství není ovlivněno hříchem ani smrtí, jak je tomu u lidských kněží, a proto se může za svůj lid navěky přimlouvat a přinést mu věčné spasení. Smírné dílo Krista jako dokonalého a soucitného kněze dává lidem trvalou jistotu, že budou přebývat v přítomnosti samotného Boha (Žd 6,19.20). Kristovo královské kněžství skoncuje s vládou zla nejen v srdcích lidí, ale i ve světě. Dodrží zaslíbení ze Ž 2, že každý národ a vládce bude podroben královskému soudu Ježíše Krista (Ž 2,6–9; Ž 110,1.2.5.6). Ježíš jako úžasný Král a kněz si nárokuje naši úplnou důvěru a poslušnost.

**Aplikace**

`Co pro tebe znamená skutečnost, že Ježíš je nejen Vládcem celého světa, ale je také naším knězem a dává nám odpuštění?`

---

#### Dodatečné otázky k diskuzi

`Co víš o Melkísedekovi? Kde se s ním v Bibli setkáváme?`

`Proč je Mesiáš knězem podle řádu Malkísedekova? Co je tím myšleno?`

`Jakým právem je Ježíš nejen knězem, ale podle listu Židům i veleknězem?`

`V čem se liší role kněze od role krále?`

`Ježíš je knězem i králem. Proč je to tak důležité?`

`Podle Nového zákona jsme my „královským kněžstvem“. Jak tomu rozumíš? Co to pro nás znamená?`
