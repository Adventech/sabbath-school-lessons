---
title: 'Božský Pastýř'
date: 25/02/2024
---

> <p></p>
> 1Davidův. Hospodin je můj pastýř, nebudu mít nedostatek. 2Dopřává mi odpočívat na travnatých nivách, vodí mě na klidná místa u vod, 3naživu mě udržuje, stezkou spravedlnosti mě vede pro své jméno. 4I když půjdu roklí šeré smrti, nebudu se bát ničeho zlého, vždyť se mnou jsi ty. Tvoje berla a tvá hůl mě potěšují. 5Prostíráš mi stůl před zraky protivníků, hlavu mi olejem potíráš, kalich mi po okraj plníš. 6Ano, dobrota a milosrdenství provázet mě budou všemi dny mého žití. Do Hospodinova domu se budu vracet do nejdelších časů. (Ž 23)

**Osobní studium**

`Přečti si Ž 23; Ž 28,9; Ž 80,2; Ž 78,52.53; Ž 79,13 a Ž 100,3. Jak je v těchto textech zobrazen vztah mezi Hospodinem a jeho lidem?`

Obraz Hospodina jako pastýře a Božího lidu jako ovcí na jeho pastvě zdůrazňuje Boží vedení a trvalou péči o jeho lid a také závislost lidí na Bohu, který jediný může naplnit všechny jejich potřeby. Obraz vyjadřuje blízkost mezi Bohem a jeho lidem, protože pastýři žili se svými stády a starali se o každou ovci zvlášť. Obrazy pastýře zdůrazňují, že Bůh je vlastníkem svého stáda. Toto vlastnictví je zaručeno dvěma silnými pouty: stvořením (Ž 95,6.7; Ž 100,3) a smlouvou (Ž 28,9; Žd 13,20).

Obraz božského Pastýře, který vede Josefa jako ovce (Ž 80,2), zřejmě připomíná Jákobovo požehnání Josefovi. Toto požehnání zobrazuje Boha jako Pastýře Izraele a odvolává se na toto velké zaslíbení a požehnání (Gn 49,24).

Králové byli považováni za pastýře svého lidu (2S 5,2). Tento titul si však skutečně zaslouží pouze Bůh, protože většina lidských králů nesplnila požadavky kladené na pastýře. Pouze Ježíš projevil bezvýhradnou péči o svůj lid, a proto sám o sobě říká: „Já jsem dobrý pastýř.“

`Co o sobě jako „dobrém pastýři“ říká Ježíš v J 10,11–15?`

Důvěrné pouto mezi božským Pastýřem a jeho stádem poznáváme v tom, že stádo neomylně zná Pastýřův hlas (J 10,4.27). Dodnes mohou pastýři na Blízkém východě roztřídit promíchaná stáda pouhým zavoláním na své ovce. Ty rozpoznají a následují hlas svého pastýře.

Boží stádo občas trpí různým trápením a soužením. To lidé někdy vnímají jako znamení, že je s nimi Bůh nespokojen a opustil je. Dobrý pastýř však nikdy neopouští své ovečky, ani ty zatoulané. Naopak, hledá je, aby je zachránil. Toto je důležitý a silný obraz Božího vztahu k lidem. Bůh je Pastýř ochotný zemřít za své ovce (J 10,11.15) a paradoxně se v jejich prospěch stát obětním beránkem (J 1,29). Ježíš také připomněl, že má ovce i v jiných ovčincích. I ty povolá a sjednotí do jednoho stáda (J 10,16).

**Aplikace**

`Jak tvůj každodenní život ovlivňuje skutečnost, že Ježíš je náš dobrý Pastýř?`

---

#### Dodatečné otázky k diskuzi

`Proč právě David hovoří o Bohu jako o svém pastýři?`

`Jaké pocity v tobě probouzí představa Boha – pastýře?  Proč?`

`Co bylo náplní práce pastýře v dobách, kdy vznikaly žalmy?`

`Proč ovce následují pastýře? Proč jdou tam, kam jde on?`

`Neuráží tě, že jsi v tomto obraze pouhou ovcí? Proč?`

`Jaký je podle Ježíše rozdíl mezi dobrým a špatným pastýřem?`

`Jak se ve tvém životě projevuje skutečnost, že Ježíš je i tvým pastýřem?`
