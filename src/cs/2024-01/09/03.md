---
title: 'Trpící Mesiáš'
date: 26/02/2024
---

> <p></p>
> 2Bože můj, Bože můj, proč jsi mě opustil? Daleko spása má, ač o pomoc volám. 3Bože můj, volám ve dne, a neodpovídáš, nemohu se ztišit ani v noci. [...] 7Já však jsem červ a ne člověk, potupa lidství, povrhel lidu. [...] 16Jako střep vyschla má síla, jazyk mi přisedl k patru. Vrháš mě do prachu smrti! 17Smečka psů mě kruhem svírá, zlovolná tlupa mě obkličuje; sápou se jako lev na mé ruce a nohy, 18mohu si spočítat všechny své kosti. Pasou se na mně svým zrakem. 19Dělí se o mé roucho, losují o můj oděv. (Ž 22,2.3.7.16–19)

> <p></p>
> 22Kámen, jejž zavrhli stavitelé, stal se kamenem úhelným. 23Stalo se tak skrze Hospodina, tento div se udál před našimi zraky. (Ž 118,22.23)

**Osobní studium**

`Přečti si Ž 22 a Ž 118,22. Jak se k Mesiáši chovali ti, které přišel zachránit?`

Mnohé žalmy vyjadřují mučivé pocity úplné opuštěnosti trpícího Mesiáše (například Ž 42; Ž 88 a Ž 102). Ž 22 je přímým mesiášským proroctvím, protože mnohé detaily v tomto žalmu nelze historicky spojovat s králem Davidem, ale dokonale odpovídají okolnostem Kristovy smrti. Vždyť Ježíš se dokonce na kříži modlil slovy Ž 22,2 (Mt 27,46).

Nekonečnou bolest Kristova odloučení od Otce, způsobeného tím, že nesl hříchy celého světa, lze vysvětlit jen jejich vzájemnou blízkostí a jednotou (J 1,1.2; J 10,30). Ale ani hloubka nepochopitelného utrpení nedokázala narušit vztah jednoty mezi Otcem a Synem. Ve své úplné opuštěnosti se Kristus bezpodmínečně svěřuje Otci. A to i přes nesmírnou hloubku zoufalství, kterému čelil.

„Kristus jako náš zástupce a naše útočiště nesl nepravosti nás všech. Byl považován za přestupníka, aby nás mohl vykoupit a zachránit před odsouzením podle zákona. Dolehla na něho tíha viny všech Adamových potomků. Boží hněv namířený proti hříchu, hrozivý projev Otcovy nelibosti nad přestupováním zákona, Syna děsil.“ (DA 753; TV 483.484)

Hrozivé obrazy zvířat v tomto žalmu – silných býků, lvů a psů – zdůrazňují lidskou krutost a nepřátelství, s nimiž se Kristus setkal především v posledních hodinách svého života. A naopak, Kristus byl ve své bezbrannosti přirovnán k bezvýznamnému a bezmocnému červovi. Ž 22 s úžasnou přesností vyjadřuje jedovaté poznámky davu, který Ježíše zesměšňoval stejnými slovy, jakými se Kristus obracel ke svému Otci (Ž 22,2.9; Mt 27,43). Zmiňuje dokonce i vojáky, kteří si dělili Ježíšovo roucho (Ž 22,19; Mt 27,35). Lidé tehdy ještě netušili, že „červ“ (Ž 22,7), kterého se snažili zničit a zašlapat do země, se jednou stane hlavním, „úhelným kamenem“ chrámu a bude tvořit jeho základ (Ž 118,22).

Mesiáš se však po svém vzkříšení stal zdrojem spásy pro Boží lid (Mt 21,42; Sk 4,10–12). Kristus trpěl odmítnutím od lidí, ale Bůh oslavil svého Syna tím, že ze zavrženého kamene učinil „živý kámen“, který se stal „úhelným kamenem“ Božího duchovního chrámu (Ef 2,20–22; 1Pt 2,4–8). Pro ty, kteří odmítnou tento kámen, Boží prostředek našeho spasení, se stane důvodem jejich odsouzení (Iz 8,14; Mt 21,44).

**Aplikace**

`Ježíš na kříži zaplatil za každý hřích, kterého jsme se dopustili. Jak by měla skutečnost, že za nás trpěl, ovlivnit náš život? Proč by nám to mělo pomáhat vnímat hřích jako něco opravdu odporného?`

---

#### Dodatečné otázky k diskuzi

`Jakého Mesiáše očekávali Židé?`

`Proč většina z nich nakonec odmítla „trpícího mesiáše“?`

`Jak mohl David tak přesně popsat pocity opuštěnosti, které bude na kříži zažívat Mesiáš?`

`Přemýšlíš někdy nad tím, že Ježíš na tom kříži visel i kvůli tvým hříchům, protože tě nechtěl ztratit, ale zachránit? Co při tom prožíváš?`

`Co může i nás svést k tomu, že odmítneme „trpícího mesiáše“?`

`Proč je dobré vědět, jakými utrpeními Ježíš kvůli nám musel projít?`
