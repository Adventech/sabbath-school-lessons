---
title: '„Požehnaný, kdo přichází ve jménu Hospodina!“'
date: 24/02/2024
---

### Texty na tento týden
Ž 23; J 10,11–15; Ž 22; Ž 89,28–33; Ko 1,16; Ž 2; Žd 7,20–28

> <p>Základní verš</p>
> „Kámen, jejž zavrhli stavitelé, stal se kamenem úhelným. Stalo se tak skrze Hospodina, tento div se udál před našimi zraky.“ (Ž 118,22.23)

Žalmy vydávají svědectví o Kristu a jeho službě. Můžeme v nich vidět téměř všechny aspekty jeho díla v plánu spasení. Různými způsoby zobrazují a předpovídají Kristův život – a často se tak děje s pozoruhodnou přesností.

Mezi důležitá témata biblických žalmů patří: Kristovo božství a synovství, jeho poslušnost a horlivost pro Boží chrám. V žalmech poznáváme, že on je ten dobrý Pastýř. A čteme i o zradě, jeho utrpení, nezlomených kostech, smrti, vzkříšení, nanebevstoupení, kněžství a kralování. V žalmech najdeme vše, co bylo o Kristu předpovězeno mnoho staletí předtím, než se narodil v těle.

I to je důvod, proč se Ježíš často odvolával na texty žalmů – například když mluvil o své službě nebo když diskutoval s učedníky na cestě do Emauz (L 24,44). Chtěl, aby v žalmech našli důkaz o tom, kým byl.

Mezi žalmy, které obsahují typologické naplnění v Kristu, patří Ž 24; 45; 72 a 101 (ideální Král a Soudce), 88 a 102 (modlitby trpícího Božího služebníka).

Ve všech žalmech, v nářku žalmistů, v jejich díkůvzdání, chválách i ve volání po spravedlnosti a vysvobození můžeme slyšet ozvěny Kristovy modlitby za záchranu světa.

**Osnova lekce**

Tématem této lekce je symbolika a typologické obrazy z Knihy žalmů, které čtenářům po staletí nastiňovaly povahu a dílo zaslíbeného a očekávaného Mesiáše.

- Ž 23: Božský pastýř (neděle)
- Ž 22: Trpící Mesiáš (pondělí)
- Ž 132: Zaslíbený potomek Davida (úterý)
- Ž 110: Věčný král (středa)
- Ž 110: Nejlepší kněz (čtvrtek)

---

#### Dodatečné otázky k diskuzi

`Co vše se z žalmů dovídáme o Mesiáši?`

`Proč je v žalmech tolik zmínek o Mesiáši? Co nám to prozrazuje a touhách jejich autorů?`

`Která informace o Mesiáši v žalmech, je pro tebe nejdůležitější? Proč?`

`Co je to úhelný kámen a k čemu sloužil?`

`Proč je Ježíš popsán jako úhelný kámen?`

`Můžeme i my zavrhnout výjimečný kámen - Mesiáše? Kdy nám to hrozí?`
