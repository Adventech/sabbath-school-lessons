---
title: 'Navždy věrný své smlouvě'
date: 27/02/2024
---

> <p></p>
> 10Pro Davida, svého služebníka, neodmítej svého pomazaného. 11Hospodin přísahal Davidovi na svou věrnost – nevezme to nazpět: „Toho, jenž vzejde z tvých beder, dosadím po tobě na trůn. 12Dodrží-li tvoji synové mou smlouvu i toto mé svědectví, jemuž je budu učit, navždy budou též jejich synové sedat na tvém trůnu.“ (Ž 132,10–12)

**Osobní studium**

**Co je podle těchto textů podstatou Boží smlouvy s Davidem? Co tuto smlouvu ohrozilo?**

`Ž 89,28–33.39–47`

`Ž 132,10–12`

Smlouva s Davidem obsahuje Boží zaslíbení věčné podpory davidovské linie a prosperity Božího lidu (2S 7,5–16; Ž 89,2–5.20–38; Ž 132,12–18). Trvalost této smlouvy vycházela z Boží přísahy a z královy věrnosti Bohu. Avšak ani oddaní králové, jako například David, nebyli vždy věrni Hospodinu. Ž 89 je žalozpěvem nad krutou realitou, která naznačuje, že slavná zaslíbení smlouvy s Davidem byla ztracena. Je Izrael beznadějně opuštěn Bohem? Odpověď je samozřejmě ne!

Boží hněv je projevem jeho soudu (Ž 38,2; Ž 74,1), avšak netrvá věčně. Když totiž lidé činí pokání, věčná Boží láska jim odpouští. Dokud však zůstávají v hříchu, Bůh nemůže být spokojen. Lidé cítí trpké důsledky své neposlušnosti a uvědomují si závažnost svých hříchů (Ž 89,39–47). Přesto se ptají: „Do kdy ještě?“ Doufají, že Boží hněv je dočasný a pomine (Ž 89,47). Obnovená naděje pramení z nového ujištění, že Bůh ve své věrnosti „pamatuje“ na svou milost (Ž 89,48.51).

Lidé selhali v plnění svého závazku, který jim vyplýval ze smlouvy s Bohem. Přesto se mohli spolehnout na zaslíbení neměnných záměrů, které s nimi Bůh měl prostřednictvím Mesiáše. Kristus totiž ztělesňuje veškerou spravedlnost a spásu Iz­raele a celého světa. Bůh tedy nakonec zvítězí a jeho království bude stát navěky. Bude to však jen a jen díky Ježíši, a ne pro jakékoli zásluhy Božího lidu.

Ježíš Kristus je Syn Davidův a Mesiáš (Mt 1,1; Žd 1,8). Apoštol Pavel o něm mluví jako o „prvorozeném všeho stvoření“ (Ko 1,15). V Pavlově argumentaci zaznívá text Ž 89,28. David, který je předobrazem Krista, je v tomto verši představen jako Boží prvorozený: „já ho učiním prvorozeným, nejvyšším nad králi země“.

Je jasné, že titul „prvorozený“ nevyjadřuje Davidův biologický stav, protože David byl osmým dítětem svých rodičů (1S 16,10.11). Podobně je to i s Ježíšem. Titul „prvorozený“ znamená jeho zvláštní vážnost a autoritu (Ko 1,16.20–22). Když Bůh vzkřísil Ježíše z mrtvých, učinil ho nejvyšším Králem nad celým světem (Sk 2,30.31).

**Aplikace**

`Co říká text Ko 1,16.20–22 o tom, kdo byl Ježíš a co pro nás udělal? Jaké zaslíbení z toho pro nás vyplývá?`

---

#### Dodatečné otázky k diskuzi

`Jak bys malému dítěti popsal, co je to věrnost?`

`Proč je věrnost důležitá v každém vztahu?`

`Jakou roli hraje Boží věrnost ve tvém vztahu ke Spasiteli?`

`Co od nás asi očekává Ježíš, když sám sebe popisuje jako toho, kdo je věrný?`

`V jakých situacích se z nás mohou stát (a často i stávají) nevěrní služebníci?`

`Proč nám Bůh zůstává věrný navzdory našim pádům a vzpourám?`

`Opravdu je Bůh „navždy věrný své smlouvě“? Proč tomu věříš?`
