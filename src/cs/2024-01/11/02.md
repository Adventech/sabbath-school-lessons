---
title: '„Den v tvých nádvořích je lepší než tisíce jinde“'
date: 10/03/2024
---

> <p></p>
> 2Jak jsou milé tvé příbytky, Hospodine zástupů! 3Má duše zmírá steskem po Hospodinových nádvořích, mé srdce i mé tělo plesají vstříc živému Bohu! 4Vždyť i vrabec přístřeší si najde, vlaštovka si staví hnízdo u tvých oltářů, aby svá mláďata zde uložila, Hospodine zástupů, můj Králi a můj Bože! 5Blaze těm, kdo bydlí ve tvém domě, mohou tě zde vždycky chválit. (Ž 84,2–5)

**Osobní studium**

`Uvažuj o úvodním textu (Ž 84,2–5). Proč žalmista touží přebývat v Hospodinově domě?`

Žalmista „zmírá steskem po Hospodinových nádvořích“, aby mohl být navždy blízko živému Bohu (Ž 84,2.3). Právě Boží přítomnost (Ž 84,3) činí ze svatyně jedinečné místo. Zde mohou věřící obdivovat „Hospodinovu vlídnost“ (Ž 27,4; „hledět na Hospodinovu nádheru“; ČSP; viz také Ž 63,3) a „sytit“ se „dary tvého domu“ (Ž 65,5). Podle Ž 84 může člověk dosáhnout ve vztahu s Bohem jedinečného štěstí (blaha). Spočívá v tom, že Hospodina chválíme (Ž 84,5), nacházíme v něm sílu (Ž 84,6) a důvěřujeme mu (Ž 84,13). Svatyně je místo, kde se takový vztah rozvíjí společným uctíváním a společenstvím se spoluvěřícími. Živá Boží přítomnost ve svatyni dává věřícím zahlédnout slavné Boží království a „ochutnat“ věčný život.

`Přečti si Žalm 84,6–13. Kdo může být požehnán tím, co představuje svatyně?`

Text popisuje Boží požehnání jako něco, co ze svatyně vyzařuje i navenek. Tato požehnání přicházejí postupně na ty, kdo slouží ve svatyni (Ž 84,5), potom na poutníky na cestě do svatyně (Ž 84,6–11) a nakonec na všechny obyvatele země. Očekávání poutníků, že se ve svatyni setkají s Bohem, posiluje jejich víru (Ž 84,8). Zatímco síla cestovatele pod tíhou únavné cesty obvykle slábne, u poutníků do svatyně jejich síla roste tím více, čím jsou blíže ke svatyni.

Boží děti nesou pečeť Boží svatyně a vedou bezúhonný život (Ž 84,12). Právě tím Písmo charakterizuje spravedlivé, kteří mají právo pobývat v Hospodinově svatyni (Ž 15,1–3). Hospodin je zde nazván „sluncem“, což ukazuje, že tak jako sluneční paprsky, i požehnání ze svatyně má moc ozářit celou zemi (Ž 84,12). Ti, kteří prostřednictvím víry zůstávají spojeni s Bohem, přijímají jeho milost bez ohledu na místo, kde se zrovna nacházejí.

**Aplikace**

`Přečti si Zj 21,3. O jaké naději se zde mluví v souvislosti s pozemskou svatyní? Co tato naděje pro nás znamená v souvislosti s budoucností?`

---

#### Dodatečné otázky k diskuzi

`Už jsi někdy zmíral steskem? Jaký je to stav?`

`Jaký stesk trápí autora žalmu a z čeho pramení?`

`Chodíš rád na bohoslužbu? Proč?`

`Jakou roli v našem rozvíjení vztahu s Bohem hrají společné bohoslužby?`

`Je „společné chválení“ Boha lepší než to soukromé? V čem? Kdy?`

`Autor žalmu touží být blízko živému Bohy. Co to znamená a jak se to dělá?`

`Chtěl bys bydlet v Božím domě – v chrámu? Proč?`
