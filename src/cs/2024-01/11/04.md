---
title: 'Sijón – domov všech národů'
date: 12/03/2024
---

> <p></p>
> 1Pro Kórachovce, zpívaný žalm. Na posvátných horách založil svůj chrám. 2Hospodin miluje brány Sijónu nad všechny příbytky Jákobovy. 3Slavné věci hlásány jsou v tobě, město Boží! 4Připomenu Rahaba i Bábel jakožto ty, kdo mě znají, také Pelišteu a Týr s Kúšem, každý z nich se zrodil tady. 5O Sijónu řeknou: V něm se zrodil ten i onen, a sám Nejvyšší jej činí pevným. 6Při soupisu lidských společenství Hospodin si zaznamená: Každý z nich se zrodil tady. 7A dají se do zpěvu a tance: Všechna spása pramení mi z tebe! (Ž 87)

**Osobní studium**

Co dělá ze Sijónu vážené a důležité místo? (Ž 87,1.2)

Ž 87 je hymnus oslavující Sijón jako mimořádné, Bohem vyvolené a milované město. Základ Božího chrámu je na hoře Sijónu (Ž 2,6; Ž 15,1). Na konci časů bude hora Sijón „povznesena“ nad všechny hory, což bude potvrzením, že Hospodin vládne nad celým světem (Iz 2,2; Ž 99,2; Mi 4,1). Ž 87 hovoří o Sijónu jako o „posvátných horách“, aby zdůraznil jeho majestát (Ž 133,3). Bůh „miluje brány Sijónu nad všechny příbytky Jákobovy“ (Ž 87,2). Tím vyjadřuje mimořádné postavení Sijónu mezi všemi ostatními místy v Izraeli, která byla v minulosti zvláštními místy shromažďování Božího lidu (například Šílo a Bétel). Žalm nám připomíná, že pravé uctívání Boha má probíhat podle pravidel, která stanovil – na místě, které určil, a předepsaným způsobem.

`Jaké „slavné věci“ jsou hlásány v Sijónu podle úvodních veršů (Ž 87,3–7)?`

Sijón přitahuje všechny národy k Bohu, a tak se hranice Božího království rozšiřují na celý svět. Všimněme si, že Bůh nezachází s ostatními národy jako s druhořadými lidmi. Sijón je označen za místo duchovního narození všech národů, které přijímají Hospodina jako svého Spasitele.

V Izraeli se soupis osob prováděl podle místa narození (Neh 7,5; L 2,1–3). Žalm třikrát uvádí, že národy se rodí na Sijónu, což znamená, že jim Hospodin dává novou identitu a uděluje jim všechny výsady zákonně narozených dětí Sijónu (Ž 87,4–6).

Ž 87 připomíná spasení Židů i pohanů a jejich sjednocení v jedné církvi prostřednictvím Kristovy vykupitelské služby (Ř 3,22; Ř 10,12; Ga 3,28.29; Ko 3,11). Popis prosperity Sijónu připomíná Danielovo vidění o tom, že Boží království – „kámen“ se stane velikou skálou (ČEP), horou (ČSP), která naplní celou zemi (Da 2,34.35.44.45). Podobně o něm mluví i Ježíšovo podobenství o Božím království, které se rozrůstá v obrovský strom hostící nebeské ptactvo (Mt 13,32).

**Aplikace**

`Sijón je připraven přivítat všechny lidi. Jak se to projevuje v uskutečňování velkého pověření církve kázat evangelium všem národům (Mt 28,18–20)? Jak tato myšlenka souvisí s výzvou kázat poselství tří andělů?`

---

#### Dodatečné otázky k diskuzi

`Proč má být Sijón domovem lidí z celého světa?`

`Kde se Sijón nachází a v čem je tak jedinečný?`

`Proč Židé tak rádi zapomínali na to, že spasení není vyhrazeno jen pro ně?`

`Jaké podobné nebezpečí hrozí nám, adventistům?`

`Kdy se naplní toto proroctví? Kdy se stane Sijón domovem všech národů?`
