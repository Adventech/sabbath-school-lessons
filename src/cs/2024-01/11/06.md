---
title: '„Jsou jako hora Sijón, nepohne se“'
date: 14/03/2024
---

> <p></p>
> 1Poutní píseň. Kdo doufají v Hospodina, jsou jak hora Sijón: nepohne se, strmí věčně. 2Kolem Jeruzaléma jsou hory, kolem svého lidu je Hospodin, nyní i navěky. 3Nesetrvá žezlo zvůle na údělu spravedlivých, aby snad nevztáhli spravedliví své ruce k podlostem. 4Hospodine, prokaž dobro dobrým, těm, kdo mají přímé srdce! 5Ale ty, kdo uhýbají na své křivolaké stezky, zažene Hospodin s pachateli ničemností. Pokoj s Izraelem! (Ž 125)

**Osobní studium**

`Jak jsou v textu Ž 125,1.2 zobrazeni ti, kdo důvěřují Bohu?`

Ti, kteří důvěřují Hospodinu, jsou přirovnáni k hoře Sijónu, symbolu vytrvalosti, pevnosti a síly. Nádherný výhled na hory obklopující město Jeruzalém inspiroval žalmistu, aby ocenil jistotu Boží ochrany (Ž 5,13; Ž 32,7.10). Na rozdíl od hor, které byly uctívány bezbožnými národy a které se zřítily do moře (Ž 46,3), symbolická pevnost a odolnost hory, na které stojí Jeruzalém, vzbuzuje hlubokou důvěru. Důvěra v Boží ochranu se stává ještě odvážnější tváří v tvář bolestné realitě, že zlo má jakoby neustále navrch. Přesto i uprostřed tohoto zla může mít Boží lid naději.

`Jak jsou podle veršů Ž 125,3–5 pokoušeni spravedliví? Co z toho vyplývá pro nás?`

Boží děti může nejen odrazovat či zarmucovat úspěch bezbožných, ale mohou být dokonce v pokušení následovat jejich cestu (Ž 73,2–13; Ž 94,3). Jakkoli pevná je hora Sijón, nemůže ochránit ty, kteří od Hospodina odcházejí. Spravedliví mají neustále svobodu rozhodnout se nepoužít své „ruce k podlostem“ (Ž 125,3) a nedat se po „křivolakých stezkách“ (Ž 125,5). Hospodin je spravedlivý a bude soudit jednotlivce, kteří zůstanou ve vzpouře po boku ostatních svévolníků.

V tomto žalmu zaznívá výzva, aby Boží lid zůstal pevný ve víře a důvěřoval Hospodinu, podobně jako je hora Sijón jejich pevným útočištěm. To znamená, že i když nerozumíme všemu, co se v našem životě děje, můžeme nadále důvěřovat Boží dobrotě.

„Bibli, podobně jako jejího autora, nikdy zcela nepochopíme. Nedokážeme úplně vysvětlit tragický příběh o tom, jak zlo – hřích – přišlo na naši planetu. Nejsme schopni vyložit, jak se mohl Boží Syn stát člověkem. Nechápeme, jak nás Bůh může prohlásit za spravedlivé a jak dokáže vzkřísit mrtvé. To, že některé skutečnosti, o kterých Bible píše, nedokážeme vysvětlit, není důvod, abychom o Bibli pochybovali. I v přírodě je mnoho jevů, které nechápeme. Ani nejmoudřejší lidé nedokážou plně vysvětlit nejjednodušší formy života. Všude narážíme na jevy, kterým plně nerozumíme. Nemělo by nás tedy překvapovat, že i v duchovní oblasti narážíme na skutečnosti, které plně nechápeme. Náš rozum je příliš chabý na to, aby dokázal obsáhnout tolik informací. Bůh nám však poskytl dostatek důvodů, abychom mohli věřit, že on sám Bibli inspiroval.“ (SC 106.107; CVP 108)

**Aplikace**

`Co pro tebe znamená zaslíbení, že kdo doufá v Hospodina, je jako hora Sión?`

---

#### Dodatečné otázky k diskuzi

`Proč se ve svém životě toužíme držet něčeho pevného?`

`Autoři žalmů popisují Sijón jako místo, které je pevné a nepohne se. Na co nás tím chtějí upozornit?`

`Vzpomeneš si na nějakou situaci, v níž se ti stal „Sijón“ pevnou oporou? Poděl se s námi o svou zkušenost.`

`Na co spoléhají lidé v našem okolí? Co je jejich „Sijónem“?`

`Míváš někdy pocit, že ses ocitnul ve vichřici, která tě chce strhnou s sebou? Jak v takové chvíli reaguješ? Co ti pomáhá se uklidnit?`

`Je pro tebe Bůh tím pevným bodem ve vesmíru, který se nepohne? Jaký vliv to má na tvůj život?`
