---
title: 'Podněty k zamyšlení'
date: 15/03/2024
---

Uvažujte o poselství textů Iz 40 a Iz 51,1–16.

Sijónské písně nám připomínají, abychom nikdy nezapomněli na Sijón a živou naději v Boží svrchovanou moc, kterou představuje. Přestože v životě přijímáme mnoho požehnání vycházejícího z Boží svatyně, uskutečnění naší naděje na plný život a radost na Sijónu je stále před námi, v budoucnosti. Mnohé Boží děti touží se slzami v očích po nebeském Sijónu (Ž 137,1). Myslet na Sijón totiž neznamená jen jakousi letmou vzpomínku. Je důležité se opravdu soustředit na to, co je před námi, a rozhodnout se žít v souladu s Božím plánem (Ex 13,3; Ex 20,8).

Zpívání písní o Sijónu proto v sobě nese odhodlání udržet si a ještě posílit naději na obnovení Božího království na nové zemi (Zj 21,1–5). „Lidé obdaření nesmrtelností tam budou nadšeně rozjímat nad zázraky stvořitelské moci a tajemstvím zachraňující lásky. Nebude tam krutý nepřítel, který by je sváděl, aby zapomněli na Boha. Budou mít dostatek příležitostí pro rozvoj svých vloh a schopností. Přijímání nových poznatků neunaví mysl a nevyčerpá tvůrčí sílu. Bude možno realizovat nejvelkolepější díla, uskutečnit nejvznešenější tužby, splnit nejkrásnější cíle. Přesto stále zůstanou nové výšiny, které bude možné zdolávat, nové divy hodné obdivu, nové skutečnosti, které bude možno odhalovat, nové úkoly, které budou rozvíjet rozumové, duševní i tělesné síly.“ (GC 677; VDV 436.437)

Závazek nezapomenout na Sijón je rozhodnutím poutníků na Boží cestě, že nikdy nepřijmou tento svět za svou vlast, ale budou čekat na nové nebe a novou zemi.

To je také důvod, proč mohou žalmy o Sijónu zpívat věřící všech generací, kteří touží žít v novém Jeruzalémě (Zj 3,12). Sijónské písně nás povzbuzují, abychom očekávali budoucí svět s nadějí. Zároveň nás však zavazují, abychom byli tady a právě teď prostředníky Boží milosti.

**Otázky k rozhovoru**

`1. Jak můžeme duchovní a teologické principy týkající se Božího lidu na Sijónu, který byl skutečným místem v Jeruzalémě, aplikovat na církev a její poslání ve světě?`

`2. Jak dnes mohou věřící zůstávat v Boží svatyni? (Viz J 1,14–18; Žd 12,22–24.)`

`3. Jak se podle Ž 87 stane Sijón městem všech národů? (Viz také Ř 5,10; Ef 2,11–16; Ko 1,19–23.)`

`4. Jak byste odpověděli člověku, který poukazuje na skutečnost, že bezbožným se v tomto světě daří, zatímco mnozí dobří lidé trpí? Proč je důležité přiznat, že dnes nemáme přesné odpovědi na všechno, co se kolem nás odehrává?`

---

#### Dodatečné otázky k diskuzi

`Probudilo v tobě studium této lekce nějakou touhu? Jakou a proč?`

`Co je cílem tvé životní pouti? Kam bys rád došel? Jak toho chceš dosáhnout?`

`Co myslíš, nebudeme se v nebi nudit? Proč?`

`Co bylo dnes pro tebe největším povzbuzením?`
