---
title: 'Touha po Bohu na Sijónu'
date: 09/03/2024
---

### Texty na tento týden
Ž 84; Zj 21,3; Ž 122; Ž 87; Ga 3,28.29; Mt 28,18–20; Ž 46; Ž 125

> <p>Základní verš</p>
> „Má duše zmírá steskem po Hospodinových nádvořích, mé srdce i mé tělo plesají vstříc živému Bohu!“ (Ž 84,3)

Sijón. Jméno, které původně označovalo návrší u hradeb Starého města v Jeruzalémě, avšak postupně se stalo symbolickým označením celé Chrámové hory, někdy i celého Jeruzaléma, ale především Hospodinova chrámu. Sijónské písně jsou pak radostné chvalozpěvy, které vyvyšují krásu Sijónu a svrchovanost Hospodina vládnoucího ze své svaté hory. Tyto žalmy často oslavují Hospodinův dům a vyjadřují svou lásku ke svatyni. Mnohé z těchto textů složili synové Kóracha, kteří jako chrámoví hudebníci (1Pa 6,22) a strážci vchodu do svatyně (1Pa 9,19) měli přímou zkušenost s požehnáním Hospodinova domu.

Díky čemu je Sijón zdrojem naděje a radosti? Sijón představoval přítomnost živého Boha uprostřed lidu, s nímž uzavřel smlouvu. Jako je Izrael vyvoleným Božím lidem (Dt 7,6), tak Sijón je vyvoleným Božím místem (Ž 48,3; Ž 78,69). Hospodin vládne na Sijónu (Ž 99,1.2) a zde také založil svůj chrám (Ž 87,1.2). Sijón je tedy místem Božího požehnání a také útočištěm.

Požehnání ze Sijónu „přetéká“ a zaplavuje celou zemi, protože Hospodin a jeho milost přesahují hranice jakéhokoli svatého místa. Sijón je radostí celé země (Ž 48,3), což potvrzuje, že celá země skutečně patří Bohu.

**Osnova lekce**

Jedenáctá lekce se zaměřuje na velmi specifickou kategorii tzv. „sijónských žalmů“, které hovoří o Bohu a jeho vztahu k lidem, s odkazem na horu Sijón, která se stala synonymem pro Jeruzalém, a zvláště pro Boží chrám, místo jeho přítomnosti uprostřed izraelského lidu.

- Ž 84: Sijón – symbol setkávání s dobrým Bohem (neděle)
- Ž 122: Sijón – symbol pokoje s Bohem i lidmi (pondělí)
- Ž 87: Sijón – symbol Boží lásky ke všem národům (úterý)
- Ž 46: Sijón – symbol míru a bezpečí uprostřed problémů (středa)
- Ž 125: Sijón – symbol pevnosti a stálosti Božích dětí (čtvrtek)

---

#### Dodatečné otázky k diskuzi

`Co je to touha?`

`Kdy nás touha obohacuje a kdy nás naopak o něco okrádá?`

`Máš v současné době něco, po čem moc toužíš, co bys rád měl?`

`Jak se můžeme zbavit touhy, která nás odvádí od Boha?`

`Co víš o „Sijónu“? Proč o něm zpívají žalmisté?`

`Čím je „Sijón“ zajímavý i pro nás, kteří nemáme židovské kořeny?`
