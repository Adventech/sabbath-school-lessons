---
title: 'Bezpečnost a klid Sijónu'
date: 13/03/2024
---

> <p></p>
> 2Bůh je naše útočiště, naše síla, pomoc v soužení vždy velmi osvědčená. 3Proto se bát nebudeme, byť se převrátila země a základy hor se pohnuly v srdci moří. 4Ať si jejich vody hučí, ať se pění, ať se hory pro jejich zpupnost třesou! 5Řeka svými toky oblažuje město Boží, svatyni příbytku Nejvyššího. 6Nepohne se, Bůh je v jeho středu, Bůh mu pomáhá hned při rozbřesku jitra. 7Pronárody hlučí, království se hroutí, jen vydá hlas a země se rozplývá. 8Hospodin zástupů je s námi, Bůh Jákobův, hrad náš nedobytný. (Ž 46,2–8)

**Osobní studium**

`Jakým způsobem je v úvodním textu (Ž 46,2–8) zobrazen svět?`

Žalm 46 podává velmi výstižný popis neklidného světa. Autor používá obrazy přírodních katastrof nebývalé intenzity (Ž 46,3.4). Rozbouřené vody často představují odbojné národy a různé problémy, které bezbožní způsobují ve světě (Ž 93,3.4; Ž 124,2–5). Kromě toho v Ž 46 obrazy přírodních katastrof představují svět ovládaný národy, které vedou války (Ž 46,7).

Takovému světu zjevně chybí poznání Boha. Pokud je totiž Bůh uprostřed svého lidu, lidé prožívají pokoj (Ž 46,5.6). Bůh však neopouští svět ani přesto, že ho svět odmítá. Bůh je přítomen na světě a je přítomen i uprostřed svého lidu. Bez ohledu na to, jaké bolestné a nepříjemné události se ve světě odehrávají, Bůh je s námi. Z pochopení této základní pravdy můžeme čerpat osobní naději a povzbuzení.

`Hospodin, který je dokonalým útočištěm, je zdrojem trvalého klidu a bezpečí Sijónu. Slovo, které zdůrazňuje bezpečnost Sijónu, je „ať“ (Ž 46,4). „Ať“ se svět topí v chaosu, Boží lid je v bezpečí. To znamená, že pokoj není výsledkem nepřítomnosti těžkostí a utrpení, ale je Božím darem jeho dětem, které mu důvěřují. Bezvýhradná důvěra v Boha může naplnit Boží děti klidem a jistotou i uprostřed bouře (Mt 8,23–27). V tomto kontextu se vynořuje otázka: Dovolí Bůh, aby se svět už navždy ničil svými špatnými rozhodnutími i činy?`

`Přečti si Ž 46,7–12. Jaká je Boží odpověď na násilí a ničení ve světě?`

Bůh pozoruje nárůst zla ve světě s takovou nevolí, že jeho slovo, které stvořilo zemi, nyní způsobuje, že se země „rozplývá“ (Ž 46,7). Tato zkáza však nekončí zničením světa, ale jeho obnovou. Všimněme si, že Bůh rozšiřuje svůj pokoj od Sijónu až po konec země. Bůh způsobí, že války přestanou, a skoncuje s nástroji ničení, které používaly bezbožné národy (Ž 46,10). Tento Boží zásah je pro všechny věřící velkou nadějí. Naplní se při druhém příchodu Pána Ježíše Krista.

**Aplikace**

`Jak se můžeme naučit prožívat pokoj a důvěřovat Bohu i ve velmi neklidném světě?`

---

#### Dodatečné otázky k diskuzi

`Cítíš se v tomto světě v bezpečí? Proč?`

`Co je podle tebe základní příčinou chaosu a rozmachu zla „ve světě“?`

`Můžeme lidem kolem nás nějak „zpřístupnit“ poznání Boha? Jak?`

`Je možné se „přiblížit“ k lidem, které víra ani Bůh vůbec nezajímají? Jak?`

`Myslíš, že klid můžeme šířit i tím, že budeme sami zůstávat v klidu? Proč?`

`Kde je dle autorů žalmů to místo, kde se i my můžeme cítit v bezpečí?`

`Proč se bezpečně můžeme cítit jen u Boha? Z čeho to vyplývá?`

`Jakou roli hraje v našem hledání pokoje a klidu důvěra v Boha? Proč?`
