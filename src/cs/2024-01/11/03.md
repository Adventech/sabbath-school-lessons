---
title: '„Vyprošujte Jeruzalému pokoj“'
date: 11/03/2024
---

> <p></p>
> 1Poutní píseň, Davidova. Zaradoval jsem se, když mi řekli: Půjdem do Hospodinova domu! 2A naše nohy již stojí ve tvých branách, Jeruzaléme. 3Jeruzalém je zbudován jako město semknuté v jediný celek. 4Tam nahoru vystupují kmeny, Hospodinovy to kmeny, Izraeli na svědectví, vzdát Hospodinovu jménu chválu. 5Tam jsou postaveny soudné stolce, stolce Davidova domu. 6Vyprošujte Jeruzalému pokoj: Kéž v klidu žijí ti, kdo tě milují! 7Kéž je na tvých valech pokoj, kéž se tvé paláce těší klidu! 8Pro své bratry, pro své druhy vyhlašuji: „Budiž v tobě pokoj!“ 9Pro dům Hospodina, našeho Boha, usiluji o tvé dobro. (Ž 122)

**Osobní studium**

`Uvažuj o první části úvodního žalmu (Ž 122,1–5). Jaké jsou pocity věřících při jejich příchodu do Jeruzaléma? Co touží v Jeruzalémě najít?`

Ž 122 vyjadřuje nadšení poutníků z jejich příchodu do Jeruzaléma. Poutě do Jeruzaléma byly radostnými událostmi. Boží lid se během roku třikrát sešel, aby si připomněl Boží dobrotu projevovanou v minulosti i současnosti (Dt 16,16). Jeruzalém byl středem života národa, protože byl „Izraeli na svědectví“ (Ž 122,4) a nacházely se tam „soudné stolce“ (Ž 122,5). Slova „Izraeli na svědectví“ se vztahují na svatyni, která se nazývala také „příbytek svědectví“ (Nu 1,50) a obsahovala „schránu svědectví“ (Ex 25,22). Soudné stolce jsou připomínkou soudního systému v Jeruzalémě (2S 8,15). Putování do Jeruzaléma se tedy spojovalo i s touhou domoci se spravedlnosti. Věrnost Bohu a spravedlnost lidem vždy měly jít ruku v ruce.

`Uvažuj o druhé části úvodního textu (Ž 122,6–9). Co je hlavní modlitbou Božího lidu?`

Modlitba za pokoj pro Jeruzalém je vyjádřením touhy po Božím požehnání pro město a jeho obyvatele. Tato modlitba sjednocuje věřící a přináší klid do jejich vzájemných vztahů (Ž 122,8). Jeruzalém mohl být městem pokoje jen tehdy, existoval-li mír mezi Bohem a jeho lidem a také mezi Božími dětmi navzájem. Modlitba za pokoj v Jeruzalémě tedy vyjadřuje výzvu Božímu lidu, aby žil nejen v pokoji s Bohem, ale aby tento pokoj naplnil i vzájemné vztahy. Díky tomuto klidu bude moci celý lid prosperovat (Ž 147,12–14).

Žalm nás učí, že modlitba za dobro společenství věřících je důležitou součástí modliteb Božích dětí, protože pouze silný a jednotný Boží lid může přinést světu radostnou zvěst o Božím pokoji a spasení (J 13,34.35).

Modlit se za mír „v Jeruzalémě“ je i dnes výsadou a zodpovědností všech věřících, protože udržuje živou naději na příchod Božího království míru na konci dějin. Toto království se bude týkat nejen města Jeruzaléma, ale i celého světa (Iz 52,7; Iz 66,12.13; Zj 21–22).

**Aplikace**

`Jak můžeme usilovat o vztahy naplněné klidem a porozuměním? Jaké praktické kroky pro to můžeš učinit ty sám?`

---

#### Dodatečné otázky k diskuzi

`Co je to pokoj? Jak bys ho popsal?`

`Proč je v Bibli tak často řeč o pokoji?`

`Toužíš po pokoji, nebo ho už máš? Proč?`

`Proč máme vyprošovat pokoj pro církev (sbor) i naše duchovní sourozence?`

`Spousta lidí možná ani neví, co je to pokoj a jak chutná. Můžeme jim pomoci ho najít a ochutnat? Jak?`

`Jak by ses cítil, kdyby ses právě teď ocitnul před Božím trůnem? Měl bys v nitru pokoj? Proč?`
