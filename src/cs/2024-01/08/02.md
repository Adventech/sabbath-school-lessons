---
title: '„Tvou řeč uchovávám v srdci...“'
date: 18/02/2024
---

> <p></p>
> 10Dotazuji se na tvoji vůli celým srdcem, nedej, abych zbloudil od tvých přikázání. 11Tvou řeč uchovávám v srdci, nechci proti tobě hřešit. 12Požehnán buď, Hospodine, vyučuj mě v tom, co nařizuješ. [...]

> <p></p>
> 161Bez důvodů mě pronásledují velmožové, mé srdce má strach jen z tvého slova. 162Veselím se z toho, co jsi řekl, jako ten, kdo našel velkou kořist. 163Nenávidím klam, hnusí se mi, miluji tvůj Zákon. 164Chválívám tě sedmkráte za den za tvé spravedlivé soudy. 165Hojný pokoj mají ti, kdo milují tvůj Zákon, o nic neklopýtnou. 166S nadějí vyhlížím tvoji spásu, Hospodine, a tvá přikázání plním. 167Má duše se drží tvých svědectví, velice jsem si je zamiloval. 168Tvých ustanovení a tvých svědectví se držím, máš před sebou všechny moje cesty. (Ž 119,10–12.161–168)

**Osobní studium**

`Přečti si Ž 119,1–16.161–168. Jak bychom měli dodržovat Boží přikázání a jaká požehnání z toho plynou?`

Bible představuje každodenní život víry jako pouť s Bohem po jeho cestě spravedlnosti. Život víry je posilován bezúhonným životem podle Hospodinova zákona (Ž 119,1) a cestou „ve světle tvé [Hospodinovy] tváře“ (Ž 89,16). V žádném případě se nejedná o dvě různé cesty. Chodit ve světle Boží tváře znamená žít podle Božího zákona. A podobně – jít životem, „jak učí Hospodinův zákon“, se týká i hledání Boha celým srdcem (Ž 119,1.2.10).

Být těmi, „jejichž cesta je bezúhonná“ (Ž 119,1), je další způsob, jakým žalmy popisují život spravedlivých. Bezúhonnost charakterizuje oběť „bez vady“, jen taková je vhodná pro Boha (Ex 12,5). Podobně život spravedlivého jednotlivce, který je živou obětí (Ř 12,1), má být neposkvrněný láskou k hříchu. Život oddaný Bohu je charakterizován jako rozumné, rozvážné počínání či chození „bezúhonnou cestou“. Znamená to, že člověk v životě zaujme správný směr, který se líbí Bohu (Ž 101,2.6; viz také Ž 18,33).

Už jsme si řekli, že život podle Božích přikázání nemá nic společného se zákonickým dodržováním Božích pravidel. Naopak, spočívá v „rozumnosti“, díky které dokážeme pochopit a odlišit rozdíl mezi dobrem a zlem (Ž 111,10; viz také 1Pa 22,12). Týká se to celého našeho bytí, nejen vnějších činů. Být „bezúhonný“, dodržovat Boží přikázání a celým srdcem hledat Boha a jeho vůli, to jsou neoddělitelné životní postoje (Ž 119,1.2).

Boží přikázání jsou zjevením Boží vůle pro svět. Učí lidi, jak se mohou stát moudrými a jak mohou žít ve svobodě a pokoji (Ž 119,7–11.133). Žalmista se těší ze zákona, protože zákon ho ujišťuje o Boží věrnosti (Ž 119,77.174).

„Hojný pokoj mají ti, kdo milují tvůj Zákon, o nic neklopýtnou“ (Ž 119,165). „Klopýtnutí“ je obrazem morálního selhání. Jako svíce osvětluje žalmistovu cestu (Ž 119,105), tak nás Boží slovo chrání před pokušením a zablouděním (Ž 119,110).

**Aplikace**

`Jak Kristus ukázal moc Božího slova ve svém životě (Mt 4,1–11)? Co se z toho můžeme naučit o síle, která vychází ze srdce člověka zaměřeného na zachovávání Božího zákona?`

---

#### Dodatečné otázky k diskuzi

`Jak si můžeme něco uchovávat „v srdci“?`

`Jakou má moudrost spojitost s našimi emocemi, s poznáním Boží lásky?`

`Hnusí se ti „klam“, nebo ho někdy sám využíváš? Proč?`

`Proč je třeba mít v rovnováze naše myšlení i naše emoce?`

`Proč je moudrý ten, kdo se snaží, aby jeho cesta byla bezúhonná?`

`Jaký vliv má Boží láska na naši snahu žít podle jeho přikázání?`

`Jak nám Boží láska pomáhá překonávat naše „pády“?`
