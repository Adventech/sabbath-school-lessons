---
title: 'Požehnání spravedlivého života'
date: 22/02/2024
---

> <p></p>
> 1Blaze muži, který se neřídí radami svévolníků, který nestojí na cestě hříšných, který nesedává s posměvači, 2nýbrž si oblíbil Hospodinův zákon, nad jeho zákonem rozjímá ve dne i v noci. 3Je jako strom zasazený u tekoucí vody, který dává své ovoce v pravý čas, jemuž listí neuvadá. Vše, co podnikne, se zdaří. (Ž 1,1–3)

**Osobní studium**

**Jaká požehnání jsou zaslíbena těm, kdo uctívají Hospodina?**

`Ž 1,1–3`

`Ž 112,1–9`

`Ž 128`

Z mnoha požehnání zaslíbených těm, kteří uctívají Hospodina, patří k těm nejdůležitějším klid, pokoj. Žalm 1 přirovnává spravedlivého ke stromu zasazenému u vody, který v pravý čas dává ovoce a má krásné zelené listy (Ž 1,3; Jr 17,7.8; Ez 47,12). Toto přirovnání ukazuje na zdroj požehnání, kterým je pobývání v Boží blízkosti a radost z trvalého, láskyplného vztahu s Bohem. Bezbožní jsou zobrazováni jako plevy unášené větrem, tedy něco pomíjivého a bezcenného, co nemá své pevné místo ani budoucnost. Na rozdíl od nich jsou spravedliví připodobněni plodícímu stromu s hlubokými kořeny. Jsou v Boží blízkosti a mají věčný život.

Žalm 128,2.3 připomíná požehnané Mesiášovo království, kde sezení pod vlastní révou a fíkovníkem je symbolem klidu a prosperity (Mi 4,4). Klid a mír v Jeruzalémě (Ž 122,6–8; Ž 128,5.6) vyjadřuje naději na Mesiáše, který ukončí zlo a obnoví mír ve světě.

„Bible označuje dědictví spasených slovem ‚vlast‘ (Žd 11,14–16). Nebeský Pastýř tam zavede své věrné k pramenům živých vod. Strom života bude každý měsíc dávat své ovoce a listí stromu bude sloužit pro zdraví národů. Budou tam věčně proudící toky, průzračné jako křišťál, a stromy rostoucí na jejich březích budou na cesty připravené pro vykoupený lid vrhat blahodárný stín. Rozsáhlé nížiny tam budou stoupat ke krásným pahorkům a malebná horstva se budou skvět ve svém majestátu. V pokojných rovinách, při živých tocích najde Boží lid, který byl na světě tak dlouho poutníkem a cizincem, svůj domov.“ (GC 675; VDV 434)

Nový zákon popisuje, že tato naděje se naplní až Kristovým druhým příchodem a při stvoření nové země (Mt 26,29; Zj 21). A přestože spravedliví dostávají v tomto životě mnoho požehnání, plnost Boží přízně je čeká na konci časů, kdy bude založeno Boží království.

**Aplikace**

`Proč je Kristova oběť zárukou splnění Božích zaslíbení, která můžeme najít v Novém zákoně? Jak mohou být tato zaslíbení pro nás útěchou již dnes?`

---

#### Dodatečné otázky k diskuzi

`Jak bys popsal „spravedlivý život“?`

`Myslíš, že se ti daří žít „spravedlivý život? Proč?`

`Proč bychom měli často přemýšlet na tím, co nám Bůh radí v Zákonu?`

`Jak se můžeme chránit před tím, aby se z nás nestali zákoníci?`

`Jaký vliv má na nás a náš život, pokud se snažíme pobývat v Boží blízkosti?`

`Můžeme těšit na život v nebi, i když nejsme dokonalí a bez hříchu? Co si o tom myslíš?`

`Jak si představuješ věčný život v nebi? Na co se tam nejvíce těšíš? Proč?`
