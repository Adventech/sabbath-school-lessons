---
title: 'Podněty k zamyšlení'
date: 23/02/2024
---

Zdá se, jako by v dnešní moderní době nebylo pro nabytí „štěstí“ potřebné získání „moudrosti“. Lidé jsou raději šťastní než moudří. Můžeme však být opravdu šťastní, a žít naplněný život bez moudrosti od Boha? Žalmy jasně říkají, že nemůžeme. Dobrou zprávou je, že se od nás nežádá, abychom si vybírali mezi moudrostí a štěstím. Jen Boží moudrost nám dává skutečné štěstí.

Může nám to pomoci ilustrovat jeden příklad z hebrejštiny. Slovo „krok“ v množném čísle (ašurej) zní velmi podobně jako slovo „štěstí“ (ašrej). A přestože toto propojení v našich překladech nenacházíme, poetický jazyk žalmů přináší velmi důležité poselství: „kroky“ držící se Boží cesty vedou k „šťastnému“ životu (Ž 1,1; Ž 17,5; Ž 37,31; Ž 44,19; Ž 89,16; Ž 119,1). Moudrost a štěstí nejsou v Písmu abstraktním pojmem, ale reálnou zkušeností.

Získáváme je prostřednictvím vztahu s Bohem. Takový vztah spočívá v uctívání, chvále a nacházení síly a důvěry v Bohu. Ž 25,14 říká: „Hospodinovo tajemství patří těm, kdo se ho bojí, ve známost jim uvádí svou smlouvu.“

„Poděkujme raději Bohu za pozitivní myšlenky, ke kterým nás vede. Připomínejme si, co všechno nám Bůh slíbil. Ježíš Kristus opustil trůn svého nebeského Otce a své božství skryl v lidském těle. Stal se jedním z lidí proto, aby nás mohl vysvobodit z moci satana. Zvítězil za nás v boji se zlem, otevřel cestu k věčnému životu a odhalil jeho krásu. Zajímejme se o to, jak jsou lidé zachraňováni z propasti zla. Objevme, jak jsou vedeni, aby byli opět blízko Bohu. Představme si, jak nás, věříme-li v Zachránce, osvobozuje od odsouzení Kristův spravedlivý život. Vírou se dostáváme do blízkosti jeho trůnu. Bůh si přeje, abychom o těchto věcech přemýšleli.“ (SC 118; CVP 119)

**Otázky k rozhovoru**

`1. Jak se pro nás může stát Boží slovo nejen poučením, ale také zdrojem radosti? Jak souvisí sycení se Božím slovem s přebýváním v Ježíši Kristu, který je Slovo (J 1,1; J 15,5.7)?`

`2. Co se stane, když lidé neustále vědomě odmítají Boží naučení (Ž 81; Ž 95)? Proč se to podle vás děje?`

`3. Proč se cesta bezbožných někdy může zdát příjemnější než rada spravedlivých (Ž 141)? Jak se můžeme vypořádat se skutečností, že bezbožní se mají (někdy jen zdánlivě a někdy opravdu) velmi dobře?`

---

#### Dodatečné otázky k diskuzi

`U čeho ses během studia této lekce musel nejvíce zdržet, nebo ses k tomu musel dokonce i vracet? Proč?`

`Proč toužíme více po štěstí než po moudrosti?`

`Jaký smysl má hledání moudrosti? Co z toho máme? Před čím nás chrání?`

`Která myšlenka z dnešní diskuze ti připadala nejmoudřejší? Proč?`
