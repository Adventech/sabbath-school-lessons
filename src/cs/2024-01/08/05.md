---
title: 'Lstivé vábení zla'
date: 21/02/2024
---

> <p></p>
> 3Hospodine, postav stráž k mým ústům, přede dveře mých rtů hlídku, 4nedej, aby se mé srdce přiklonilo ke zlu, ať se nedopustím svévolnosti s muži, kteří pášou ničemnosti; jejich vlídnosti okoušet nechci. (Ž 141,3.4)

> <p></p>
> Blaze muži, který se neřídí radami svévolníků, který nestojí na cestě hříšných, který nesedává s posměvači... (Ž 1,1)

**Osobní studium**

`O co se modlí žalmista v Ž 141?`

Žalm 141 je modlitbou za ochranu před pokušeními, která přicházejí zevnitř i zvenčí. Žalmistu ohrožují nejen úklady bezbožných (Ž 141,9.10), ale i pokušení jednat podobně jako oni. Prvním slabým bodem je sebeovládání v řeči. Žalmista se proto modlí, aby Hospodin střežil „jeho ústa“ (Ž 141,3). Tento obraz připomíná hlídání městských bran, které v biblických dobách chránily město.

Pokušení spočívá i v tom, zda se Boží dítě rozhodne řídit radami spravedlivých, nebo se nechá zvábit lákadly bezbožných (Ž 141,4.5). Žalmista mluví o svém srdci jako o hlavní hrozbě, protože se v něm odehrává skutečný boj. Pouze neustálá modlitba úplné důvěry a oddanosti Bohu může zachránit Boží dítě před pokušením (Ž 141,1.2).

**Jak je v uvedených textech vyjádřen lstivý charakter pokušení?**

`Ž 1,1`

`Ž 141,4`

Žalm 141,4 zobrazuje stupňující se povahu pokušení. Jak celý proces postupuje? (1) Nejprve se člověk ve svém srdci začne přiklánět ke zlu. (2) Poté začne konat špatné skutky (hebrejský text zdůrazňuje opakující se charakter jednání). (3) A konečně začne mít požitek v tom, co dělají zlí lidé, což znamená, že se nejen podílí na jejich skutcích, ale dokonce po nich touží.

Podobně i v Ž 1,1 je pokušení nechodit po Hospodinově cestě popsáno tak, že se člověk řídí radami svévolníků, postaví se na cestu hříšníků a nakonec sedí s posměvači. Výzva zní tedy jasně: Nemáme následovat svévolníky, hříšníky ani posměvače a ani se jimi nemáme nechat odvést od Hospodina.

Žalmy popisují postupný, lákavý a lstivý charakter pokušení. Podtrhuje to i skutečnost, že jen úplná závislost na Hospodinu může zajistit naše vítězství. Žalmy zdůrazňují důležitost slov, která člověk říká a poslouchá uprostřed pokušení. To, jaký je konec bezbožných, a jaký naopak spravedlivých lidí, by mělo motivovat k hledání moudrosti u Boha (Ž 1,4–6; Ž 141,8–10). Oba žalmy však odkazují na budoucnost, na konečné, úplné ospravedlnění Božích dětí. To znamená, že věřící jsou povoláni, aby trpělivě důvěřovali Bohu a čekali na něj.

**Aplikace**

`Proč je nebezpečné poslouchat rady bezbožných? V čem spočívá hříšnost „posměvačů“?`

---

#### Dodatečné otázky k diskuzi

`Co je to lest?`

`V jakých situacích používá nepřítel lest?`

`Už jsi někdy podlehl nějaké lsti? Jak se to stalo?`

`Proč je vábení zla tak přitažlivé?`

`Jak můžeme oslabit přitažlivost zla?`

`Mohou nám v našem boji se zlem pomoci i žalmy? Jak?`

`Jakou roli hraje ve lsti „pozvolnost“ našeho odklonu od dobra?`
