---
title: 'Moudrost pro spravedlivý život'
date: 17/02/2024
---

### Texty na tento týden
Ž 119,1–16; Ž 90; J 3,16; Ž 95,7–11; Ž 141 a Ž 128

> <p>Základní verš</p>
> „Nauč nás počítat naše dny, ať získáme moudrost srdce.“ (Ž 90,12)

Jak jsme poznali, Boží milost odpouští hříchy a tvoří nové srdce v kajícím hříšníkovi, který začal žít životem víry.

Boží slovo dává také pokyny pro spravedlivý život (Ž 119,9–16). Dodržování principů Božího zákona není v žádném případě zákonické dodržování pravidel. Jde spíše o důvěrný vztah s Bohem, který se promítá do života plného požehnání (Ž 119,1.2; Ž 128).

Ani život spravedlivého však není zbaven pokušení. Spravedlivý může být nejen pokoušen lstivou povahou hříchu (Ž 141,2–4), ale dokonce může tomuto pokušení i podlehnout. Bůh dopouští čas zkoušek, aby se projevila věrnost (nebo nevěrnost) jeho dětí. Pokud budou dbát na Boží pokyny a napomenutí, jejich víra se pročistí a posílí se důvěra v Hospodina. Moudrost pro spravedlivý život člověk získává také během života s Bohem, uprostřed pokušení a výzev. Prosba o to, aby nás Bůh naučil počítat naše dny, a my jsme tak získali moudrost srdce (Ž 90,12), odráží trvalé odhodlání žít životem naplněným věrností Hospodinu.

**Osnova lekce**

V této lekci se blíže podíváme na to, jakým způsobem žalmy představují skutečnou moudrost a moudrý život, k němuž jsou Boží děti pozvány. Jednotlivé pasáže ukážou nejen na zdroj moudrosti, ale také na výsledky a požehnání, které nám může přinést.

- Ž 119,10–12.161–168: Boží zákon jako moudrý průvodce na cestě (neděle)
- Ž 90,1–12: Moudrost a vědomí naší pomíjivosti (pondělí)
- Ž 81,7.8; 105,18.19: Životní zkoušky jako škola moudrosti (úterý)
- Ž 1,1; 141,3.4: Moudrost uprostřed pokušení (středa)
- Ž 1,1–3: Požehnání plynoucí z moudrého života (čtvrtek)

---

#### Dodatečné otázky k diskuzi

`Co je to moudrost?`

`Jak si představuješ „spravedlivý život“?`

`Jaký vliv má moudrost na „spravedlivý život?`

`Co to je to „počítání dní“?`

`Proč autor zmiňuje „moudrost srdce“? Netýká se spíše našeho mozku, našeho myšlení?`
