---
title: 'Hospodinova zkouška'
date: 20/02/2024
---

> <p></p>
> 8V soužení jsi volal a já jsem tě bránil, odpověděl jsem ti skryt v rachotu hromu, tam při Vodách sváru jsem tě zkoušel. 9Slyš, můj lide, svědčím proti tobě, kéž bys mě poslechl, Izraeli. (Ž 81,8.9)

> <p></p>
> 18Sevřeli mu nohy do okovů, do želez se dostal, 19až do chvíle, kdy došlo na jeho slovo, když řeč Hospodinova ho protříbila. (Ž 105,18.19)

**Osobní studium**

**Čeho se týkají Boží zkoušky?**

`Ž 81,8.9`

`Ž 95,7–11`

`Ž 105,17–22`

Meriba byla místem, kde Izrael „zkoušel“ Boha tím, že zpochybňoval jeho věrnost a sílu postarat se o potřeby lidu (Ex 17,1–7; Ž 95,8.9). Žalm 81 představuje zajímavý zvrat a interpretuje tutéž událost jako čas, kdy Bůh „zkoušel“ Izrael (Ž 81,8). A pro svou neposlušnost a nedostatek důvěry (Ž 81,12) lidé v Boží zkoušce neuspěli.

Odkaz na Meribu vyjadřuje dvojí poselství. Za prvé, Boží lid nesmí opakovat chyby minulých generací. Namísto toho mají lidé důvěřovat Bohu a kráčet jeho cestou (Ž 81,14). Za druhé, ačkoli lidé ve zkoušce neuspěli, Bůh je zachránil z obtíží, ve kterých se ocitli (Ž 81,8). Spásná milost, kterou Bůh projevil svému lidu v minulosti, přináší jistotu milosti i budoucím generacím.

Žalm 105 ukazuje, že zkoušky byly Božím prostředkem k otestování Josefovy důvěry v Boží slovo týkající se jeho budoucnosti (Gn 37,5–10; Ž 105,19). Hebrejské caraf („tříbit“, „zkusit“) ve verši Ž 105,19 vyjadřuje také myšlenku „očištění“, „pročištění“ nebo „potvrzení“. Bůh „vyzkoušel“ Josefovu víru, aby odstranil jakoukoli pochybnost o jeho zaslíbeních a posílil Josefovu důvěru v Boží vedení.

Josefův příklad ukazuje, že cílem Boží výchovy je posílit Boží děti a připravit je na naplnění zaslíbení (Ž 105,20–22).

Odmítání Božích pokynů však vede k rostoucí vzdorovitosti a zatvrzování srdce člověka.

„Bůh vyžaduje rychlou a nezpochybnitelnou poslušnost svého zákona; ale lidé spí nebo jsou ochromeni satanovými podvody. Ten jim našeptává námitky a výmluvy a probouzí v nich pochybnosti, jako když Evě v zahradě řekl: ,Určitě nezemřete‘ (Gn 3,4). Neposlušnost nejen zatvrzuje srdce a svědomí viníka, ale může i ničit víru druhých. To, co se jim zpočátku zdálo velmi špatné, se už postupně nezdá tak hrozné, protože to mají stále před očima, až nakonec zpochybní, zda jde opravdu o hřích, a aniž by si to uvědomovali, upadnou do stejného omylu.“ (4T 146)

**Aplikace**

`Jaká je tvá zkušenost s tím, že hřích zatvrzuje srdce? Proč by nás tato myšlenka měla vést ke kříži, kde můžeme najít sílu řídit se Božími příkazy a radami?`

---

#### Dodatečné otázky k diskuzi

`Co se stalo v Meribě?`

`Myslíš, že i my můžeme „zkoušet“ Boha? Jak?`

`Co je to zkouška a k čemu je dobrá?`

`Jak nám mohou zkoušky pomoci odhalit slabá místa naší víry či důvěry?`

`S jakými zkouškami ses už v životě setkal?`

`K čemu potřebuje Stvořitel zkoušky, když o nás vše ví?`

`Už jsi zažil „Hospodinovu zkoušku“? V čem spočívala a jak jsi dopadl?`
