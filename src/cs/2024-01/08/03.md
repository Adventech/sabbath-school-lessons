---
title: '„Nauč nás počítat naše dny“'
date: 19/02/2024
---

> <p></p>
> 1Modlitba Mojžíše, muže Božího. Panovníku, u tebe jsme měli domov v každém pokolení! 2Než se hory zrodily, než vznikl svět a země, od věků na věky jsi ty, Bože. 3Ty člověka v prach obracíš, pravíš: „Zpět, synové Adamovi!“ 4Tisíc let je ve tvých očích jako včerejšek, jenž minul, jako jedna noční hlídka. 5Jako povodeň je smeteš, prchnou jako spánek, jsou jak tráva, která odkvétá hned ráno: 6zrána rozkvete a už odkvétá, večer uvadne a uschne. [...] 10Počet našich let je sedmdesát roků, jsme-li při síle, pak osmdesát, a mohou se pyšnit leda trápením a ničemnostmi; kvapem uplynou a v letu odcházíme. 11Kdo zná sílu tvého hněvu, tvou prchlivost, jak by se tě nebál? 12Nauč nás počítat naše dny, ať získáme moudrost srdce. (Ž 90,1–12)

> <p></p>
> 14On ví, že jsme jen stvoření, pamatuje, že jsme prach. 15Člověk, jehož dny jsou jako tráva, rozkvétá jak polní kvítí; 16sotva ho ovane vítr, už tu není, už se neobjeví na svém místě. (Ž 103,14–16)

**Osobní studium**

**Jaký lidský problém popisují tyto texty? Jaký je tvůj postoj k tomuto problému?**

`Ž 90`

`Ž 102,12`

`Ž 103,14–16`

Lidská existence poznamenaná hříchem je ve světle věčnosti jako pára. Tisíc let je v Božích očích „jako včerejšek, jenž minul, jako jedna noční hlídka“ (Ž 90,4). Ve srovnání s Božím časem lidský život doslova letí (Ž 90,10). I ti z nás, co jsou „při síle“, jsou přirovnáni ke křehkému polnímu kvítí (Ž 90,5.6; Ž 103,15.16). A už tak dost krátký život je většinou naplněn těžkou prací a zármutkem (Ž 90,10). Dokonce i lidé, kteří nevěří v Boha, jsou smutní a naříkají nad krátkostí života. Uvědomují si to zejména v kontrastu s věčností, kterou vnímají při pohledu na nekonečný vesmír, jenž bude existovat, i když oni tu už nebudou.

Žalm 90 staví lidskou tíseň tváří v tvář smrtelnosti do kontextu Boží péče o člověka, kterou projevuje jako jeho Stvořitel. U Hospodina měly „domov“ všechny generace lidí (Ž 90,1.2). Hebrejské slovo ma‘on („příbytek“) charakterizuje Hospodina jako útočiště nebo domov jeho lidu (Ž 91,9).

Bůh neprojevuje svůj spravedlivý hněv naplno a opakovaně nad námi rozprostírá svou milost. I proto máme vždy naději na záchranu, jestliže budeme činit pokání a získáme moudrost pro spravedlivý život.

Moudrost v Bibli zobrazuje nejen inteligenci, ale také úctu k Bohu. Potřebujeme získat moudrost, která spočívá ve schopnosti „počítat naše dny“ (Ž 90,12). Co to znamená? Pokud umíme spočítat naše dny, znamená to, že jejich počet je konečný, omezený. Moudrost spočívá v poznání této skutečnosti. Moudrý život znamená žít s vědomím pomíjivosti života. Toto poznání nás pak vede k víře a poslušnosti. Takovou moudrost můžeme získat jen pokáním (Ž 90,8.12) a přijetím Božích darů odpuštění, soucitu a milosrdenství (Ž 90,13.14).

Náš základní problém vyplývá z pádu do hříchu a z toho, co hřích v našem světě způsobil. Jeho ničivé účinky jsou patrné všude a v každém člověku.

Díky Ježíši však pro nás existuje řešení. Připravil cestu ven z naší lidské bídy (J 1,29; J 3,14–21). Jinak bychom neměli naději.

**Aplikace**

`Náš život plyne velmi rychle. Jaké zaslíbení máme v Ježíši v souvislosti s pomíjivostí našeho života? (Viz J 3,16.) Jakou naději bychom měli bez něho?`

---

#### Dodatečné otázky k diskuzi

`Uvažuješ někdy o smyslu svého života, nebo se takovým myšlenkám raději vyhýbáš? Proč?`

`Lidé dnes všeobecně neradi mluví o stáří a smrti. Proč tomu tak je?`

`Co bys poradil člověku, který má hrůzu z toho, že jednou zestárne?`

`Co ti pomáhá přijímat fakt, že i tvůj život jednou skončí?`

`Má víra vliv i na tvé uvědomování si toho, že tě „dohání stáří“? Jaký?`

`V čem se liší naše počítání času od toho Božího? Proč?`

`Proč na nás občas „jako stín“ dopadá strach z budoucnosti? Co můžeme nebo spíše máme v takových chvílích dělat?`
