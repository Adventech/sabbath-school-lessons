---
title: '„Hospodin kraluje“'
date: 13/01/2024
---

### Texty na tento týden
Ž 8; Ž 100; Ž 97; Ž 75; Ž 105,7–10; Ga 3,26–29; Ž 25,10

> <p>Základní verš</p>
> „Hospodin kraluje! Oděl se důstojností. Oděl se Hospodin, opásal se mocí. Pevně je založen svět, nic jím neotřese.“ (Ž 93,1)

Žalmy velmi jasně podporují víru ve svrchovanou Boží vládu. Bůh stvořil a udržuje vše, co stvořil. Je svrchovaným Králem nad celým světem a jeho vláda je založena na právu a spravedlnosti. Jeho zákony a ustanovení jsou dobrá a vedou k životu ty, kteří je dodržují. Hospodin je spravedlivý Soudce a udržuje řád světa tím, že odměňuje spravedlivé a trestá bezbožné. To vše však činí ve svém čase, ne podle našich představ a přání.

V tom všem hraje zvláštní roli Boží smlouva s Izraelem. Dává světu naději a jistotu, protože připomíná Hospodinovu spásu. Hospodin přijal Izrael za své vzácné vlastnictví a židé dostali v dějinách speciální postavení. Bůh je věrný své smlouvě a nepřestává se starat o svůj lid ani tehdy, když jsou lidé nevěrní, a dokonce se někdy uchylují i k otevřené vzpouře.

Svrchovaná Boží vláda tak dává světu bezpečí a jistotu. Žalmisté chtějí, aby čtenář pochopil tuto základní pravdu. Ta je motivuje plně sloužit Bohu a přináší jim prosperitu.

**Osnova lekce**

Třetí lekce se zaměřuje na to, jak biblické žalmy představují Boha a jeho charakter – jako úžasného a jedinečného vládce celého vesmíru, který je velký, silný a mocný.

- Ž 100: Žalmy představují Boha jako Stvořitele (neděle)
- Ž 97: Žalmy představují Boha jako velkého Krále (pondělí)
- Ž 75: Žalmy představují Boha jako Soudce (úterý)
- Ž 105,7–10: Žalmy představují Boha jako toho, kdo je věrný své smlouvě (středa)
- Ž 19,8; 93,5: Žalmy představují Boha a jeho nařízení jako spolehlivé (čtvrtek)

---

#### Dodatečné otázky k diskuzi

`Jak si představuješ dobrého krále?`

`Jak hodnotíš současné světové vládce?`

`Proč je to dobrá zpráva, že Hospodin kraluje?`

`V jakých oblastech vnímáš Boží vládu nad tímto světem?`

`Jak se Hospodinovo kralování projevuje ve tvém životě?`
