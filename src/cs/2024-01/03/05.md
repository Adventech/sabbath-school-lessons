---
title: '„Věčně pamatuje na svou smlouvu“'
date: 17/01/2024
---

> <p></p>
> Vždyť Hospodin svůj lid neodvrhne, své dědictví neopustí. (Ž 94,14)

> <p></p>
> 7Je to Hospodin, náš Bůh, kdo soudí celou zemi. 8Věčně pamatuje na svou smlouvu, na slovo, jež přikázal tisícům pokolení. 9Uzavřel ji s Abrahamem, přísahou ji stvrdil Izákovi, 10stanovil ji Jákobovi jako nařízení, Izraeli jako smlouvu věčnou... (Ž 105,7–10)

**Osobní studium**

**Téma Božího soudu vyvolává důležitou otázku: Jak může prožívat Boží lid pokoj s Bohem a mít jistotu spasení v době soudu? Co o tom říkají dnešní texty?**

`Ž 94,14`

`Ž 105,7–10`

Boží lid je v bezpečí, protože Hospodinovo „obydlí je na Sijónu“ (Ž 76,2.3) a Bůh uzavřel věčnou smlouvu se svým lidem, se svým vzácným vlastnictvím (Ž 94,14; Ž 105,8–10). Bůh nezůstává jen u slibů, že nezavrhne lid, kterému se zavázal smlouvou. Hospodin aktivně jedná, aby jej zachoval v bezpečí. Odpouští lidem hříchy (Ž 103,3), učí je, žehná jim a posiluje je (Ž 25,8–11; Ž 29,11; Ž 105,24). Boží soudy mají obrátit lidi ke spravedlnosti a ukázat, že Bůh o ně pečuje (Ž 94,8–15).

Žalm 105 jako celek ukazuje, že Hospodin byl během celých dějin věrný smlouvě, kterou uzavřel s Izraelem. Ve všem, co se stalo, v dobrém i špatném, byl Bůh přítomen. Svou prozřetelností vedl Josefa do Egypta a jeho prostřednictvím zachránil během krutého hladomoru nejen svůj lid, ale i ostatní národy v této oblasti (Ž 105,16–24). Hospodin povolal Mojžíše, aby vyvedl svůj lid z egyptského otroctví. Vyjití z Egypta provázela mnohá znamení a zázraky, jejichž původcem byl Bůh (Ž 105,25–38).

Hospodin dal svému lidu zaslíbenou zemi (Ž 105,11.44) a poskytoval mu neustálou ochranu (Ž 105,12–15). Rozmnožil ho (Ž 105,24), osvobodil od nadvlády otrokářů (Ž 105,37.38) a postaral se o jeho každodenní potřeby (Ž 105,39–41). Hospodin má nepochybně svrchovanou moc nade vším, co se týká jeho lidu. Žalmisté se snažili, aby na tuto pravdu národ nikdy nezapomněl.

Skutečnost, že Bůh „pamatuje“ na svou smlouvu, znamená mnohem více, než jen skutečnost, že „nezapomíná“ na svůj lid. Smlouva ho vždy vede k činům (Gn 8,1; 1S 1,19; Ž 98,3; Ž 105,42–44). Je to podobné, jako když jsou lidé vyzváni, aby „pamatovali“ na Boží zákony, zázraky a soudy – neznamená to jen nezapomínat, ale žít tak, aby byl Bůh oslaven.

V souladu se smlouvou je Izrael vyzýván, aby zůstal věrný a dodržoval Boží zákony (Ž 78,5–7; Ž 105,45). Boží lid je také povolán vydávat svědectví o Bohu, protože si Bůh přeje, aby se všechny národy připojily k jeho lidu (Ž 105,1.2). Svět je tak díky smlouvě všemohoucího a milosrdného Boha v bezpečí (Ž 89,29–35).

**Aplikace**

`Proč můžeme díky Ježíši na sebe vztáhnout zaslíbení daná starověkému Izraeli? (Viz Ga 3,26–29.)`

---

#### Dodatečné otázky k diskuzi

`Co je to smlouva? Jaké smlouvy jsi během svého života uzavřel ty?`

`Setkal ses s tím, že někdo smlouvu nedodržel? Co jsi při tom prožíval?`

`V čem se liší smlouvy uzavírané lidmi, od té, kterou s námi uzavírá Stvořitel?`

`Co tě vedlo k tomu, že jsi svým křtem uzavřel smlouvu se Stvořitelem?`

`Proč je dobré vědět, že Bůh nikdy nezruší to, k čemu se zavázal, když s námi uzavřel smlouvu o naší záchraně?`

`Co je třeba udělat, když porušíme smlouvu s Bohem?`

`Jakou roli hraje ve tvém životě Večeře Páně – obnova smlouvy?`
