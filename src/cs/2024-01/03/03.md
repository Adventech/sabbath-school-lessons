---
title: '„Hospodin kraluje“'
date: 15/01/2024
---

> <p></p>
> 1Hospodin kraluje! Zajásej, země, raduj se, ostrovů množství! 2Oblak a mrákota jsou kolem něho, spravedlnost a právo jsou pilíře jeho trůnu. 3Žene se před ním oheň, kolkolem sežehne jeho protivníky. 4Nad světem planou světla jeho blesků, země to vidí a svíjí se v křeči. 5Hory se před Hospodinem jako vosk taví, před Pánem veškeré země. [...]

> <p></p>
> 9Vždyť ty, Hospodine, jsi nejvyšší nad celou zemí, neskonale převyšuješ všechny bohy. 10Vy, kdo milujete Hospodina, mějte v nenávisti zlo, on střeží duše svých věrných, svévolníkům je z rukou vytrhuje. (Ž 97,1–5.9.10)

**Osobní studium**

Skutečnost, že Hospodin je Stvořitel, je neoddělitelně spojena s tím, že Hospodin je také svrchovaný Vládce. Prohlášení „Hospodin kraluje!“ slavnostně zaznívá v Ž 93,1; Ž 96,10; Ž 97,1 a Ž 99,1. Jeho ozvěny jsou slyšet v celé Knize žalmů.

Hospodin kraluje, je oděn nádherou, mocí a důstojností (Ž 93,1; Ž 104,1). Zahaluje ho nejen oblak a mrákota (Ž 97,2), ale také světlo (Ž 104,2). Tyto metafory vyvyšují Královu moc a nádheru. Vyjadřují jedinečnou Boží velikost, která převyšuje lidské chápání.

`Přečti si Ž 97. Co charakterizuje Hospodinovu vládu (Ž 97,2.10)? Jak je vyjádřena jeho vláda nad zemí (Ž 97,1.5.9)?`

Hospodinova vláda se projevuje v jeho díle stvoření (Ž 96,5), spasení (Ž 98,2) a soudu (Ž 96,10). Hospodin kraluje nad celým světem (Ž 47,7–10). Boží království je věčné a nic se mu nevyrovná v moci a majestátnosti (Ž 45,7; Ž 93,1.2; Ž 103,19). Hospodinova vláda je založena na milosrdenství a spravedlnosti. Stvořenému světu přináší pořádek a stabilitu (Ž 98,3; Ž 99,4). Tato vláda spojuje nebeské i pozemské bytosti v oslavě Boha (Ž 103,20–22; Ž 148). Mnohé žalmy ukazují, že celé lidstvo uznává svrchovanou Boží vládu (Ž 96,10; Ž 97,1; Ž 99,1 a Ž 145,11–13).

Pravdou však je, že zdaleka ne všichni lidé, natož vládci, Boha uctívají a přijímají jeho panování. Hospodinově vládě neustále vzdorují bezbožní, kteří ho odmítají, vysmívají se mu a utlačují jeho lid (Ž 14,1; Ž 74,3–22). Žalmista však důvěřuje Božímu jednání a je si jistý, že Bůh soudí spravedlivě (Ž 68,22; Ž 73,17–20). A to i přesto, že při pohledu na prosperitu bezbožných lidí prožívá pochybnosti a trápí ho, že Bůh často se svými soudy čeká. Vírou se Boží lid raduje z nastolení Božího království díky Kristově vykupitelské službě a čeká na jeho završení při Kristově druhém příchodu (Mt 12,26–28; 1K 15,20–28).

**Aplikace**

`„Vy, kdo milujete Hospodina, mějte v nenávisti zlo...“ (Ž 97,10). Proč by nás láska k Bohu měla vést k nenávisti vůči zlu? Jak spolu tyto dvě myšlenky souvisejí?`

---

#### Dodatečné otázky k diskuzi

`Jak bys popsal, kdo je to král a jaké jsou jeho povinnosti?`

`Jaké možnosti dává Hospodinu v jeho kralování fakt, že je tvůrcem všeho?`

`Jak popisují žalmy Hospodina – Krále?`

`Proč je pro nás dobré, že vesmíru vládne Stvořitel?`

`„Hospodinova vláda je založena na milosrdenství a spravedlnosti“, tvrdí autor. Co si o tom myslíš?`

`Proč je pro nás tak důležité, že v Bohu nacházíme vedle sebe spravedlnost i milosrdenství? Co to pro tebe znamená?`
