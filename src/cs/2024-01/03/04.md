---
title: '„Jen Bůh je soudce“'
date: 16/01/2024
---

> <p></p>
> 2Vzdáváme ti chválu, Bože, vzdáváme ti chválu! Tvé jméno je blízko, vypráví se o tvých divech. 3„Já určím tu chvíli, kdy vykonám soud dle práva. 4Země se rozplyne se všemi, kdo na ní sídlí; já jsem to, kdo dává pevnost jejím sloupům.“ 5Potřeštěncům říkám: Nechte ztřeštěností! Říkám svévolníkům: Nezvedejte rohy! 6Nezvedejte svoje rohy vzhůru, nemluvte s tak drzou šíjí! 7Nikdo od východu, nikdo od západu, nikdo od hornaté pouště, 8jenom Bůh je soudce: jednoho poníží, druhého povýší. 9Hospodin má v ruce kalich: víno kvasí, je plné příměsků, z něho nalévá a vypijí je i s kaly až do dna všichni svévolníci země. 10A já to budu navěky hlásat, budu zpívat žalmy Jákobovu Bohu. 11A všem svévolníkům srazím rohy, rohy spravedlivého se zvednou. (Ž 75,2–11)

**Osobní studium**

`Proč je podle Ž 75 drzé chování potřeštěnců zbytečné?`

Jako svrchovaný Král je Hospodin i Zákonodárcem (Ž 99,7) a Soudcem (Ž 98,9; Ž 97,2). Bezbožní neustále ohrožují spravedlivý řád, který Bůh na světě ustanovil. Hospodin však bude svět soudit a nakonec ukončí vládu zla (Ž 75,9–11; Ž 96,13).

Žalm 75 několika obrazy poukazuje na neodvolatelné zničení bezbožných. Zobrazuje kalich se zkvašeným vínem (Ž 75,9), kterým vyjadřuje intenzitu Božího hněvu (Jr 25,15; Zj 14,10). Sražení rohů svévolníkům znázorňuje konec jejich moci a vlády. Naopak, rohy spravedlivých „se zvednou“ (Ž 75,11). Bůh sám určí, kdy uskuteční svůj soud (Ž 75,3). Závěrečný soud a vynesení rozsudku proběhne na konci časů (Ž 96,13; 1K 15,23–26).

Součástí Hospodinova soudu je zkoumání srdcí lidí. „Hospodin na lidi pohlíží z nebe, chce vidět, má-li kdo rozum, dotazuje-li se po Boží vůli“ (Ž 14,2; viz Gn 6,5.8). Oba texty ukazují, že vykonání Božího soudu nad světem předchází jeho posuzování života lidí a hledání těch, kteří mohou být zachráněni. Tento předadventní soud se nazývá také „vyšetřující“. Jeho prostřednictvím Bůh obhajuje spravedlivé a rozhoduje o osudu bezbožných.

`Jak to probíhá?`

Bůh nejprve osvobozuje svůj lid z moci svévolníků (Ž 97,10; Ž 146,9) a „pokorné oslaví spásou“ (Ž 149,4). Potom budou navždy zničeni ti, kteří odmítli nabídku záchrany a nebyli ochotni litovat svého jednání (Ž 97,3). Některé žalmy poeticky popisují neúčinnost lidských zbraní proti božskému Soudci (Ž 76,4–7). Přestože Hospodin trestá provinění lidí, je i odpouštějícím Bohem (Ž 99,8). Budou se mu zodpovídat všichni – nejen svévolní, ale také Boží lid (Ž 50,4; Ž 135,14).

Žalmy jsou v souladu s tím, co o soudu zaznívá v ostatních biblických textech: Boží soud začíná od Božího lidu a pak se rozšiřuje na celou zemi (Dt 32,36; 1Pt 4,17). Žalmista volá k Hospodinu, aby ho soudil, neboť spoléhá na Boží spravedlnost, která ho bude bránit (Ž 7,9–12; Ž 139,23.24).

**Aplikace**

`Žalmy nás vyzývají k radosti z očekávání Božích soudů (Ž 67,5; Ž 96,10–13; Ž 98,4–9). V čem je Boží soud dobrou zprávou pro ty, které „přikrývá“ Kristova krev?`

---

#### Dodatečné otázky k diskuzi

`Kdo je to soudce a co je jeho úkolem?`

`Proč byl v Izraeli král současně i nejvyšším soudcem?`

`Je Bůh soudcem i dnes? Ve kterých oblastech to vnímáš?`

`Jsi rád, že je Bůh soudcem? Proč?`

`Na co zapomínají ti, kdo vlají po tom, aby Bůh teď hned zničil zlo a zlé lidi?`

`Jsi rád, že Bůh někdy „čeká“ se svými soudy? Kdy ano a kdy ne? Proč?`
