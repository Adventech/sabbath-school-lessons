---
title: '„Hospodin je Bůh, on nás učinil“'
date: 14/01/2024
---

> <p></p>
> 1K díkůvzdání. Hlahol Hospodinu, celá země! 2Radostně služ Hospodinu! Vstupte před jeho tvář s plesem! 3Vězte, Hospodin je Bůh, on nás učinil, a ne my sami sebe, jsme jeho lid, ovce, které pase. 4Vstupte do jeho bran s díkůvzdáním, do nádvoří jeho s chvalozpěvem! Vzdávejte mu chválu, dobrořečte jeho jménu, 5neboť Hospodin je dobrý, jeho milosrdenství je věčné, jeho věrnost do všech pokolení! (Ž 100)

**Osobní studium**

`Přečti si Ž 8 a Ž 100. Jak tyto žalmy představují Boha a lidi? Co tyto žalmy odhalují o Božím charakteru?`

Při zdůraznění Hospodinovy svrchovanosti hraje v žalmech klíčovou roli stvoření. Nebesa, která jsou dílem „jeho rukou“, zřetelně „vypravují o Boží slávě“ (Ž 19,2–5; Ž 97,6). Hospodinovo jméno je vznešené na celé zemi (Ž 8,2.10). On je Stvořitelem všeho, nemá počátek (Ž 93,2) ani konec (Ž 102,26–28). Je věčný a převyšuje všechna pohanská božstva, která jsou jen dílem „lidských rukou“ (Ž 115,4). Modly mají ruce, ale „nemohou hmatat“ (Ž 115,7), zatímco Hospodin „má v svých rukou hlubiny země“ a „souš vytvořily jeho ruce“ (Ž 95,4.5).

Několik žalmů zobrazuje Boží moc nad přírodními silami, o kterých jiné národy věřily, že jsou božstvy (např. Ž 29; Ž 93; Ž 104). Biblické žalmy vydávají svědectví o tom, že Hospodin kraluje nad celým stvořením a je svrchovaný ve své moci a důstojnosti. Žalm 100,3 otřásá lstivým tvrzením, že jsme nezávislí. Text zdůrazňuje: „... on nás učinil, a ne my sami sebe, jsme jeho lid...“

O Boží lásce svědčí i stvoření. Všechno, co existuje, vděčí za svou existenci Bohu, který život také udržuje (Ž 95,7; Ž 147,4–9). Všimněme si, že Bůh nedal lidem jen existenci, ale starověký Izrael je „jeho lid, ovce, které pase“ (Ž 100,3). Pojem „jeho lid“ odhaluje Boží touhu po blízkém vztahu s lidmi.

Pouze Stvořitel má moc požehnat a způsobit, aby se jeho lid rozrostl, a proto je jedině Hospodin hoden uctívání a důvěry. Mnohé žalmy vyzývají celou zemi, moře a vše, co je v něm, a všechno, co dýchá, aby všichni společně s radostí chválili Hospodina.

Boží sláva je viditelná ve stvoření, a to dokonce i v tom padlém, hříšném stvoření. Žalmy připomínají, že Hospodin si zaslouží naše uctívání.

**Aplikace**

`„Co je člověk, že na něho pamatuješ, syn člověka, že se ho ujímáš?“ (Ž 8,5). Jaká je tvá odpověď Bohu jako tvému Stvořiteli? Jestliže Bůh „vyvolává jménem“ všechny hvězdy (Ž 147,4), o co větší můžeme mít jistotu, že se stará i o nás!`

---

#### Dodatečné otázky k diskuzi

`Jaký zásadní rozdíl mezi Hospodinem a pohanskými božstvy popisují Žalmy?`

`Proč je tak důležité nezapomínat, že Hospodin je Stvořitel?`

`Lidé chtějí být na Bohu nezávislí. Co je k tomu vede?`

`Jaká vliv má na tvé štěstí a spokojenost poznání Boha, který je nejen tím, kdo vše stvořil, ale je i našim „pastýřem“?`

`Jak se dá „vstoupit před jeho tvář“? Co tím asi autor žalmu myslí?`

`Co prožíváš, když máš možnost sledovat krásu přírody?`

`Jaké Boží vlastnosti objevuješ při pozorování „stvoření“?`
