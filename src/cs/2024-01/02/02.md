---
title: 'Žalmy jako součást modliteb'
date: 07/01/2024
---

> <p></p>
> 49Vysvoboditeli od nepřátel, pozvedáš mě nad ty, kdo proti mně povstávají, ty mě násilníku vyrveš. 50Proto ti vzdám, Hospodine, mezi pronárody chválu, budu zpívat žalmy tvému jménu. (Ž 18,49.50)

> <p></p>
> Nechť ve vás přebývá slovo Kristovo v celém svém bohatství: se vší moudrostí se navzájem učte a napomínejte a s vděčností v srdci oslavujte Boha žalmy, chválami a zpěvem, jak vám dává Duch. (Ko 3,16)

> <p></p>
> Musí mezi vámi někdo snášet zlo? Nechť se modlí. Je někdo dobré mysli? Nechť zpívá žalmy. (Jk 5,13; PMP)

**Osobní studium**

`Uvažuj o úvodních textech (Ž 18,49.50; Ko 3,16 a Jk 5,13). Jaké místo mají žalmy v modlitebním životě věřícího?`

Jestliže chceme, aby se žalmy staly součástí našeho každodenního života, věnujme se pravidelně čtení žalmů. Můžeme začít například hned prvním žalmem a pak pokračovat dál. Dalším způsobem je číst žalmy podle toho, v jaké situaci se právě nacházíme. Existují žalmy nářků, žalmy společného truchlení, žalmy díkůvzdání, oslavné žalmy, žalmy pokání, poučné žalmy (hledání Boží moudrosti a vedení), historické žalmy, poutní žalmy nebo žalmy, v nichž se odráží autorův hněv a rozhořčení. Během tohoto čtvrtletí se budeme věnovat některým z těchto žalmů v kontextu, který nám pomůže pochopit jejich význam.

`Jak bychom tedy měli žalmy číst?`

Nejprve si žalm přečti, potom o něm přemýšlej a nakonec se jeho slovy můžeš modlit. Uvažování o žalmu se může zaměřit na různé aspekty textu, mezi které patří například způsob, jakým žalmista oslovuje Boha, nebo důvod jeho modlitby. Zamysli se nad tím, v čem je tvá situace podobná žalmistově zkušenosti. Přemýšlej, jestli a jak by ti konkrétní žalm mohl pomoci vyjádřit to, co prožíváš. Často můžeme být při takovém uvažování překvapeni zjištěním, jak moc naše prožívání rezonuje s tím, co popisuje autor.

Pokud tě něco v textu znepokojí, zamysli se například nad tím, zda tě žalm nějakým způsobem nevede k tomu, abys poopravil své postoje nebo falešné naděje v situaci, kterou prožíváš. Přemýšlej o poselství žalmu ve světle Kristovy osoby a naděje, kterou máme díky tomu, co pro nás udělal. Buď si vědom skutečnosti, že pokud vnímáme biblický text ve světle Kristova kříže, pomáhá nám to lépe pochopit smysl poselství Písma.

Při čtení žalmů uvažuj i o tom, jakou inspiraci ti text přináší pro tvé vlastní modlitby. Jaký význam mohou mít tyto modlitby pro tebe, pro tvé sborové společenství a pro celý svět? Pros Boha, aby vložil své slovo do tvého srdce a do tvé mysli. Pokud žalm odpovídá situaci někoho, koho znáš, modli se za tohoto člověka. Žalmy se týkají mnoha situací, které prožíváme. Když je čteme a uvažujeme o nich, mohou změnit náš život a naplnit naše srdce poselstvím Písma.

**Aplikace**

`Jak rozumíš Pavlově výzvě „Nechť ve vás přebývá slovo Kristovo v celém svém bohatství“ (Ko 3,16)? Proč je čtení Bible prvním a nejdůležitějším krokem pro takovou zkušenost?`

---

#### Dodatečné otázky k diskuzi

`Proč v našem životě nemají žalmy tolik místa, jak by měly mít?`

`Jak se mohou stát žalmy součástí našich každodenních modliteb?`

`Jak čteš žalmy a co při jejich čtení prožíváš?`

`V čem nás mohou žalmy inspirovat, když přemýšlíme o své modlitbě?`

`Máš někdy při čtení žalmu pocit, jako by tě autor znal? Proč tomu tak je?`

`Co děláš, když se ti zdá, že žalm popisuje situaci někoho, koho znáš?`
