---
title: 'Žalm zoufalství'
date: 09/01/2024
---

> <p></p>
> 2Bože můj, Bože můj, proč jsi mě opustil? Daleko spása má, ač o pomoc volám. 3Bože můj, volám ve dne, a neodpovídáš, nemohu se ztišit ani v noci. 4Ty jsi ten Svatý, jenž trůní obklopen chválami Izraele. 5Otcové naši doufali v tebe, doufali, tys jim dal vyváznout. 6Úpěli k tobě a unikli zmaru, doufali v tebe a nebyli zahanbeni. 7Já však jsem červ a ne člověk, potupa lidství, povrhel lidu. 8Všem, kdo mě vidí, jsem jenom pro smích, šklebí se na mě, potřásají hlavou: 9„Svěř to Hospodinu!“ „Ať mu dá vyváznout, ať ho vysvobodí, když si ho oblíbil!“ (Ž 22,2–9)

**Osobní studium**

Řekli jsme, že při modlitbě vedené myšlenkami žalmů mohou věřící bez obav vyjádřit své vnitřní pocity. Díky žalmům je taková modlitba zcela v souladu s Boží inspirací. A navíc, věřící dostává ujištění o naději a Boží přítomnosti.

`Přečti si celý Žalm 22. Co se můžeme naučit z tohoto žalmu o důvěře v Boha uprostřed velkého utrpení?`

Slova Žalmu 22 mohou pomoci trpícímu člověku vyjádřit jeho pocity smutku, osamělosti a beznaděje: „Bože můj, Bože můj, proč jsi mě opustil? Daleko spása má, ač o pomoc volám“ (Ž 22,2).

Tato slova jsou známá, protože je vyslovil samotný Ježíš na kříži. Ukázal tím, jak důležité byly žalmy v jeho životě (viz Mt 27,46).

Uprostřed všeho utrpení a zkoušek však v tomto žalmu zaznívají i následující slova: „O tvém jménu budu vyprávět svým bratřím, ve shromáždění tě budu chválit“ (Ž 22,23). Vidíme, že ačkoli autora jeho pocity vedly k srdceryvnému nářku a zoufalému volání, nepřestal zároveň vyjadřovat svou víru v Hospodina a odhodlání ho chválit.

Tím, že žalmy mohou inspirovat modlitby, nás učí nejen lépe vnímat naši situaci, ale pomáhají nám vírou vidět čas, kdy se náš život obnoví Boží milostí.

Žalmy tak přivádějí věřící k novým duchovním obzorům. Umožňují nám nejen vyjádřit, co prožíváme a jak se cítíme, ale pomáhají nám také posunout se vpřed. Vedou nás k tomu, abychom před Bohem zanechali své břemeno bolesti, zklamání, hněvu a zoufalství a abychom mu důvěřovali bez ohledu na okolnosti.

Posun od nářků ke chvále můžeme pozorovat v mnoha žalmech. Tento pohyb naznačuje duchovní proměnu, kterou věřící zažívá, když v modlitbě dostává Boží milost a útěchu.

**Aplikace**

`Jak se můžeš naučit vidět za hranice svých nynějších trápení a naučit se i uprostřed nich důvěřovat v Boží dobrotu?`

---

#### Dodatečné otázky k diskuzi

`Jak bys popsal, co je to zoufalství?`

`Býváš někdy zoufalý? V jakých situacích?`

`V jaké situaci se asi ocitnul David, když napsal 22. žalm?`

`Pomohl ti někdy nějaký žalm, když jsi byl v koncích? Který a jak?`

`Proč se nemáme bát s Bohem sdílet i své zoufalství? K čemu je to dobré?`

`Stalo se ti někdy, že jsi začal modlitbu v pocity beznaděje a na jejím konci tvé nitro naplnil pokoj a mír? Jak je to možné?`

`Který žalm bys doporučil číst člověku, který je zoufalý? Proč?`
