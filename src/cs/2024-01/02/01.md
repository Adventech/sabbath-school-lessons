---
title: '„Nauč nás modlit se“'
date: 06/01/2024
---

### Texty na tento týden
Ž 18,49.50; Ko 3,16; Jk 5,13; Ž 44; Ž 22; Ž 13; Ž 60,2–6

> <p>Základní verš</p>
> „Jednou se Ježíš na nějakém místě modlil; když přestal, řekl mu jeden z jeho učedníků: ‚Pane, nauč nás modlit se, jako tomu učil své učedníky i Jan.‘“ (L 11,1)

Zdá se, že mezi některými křesťany převládá přesvědčení, že pouze spontánní modlitba formulovaná vlastními slovy je skutečnou modlitbou. Když však Ježíšovi učedníci požádali svého Učitele, aby je naučil modlit se, dostalo se jim velké přednosti. Ježíšovu modlitbu dodnes vnímáme jako vzor pro naše modlitby.

Díky Boží prozřetelnosti se dnes uprostřed Písma nachází celá kniha modliteb – Kniha žalmů. Díky tomu nejen vidíme, jak se modlil Boží lid ve starověku, ale tyto modlitby jsou pro nás také inspirací, jak se můžeme modlit my dnes.

Od nejstarších věků měly žalmy velký vliv na to, jak se Boží lid modlil, dokonce i na Ježíšovy modlitby (viz 1Pa 16,7.9; Neh 12,8; Mt 27,46; Ef 5,19). Tento týden se podíváme na to, jak žalmy pomáhaly Božímu lidu překonávat různé životní situace a růst ve vztahu s Bohem. Nezapomínejme, že žalmy jsou v první řadě modlitby. Jsou proto nedocenitelné nejen pro své hluboké teologické myšlenky, ale také pro to, jak mohou obohatit a formovat naše individuální i společné modlitby.

Modlit se slovy žalmů pomohlo mnoha věřícím prožívat a udržovat pravidelný a obohacující modlitební život.

**Osnova lekce**

Druhá lekce studia biblických žalmů je zaměřená specificky na jejich důležitou roli v osobním modlitebním životě každého věřícího. Zvláštní pozornost bude věnována žalmům „nářků“ v těžkých dobách, které mohou být silnou inspirací pro naše modlitby.

- Ž 18,49.50; Ko 3,16; Jk 5,13: Žalmy jako součást našich osobních modliteb (neděle)
- Ž 44,9–18: Žalmy jako způsob, jak před Bohem vyjádřit své pocity (pondělí)
- Ž 22,2–9: Žalmy jako škola důvěry (úterý)
- Ž 13,2–6: Žalmy jako modlitby naděje a proměny (středa)
- Ž 60,3–7: Žalmy jako inspirace k soucitu s druhými (čtvrtek)

---

#### Dodatečné otázky k diskuzi

`Máš někdy pocit, že se asi špatně modlíš? Co tento dojem vyvolává?`

`Co bys poradil člověku, který se chce začít modlit, ale neumí to?`

`Proč učedníci, kteří se modlili od dětství, prosí, aby je Ježíš naučil se modlit?`

`Jakou roli hraje modlitba ve tvém životě?`

`Těšíš se vždy na modlitbu? Proč?`
