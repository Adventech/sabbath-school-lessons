---
title: '„Navrať se k nám!“'
date: 11/01/2024
---

> <p></p>
> 3Zanevřels na nás, Bože, prolomils naše řady, stíhal nás hněv tvůj. Navrať se k nám! 4Zemí jsi otřásl, rozštěpil jsi ji; scel její trhliny, neboť se hroutí! 5Vlastnímu lidu dals okusit tvrdost, dals nám pít víno, až závrať nás jímá. 6Dopustils, aby ti, kdo se tě bojí, korouhev k ústupu před lukem zvedli. 7Aby tvoji milí byli zachováni, pomoz svou pravicí, odpověz nám! (Ž 60,3–7)

**Osobní studium**

`Při jakých příležitostech by podle tebe byl úvodní text (Ž 60,3–7) vhodnou modlitbou? Jaký užitek můžeme mít ze žalozpěvů i v radostných obdobích života?`

Žalmy nářků se obecně chápou jako modlitby lidí, kteří prožívají těžká období v oblasti tělesné, duševní nebo duchovní (nebo – jak to často bývá – ve všech najednou).

To však neznamená, že bychom se těmto žalmům měli v dobrých časech vyhýbat. Ano, někdy se může zdát, že slova žalmu nejsou v souladu s tím, co zrovna věřící prožívá. Přesto mohou být žalozpěvy užitečné i pro věřící, kteří právě neprocházejí zkouškou a trápením.

1.	Žalozpěvy nám mohou pomoci lépe si uvědomit, že utrpení je součástí vše­obecné lidské zkušenosti a že vstupuje do života spravedlivých i bezbožníků. Žalmy nás ujišťují, že Bůh vládne, o všem ví a v době problémů nám dává sílu a řešení. I v tomto žalmu vidíme autora uprostřed soužení („zemí jsi otřásl“; Ž 60,4) vyjadřovat, že jeho konečnou nadějí je Boží vysvobození.

2.	Žalmy nás učí soucitu s trpícími. Když vyjadřujeme svou spokojenost a vděčnost Bohu, zejména na veřejnosti, musíme myslet na ty méně šťastné. Jistě, možná se nám právě teď daří a my bychom rádi vyjádřili svou radost, ale kolem nás je mnoho lidí, kteří se trápí a prožívají nesmírnou bolest. Modlit se slovy žalmů plných nářku nám může pomoci nezapomenout na ty, kteří procházejí bolestným obdobím. Žalmy by v nás měly vyvolat soucit a touhu sloužit trpícím tak, jako to dělal Ježíš.

„Svět je jeden velký lazaret. Kristus přišel uzdravit nemocné a osvobodit zotročené ze satanova zajetí. V něm bylo zdraví a síla. Dával svůj život nemocným, trpícím a posedlým démony. Nikoho, kdo k němu přišel a prosil o uzdravení, neposlal pryč. Věděl, že nemocní, kteří jej žádali o pomoc, si svou chorobu zavinili sami, přesto je neodmítl. Jakmile se těchto nebohých lidí dotkla Ježíšova moc, uvědomili si svoji hříšnost a mnozí z nich byli zbaveni nejen svých tělesných neduhů, ale i nemocí své duše. Evangelium má i v dnešní době stále stejnou moc, proč bychom se tedy neměli i my dočkat stejných výsledků?“ (DA 823; TV 525)

**Aplikace**

`Kdo z tvého okolí potřebuje právě teď nejen tvé modlitby, ale také pomocnou ruku? Jak mu můžeš pomoci?`

---

#### Dodatečné otázky k diskuzi

`Co je to žalozpěv a kdy se zpívá?`

`Jak to, že žalozpěvy zpívají i věřící? Copak nedůvěřují Bohu?`

`Zažil jsi už období, kdy ti byly žalozpěvy blízké? Proč?`

`Co můžeme pochopit, když posloucháme žalozpěvy v „dobrých dobách“?`

`Proč je dobré vědět, že zlé věci se stávají i dobrým lidem?`

`Jak nás mohou žalozpěvy učit soucitu s trpícími?`

`Proč má křesťan soucítit s trpícími? Co tím může získat?`
