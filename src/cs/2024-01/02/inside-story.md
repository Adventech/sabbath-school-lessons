---
title:  Misijní příběh
date:   12/01/2024
---

#### Úpěnlivé volání Radostinova srdce

_Andrew McChesney_

Radostin nebyl se svým životem spokojený. Jeho přátelé na něj neměli dobrý vliv. Propadl nelegálním drogám a drobné kriminalitě. V jeho srdci se neustále ozývalo úpěnlivé volání: "Chci se změnit, chci se změnit, chci se změnit".

Když Radostin dospěl, oženil se a měl dva syny. Časy byly těžké, a tak opustil své rodné Bulharsko a hledal práci. Při práci v západní Evropě si našel nové přátele. Toužil po pravdě. Přál si, aby mu jeho noví přátelé pravdu odhalili. Nyní jeho srdce neustále volalo: "Jak mě mohou najít lidé, kteří znají skutečnou pravdu?".

Po nějaké době se znovu přestěhoval a hledal si lepší práci. Za šest týdnů se však ocitl na samém dně. Žil v malém pronajatém pokoji bez peněz a bez jídla. Měl obrovský hlad.

V zoufalství svého srdce začal jedné noci volal k Bohu.

"Bože, pomoz mi," řekl a poprvé v životě se modlil. "Pošli mi někoho."

Když přišlo ráno, někdo zaklepal na jeho dveře. Byl to muž v obleku. V ruce držel Bibli. Radostin pochopil, že Bůh toho muže poslal jako odpověď na jeho modlitbu.

Ten muž, Pavel, přinesl Radostinovi jídlo. A pozval ho do sboru. Radostin šel a byl překvapen. Nikdy předtím nebyl v modlitebně, kde by cítil Boží lásku. Jeho srdce bylo zasaženo a rozplakal se.

Po návratu do Bulharska opakovaně vyprávěl své rodině o tom, jak se v Pavlově sboru setkal s Bohem a zakusil jeho lásku. Toužil se do sboru vrátit, ale nebyl si jistý, zda by jeho žena souhlasila s přestěhováním. Stejně jako on byla vychována v jiném světovém náboženství.

Modlil se: "Bože, je-li to tvá vůle, jsi-li Bůh, pomoz. Pokud je Pavlova církev Tvojí pravou církví, pošli tam mě i mou rodinu. Chci, aby se můj život úplně změnil."

Jednoho dne Radostinova žena náhle oznámila: "Nechci žít v Bulharsku. Chci žít ve městě Pavlovy církve."

Po těchto slovech si Radostin uvědomil, že je to Boží vůle, aby se jeho rodina přestěhovala. Uvědomil si také, že jeho žena chce poznat Boha. Rodina se přestěhovala. Dnes je Radostin aktivním členem Církve adventistů sedmého dne a každou sobotu chodí do Pavlova sboru.

Ne vždy prožívá snadné období, ale dnes už si nedělá starosti. "Nemodlíme se za to, aby nám Bůh dal všechno, ale modlíme se, aby nás chránil před zlem," řekl v rozhovoru pro Adventistickou misii. "Prosíme, aby nám pomáhal projít zkouškami."

Nepochybuje o tom, že Bůh jeho modlitby slyší. "V mládí jsem nebyl dobrý člověk," řekl. "Ale, chvála Bohu, On opravdu změnil mé srdce!"

_Děkujeme vám za podporu Adventistické misie, jejíž Globální misijní střediska pomáhají lidem lépe porozumět tomu, jak sdílet dobrou zprávu o spasení s vzácnými lidmi z jiných světových náboženství. Více informací naleznete na anglicky psaných stránkách globalmissioncenters.org._
