---
title: 'Podněty k zamyšlení'
date: 12/01/2024
---

Přečtěte si Ž 42,8 a 17. kapitolu „Poezie a zpěv“ z knihy Výchova (Ed 159–168; Vých 94–100). Jaká je podle těchto textů souvislost mezi modlitbou a písní?

Ellen G. Whiteová popisuje Davidovy kající žalmy (např. Ž 51) jako jazyk jeho duše. Modlitby vyjadřovaly pravou povahu jeho smutku nad hříchem (viz SC 24.25; CVP 26–28). Povzbuzuje věřící, aby se naučili nazpaměť texty ze žalmů jako prostředek k prožívání vědomí Boží přítomnosti v jejich životě. Vyzdvihuje také Ježíšův zvyk – modlil se slovy žalmů v době pokušení a skličujícího strachu. Poznamenává také: „Tento příběh se může opakovat i v naší duchovní zkušenosti. Slova duchovních písní často otevírají v naší duši prameny pokání, víry, naděje, lásky a radosti. [...] Při společných bohoslužbách je zpěv projevem úcty ke Spasiteli stejně jako modlitba. Mnohé písně jsou vlastně modlitbami.“ (Ed 162.168; Vých 96.100)

Když se modlíme a zpíváme žalmy, ztotožňujeme se s vytrvalostí, smělostí, odvahou a nadějí žalmistů. Povzbuzují nás, abychom pokračovali v naší duchovní cestě, a utěšují nás, že v trápení a problémech nejsme sami. I jiní lidé prošli temnými obdobími, a přesto díky Boží milosti zvítězili. Žalmy nám navíc připomínají to, že Kristus za nás prosí, protože „je stále živ a přimlouvá se...“ (Žd 7,25).

Když společenství věřících zapojuje žalmy do svých bohoslužeb a také modliteb, pomáhá mu to uvědomovat si celou škálu lidských zkušeností a učí věřící zapojit se do různých aspektů této zkušenosti. Žalmy jsou božsko-lidské modlitby a písně. Zařazování žalmů do bohoslužby přivádí věřící společenství do Boží blízkosti, blíže k jeho mocné uzdravující milosti.

**Otázky k rozhovoru**

`1. Proč spontánní modlitba není jediným způsobem modlitby? Jak mohou žalmy obohatit náš modlitební život?`

`2. Jak mohou žalmy obohatit naše společné modlitby? Uvažujte o některých praktických způsobech, jak může váš místní sbor rozvíjet zařazení žalmů do bohoslužeb.`

`3. Co prozrazují žalmy o složitosti lidské cesty víry a síle uzdravující Boží milosti?`

---

#### Dodatečné otázky k diskuzi

`Co tě v této lekci nejvíce zaujalo? Proč?`

`Proč měli učedníci pocit, že se neumí modlit? Co to v nich vyvolalo?`

`Kdy jsi měl naposledy dojem, že se neumíš modlit? Proč?`

`Zaznělo dnes v naší diskuzi něco, co ti pomůže se lépe modlit? Co to bylo?`
