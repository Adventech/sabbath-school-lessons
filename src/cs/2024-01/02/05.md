---
title: 'Od zoufalství k naději'
date: 10/01/2024
---

> <p></p>
> 2Dlouho ještě, Hospodine, na mě ani nevzpomeneš? Dlouho ještě chceš mi svou tvář skrývat? 3Dlouho ještě musím sám u sebe hledat rady, strastmi se den ze dne v srdci soužit? Dlouho ještě se bude můj nepřítel proti mně vyvyšovat? 4Shlédni, Hospodine, Bože můj, a odpověz mi! Rozjasni mé oči, ať neusnu spánkem smrti, 5ať nepřítel neřekne: „Zdolal jsem ho!“ Moji protivníci budou jásat, zhroutím-li se. 6Já v tvé milosrdenství však doufám, moje srdce jásá nad tvou spásou. Budu zpívat Hospodinu, neboť se mě zastal. (Ž 13,2–6)

**Osobní studium**

`Každý věřící může čas od času prožívat období, kdy se mu Boží přítomnost zdá být velmi vzdálená. V nesnázích, které prožíváme my nebo někdo jiný, si pak klademe otázku: Jak je možné, že se nám to stalo?`

Žalmisté byli lidé jako my. I oni se dostávali do těžkých, bolestivých životních situací. Ani nám se krize nevyhýbají. Někdy se do složitých zkoušek dostáváme pro naše hříchy, jindy však trápení přichází bez zjevného důvodu a my máme – podobně jako Jób – pocit, že jsme si utrpení a bolest ničím nezavinili. Takové situace jsou časté.

`Přečti si Ž 13. Jaké dva hlavní emocionální stavy můžeme vypozorovat v tomto žalmu? Jaké rozhodnutí podle tebe přineslo radikální změnu do žalmistova pohledu na situaci, ve které se ocitl?`

„Dlouho ještě, Hospodine, na mě ani nevzpomeneš? Dlouho ještě chceš mi svou tvář skrývat?“ (Ž 13,2). V žalmistových slovech je cítit zoufalství a beznaděj způsobená pocitem, že ho Bůh opustil. Mohlo by se nám zdát, že takový postoj hraničí s rouháním. Vždyť v Písmu nás Bůh opakovaně ujišťuje, že nás neopustí.

13. žalm poukazuje na způsob, jak se vyhnout další běžné chybě, kterou je zaměření výhradně na sebe a své problémy. Tento žalm může změnit naši modlitbu a naše chápání tak, že znovu potvrdíme Boží věrnost a neměnnost jeho vztahu k lidem.

Přestože žalm začíná nářkem a stížnostmi, nekončí u nich. A to je velmi důležité! Vede nás k tomu, abychom se vědomě rozhodli důvěřovat Boží vykupitelské moci (Ž 13,6). Pomáhá nám překonat náš strach a úzkost (Ž 13,2–5) a otevřít se v očekávání Boží záchrany. Tak se může náš nářek změnit v chválu a zoufalství v naději (Ž 13,6).

Pokud bychom žalmy jen bezmyšlenkovitě opakovali bez hlubšího pochopení jejich významu, nepřineslo by to do našeho života skutečnou změnu. Když se modlíme slovy žalmu, měli bychom prosit Ducha svatého, aby nám dal sílu jednat tak, jak nás tento žalm vede. Žalmy jsou Božím slovem. Jejich hlavním cílem není informovat nás o pocitech autora, ale formovat náš charakter a naše jednání. Zaslíbení žalmů se z Boží milosti stávají v životě věřících realitou. Dovolme Božímu slovu, aby nás formovalo podle jeho vůle a spojovalo nás s Kristem. Vždyť náš Spasitel dokonale projevil Otcovu vůli a jako vtělený Boží Syn se modlil i prostřednictvím žalmů.

**Aplikace**

`Jak tě mohou tvé zkoušky přiblížit k Bohu? Proč, pokud si nedáme pozor, nás naopak mohou problémy od Boha vzdálit?`

---

#### Dodatečné otázky k diskuzi

`V jaké situaci se nacházel David na začátku této modlitby? Co prožíval?`

`Po čem toužil?`

`Proč si tolik přál, aby se mu Bůh ozval, aby reagoval na jeho modlitby?`

`Proč ještě nechtěl zemřít? Z čeho měl strach?`

`Jak to, že takto „reptá“ a přitom jeho srdce jásá nad spásou?`

`Proč se máme učit Boha oslavovat i v situacích, kdy nám naše pocity říkají něco úplně jiného?`

`Zažil jsi někdy tu proměnu, kdy jsi „rozumem“ změnil své „pocity“?`

`Jak se ti daří modlitbou přecházet od zoufalství k naději?`
