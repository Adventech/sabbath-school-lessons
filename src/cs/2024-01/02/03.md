---
title: 'Důvěra v nesnázích'
date: 08/01/2024
---

> <p></p>
> 9Po všechny dny byl Bůh naší chloubou, tvému jménu chceme vzdávat chválu věčně. 10Teď jsi však na nás zanevřel a musíme se stydět, s našimi zástupy do boje nevycházíš. 11Před protivníkem nás nutíš ustupovat, oloupili nás ti, kdo nás nenávidí. 12Vydáváš nás jako ovce na porážku, rozptýlils nás mezi pronárody. 13Lacino jsi prodal svůj lid, žádný zisk jsi z toho neměl. 14Dovoluješ sousedům nás tupit, svému okolí jsme pro smích, pro pošklebky. 15Pronárodům učinils nás pořekadlem, národy nad námi potřásají hlavou. 16Neustále mám před sebou svoje zostuzení, tváře mi pokrývá hanba, 17když slyším, jak se utrhač rouhá, když mě souží mstivost nepřítele. 18To všechno nás postihlo, ač na tebe jsme nezapomínali, nezradili jsme tvou smlouvu. (Ž 44,9–18)

**Osobní studium**

Všichni křesťané znají a zažili chvíle zoufalství a utrpení. I my jsme se nejednou zoufale ptali, co dělá Bůh a proč dovoluje, aby se v našem životě odehrávaly těžkosti, a dokonce i tragédie. Podobnou zkušeností prošli i samotní žalmisté. A díky Boží inspiraci zaznamenali svůj zápas a své pocity.

`Přečti si celý Ž 44 a soustřeď se zejména na verše z úvodu (Ž 44,9–18). O čem text žalmu mluví? V čem je žalmistova zkušenost důležitá pro věřící všech dob?`

Při výběru žalmů pro společnou bohoslužbu jsme často jednostranní. Některým textům, slovům a pocitům vyjádřeným v žalmech se záměrně vyhýbáme. Podobně jednáme i při našich modlitbách. Taková „autocenzura“ může být znakem naší nejistoty nebo neschopnosti čelit ponuré a temné realitě života. Když do našeho života vstoupí utrpení, může se nás zmocnit pocit, že Bůh s námi zachází nespravedlivě. Přesto často nepovažujeme za správné nebo vhodné vyjadřovat své myšlenky během veřejné bohoslužby. Někteří z nás se dokonce bojí své myšlenky vyjádřit před Bohem i během soukromé modlitby.

Taková uzavřenost by mohla způsobit, že přehlédneme smysl skutečné modlitby či bohoslužby. Neschopnost, neochota nebo strach přistoupit k Bohu a vyjádřit v modlitbě upřímně a otevřeně své pocity a myšlenky nás často nechává v zajetí naší bolesti a zatrpklosti. Brání nám to také přiblížit se k Bohu s důvěrou a odvahou. Modlíme-li se však prostřednictvím biblických žalmů, můžeme prožívat jistotu, že nemusíme popírat nebo upravovat své pocity a emoce.

Žalm 44 nám například může pomoci otevřeně vyjádřit zkušenost s utrpením, které nečekaně vstoupilo do našeho života. Žalmy nám pomáhají vyjádřit se při modlitbě zcela svobodně, bez obav a pocitu nenáležitosti. Prostřednictvím žalmů můžeme totiž často vyjádřit to, na co nenacházíme slova nebo se je neodvažujeme vyslovit: „Naše srdce se neodklonilo jinam, naše kroky neodbočily z tvé stezky, i když jsi nás deptal v kraji draků, když jsi nás zahalil v šero smrti“ (Ž 44,19.20).

Všimněme si, jak Ž 44 začíná. Autor hovoří o tom, co Bůh v minulosti pro svůj lid udělal. Proto vyjadřuje svou důvěru v Boha místo toho, aby spoléhal „na svůj luk“ (Ž 44,7).

Přesto však na Boží lid neustále přicházejí různá trápení. Seznam příčin žalu a nářků je dlouhý a bolestivý. I uprostřed soužení a pochybností však žalmista volá jako zástupce lidí k Bohu: „Na pomoc nám povstaň, vykup nás pro svoje milosrdenství!“ (Ž 44,27). To znamená, že i v těžké době si uvědomuje Boží lásku.

**Aplikace**

`Jak ti minulé zkušenosti, kdy jsi prožíval Boží přítomnost velmi reálně, mohou pomáhat v situaci, kdy do života vstoupí trápení a zdá se ti, že Bůh je daleko a neslyší?`

---

#### Dodatečné otázky k diskuzi

`Vzpomeneš si, kdy se ti naposledy stalo, že jsi měl pocit, jako by na tebe Bůh zapomněl? Co jsi dělal?`

`Jak bys reagoval, kdyby si někdo během bohoslužby modlil ve stejném duchu, jako autor 44. žalmu?`

`Proč nemáme rádi takové modlitby? Proč raději slyšíme ty oslavné?`

`Máš někdy obavy mluvit se spoluvěřícími o tom, co právě prožíváš? Proč?`

`Proč nás někdy Bůh nechává žít s pocitem, že nás neslyší?`

`Co ti pomáhá ve chvílích, kdy si nejsi jistý, zda je Bůh ještě s tebou?`
