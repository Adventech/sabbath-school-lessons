---
title: '„Což Bůh zapomněl na smilování?“'
date: 31/01/2024
---

> <p></p>
> 5Nutíš moje oči k bdění, jsem vzrušen a nejsem schopen slova. 6Myslím na dny dávnověké, na pradávná léta. 7V noci si připomínám, jak jsem na struny hrával, v srdci přemítám a duch můj hloubá: 8Zatvrdil se Panovník na věky věků? Nikdy už svou přízeň neprojeví? 9Je snad jeho milosrdenství pryč natrvalo? Nebude už mluvit v dalších pokoleních? 10Což Bůh zapomněl na smilování? V hněvu uzavřel zdroj svého slitování? (Ž 77,5–10)

**Osobní studium**

`Přečti si Žalm 77. Čím autor prochází a jak na svou zkušenost reaguje?`

Žalm 77 začíná prosbou o pomoc. Tato modlitba je plná nářku a bolestného vzpomínání na minulost (Ž 77,2–7). Celá bytost žalmisty se v trápení obrací k Bohu. Odmítá se nechat utěšit jakoukoli útěchou kromě té, která přichází od Boha.

Zdá se však, že vzpomínání na Boha zintenzivňuje žalmistovo utrpení. „Připomínám si Boha a sténám, přemítám a jsem na duchu skleslý“ (Ž 77,4). Hebrejsky hamah, „sténání“, často zobrazuje „hukot“ rozbouřených vod (Ž 46,4). Podobně je i celá bytost žalmisty ve stavu intenzivního neklidu.

`Jak může uvažování o Bohu vyvolat tak silné pocity úzkosti? Série znepokojujících otázek prozrazuje příčinu žalmistova trápení (Ž 77,8–10): Změnil se Bůh? Může Bůh zradit svou smlouvu?`

Výrazný kontrast mezi Božími spásnými skutky v minulosti a zdánlivou nepřítomností Boha v přítomnosti způsobuje, že žalmista se cítí být Bohem opuštěný. Pokud se Bůh změnil, pak žalmista nemá žádnou naději. Takový závěr se však snaží odmítnout.

Mezitím žalmista nemůže spát, protože ho Hospodin udržuje v bdělém stavu (Ž 77,5). Toto připomíná jiné biblické postavy, jejichž bdění Bůh využil k uskutečnění svých záměrů (Gn 41,1–8; Est 6,1; Da 2,1–3). Dlouhé bezesné noci vedou žalmistu k uvažování o Hospodinových skutcích vysvobození v minulosti a dávají mu novou naději a nový pohled na situaci, v níž se ocitl (Ž 77,6.11).

Ujištění, které žalmista dostává od Boha, nespočívá ve vysvětlení podstaty jeho osobní situace. Jde spíše o potvrzení Boží věrnosti a důvěryhodnosti (podobně jako v příběhu Jóba). Žalmista dostává povzbuzení, aby očekával na Hospodina s vírou, že on je tentýž Bůh, který dělal zázraky v minulosti vyvoleného národa (Ž 77,12–19). Žalmista zároveň zmírňuje svůj postoj. Situaci už nevnímá tak, že ho Bůh opustil, ale že byl s ním, ačkoli jeho přítomnost nebyla zjevná: „Tvá cesta šla mořem, množstvím vod tvá stezka, aniž bylo znát tvé stopy“ (Ž 77,20). Žalmista vnímá Boží vedení dokonce i v situacích, kdy jeho přítomnost není lidským očím zřejmá. Žalmista vyznává, že Bůh je zároveň zjevený i skrytý, a tak chválí Hospodinovy tajemné a svrchované cesty.

**Aplikace**

`Přemýšlej o době, kdy jsi naplno vnímal Boží působení ve tvém životě. Jak ti tato zkušenost může pomoci vyrovnat se s tím, když do tvého života přijdou problémy a trápení?`

---

#### Dodatečné otázky k diskuzi

`Jaké myšlenky trápily autora žalmu více než jeho vlastní tělesné utrpení?`

`Proč někdy pochybujeme o tom, zda je Bůh stále stejný?`

`Máš někdy pocit, že ti Bůh křivdí, nebo že s tím druhým jedná lépe? Proč se nám to stává?`

`Proč v obdobích, kdy mají pocit, že na ně Bůh zapomněl, vzpomínají autoři žalmů na to, jak jim Bůh v minulosti pomáhal?`

`Mohou naše myšlenky ovlivnit nebo dokonce změnit naše pocity? Jakou s tím máš zkušenost?`

`Věříš tomu, že Bůh je stále stejný a že se nezměnil? Proč je to tak důležité?`
