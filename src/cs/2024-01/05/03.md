---
title: 'V bráně smrti'
date: 29/01/2024
---

> <p></p>
> 2Blaze tomu, kdo má pochopení pro nuzného, Hospodin ho ve zlý den zachrání. 3Hospodin ho bude ochraňovat, zachová mu život, bude mu na zemi blaze. Zvůli nepřátel ho nevydávej! 4Hospodin ho podepře na loži v jeho mdlobách. V nemoci mu změníš celé lůžko! 5Pravím: Hospodine, smiluj se nade mnou, uzdrav mě, neboť jsem proti tobě zhřešil. (Ž 41,2–5)

**Osobní studium**

**Jaké zkušenosti popisují uvedené texty? Jak s tím souvisí tvoje osobní zkušenost?**

`Ž 41,2–5`

`Ž 88,4–13`

`Ž 102,4–6.12.24.25`

Tyto modlitby za záchranu před nemocí a smrtí ukazují, že utrpení tohoto světa se velmi bolestně dotýká i Božích dětí. Žalmy odhalují, že i jejich autor může prožívat velké utrpení. Nemá sílu, chřadne jako tráva, nemůže jíst, má místo u mrtvých, leží jako zabitý v hrobě, vypadá jako kostra pokrytá kůží, vzbuzuje odpor u svých přátel, trpí a je zoufalý.

Mnohé žalmy naznačují, že Hospodin dopustil, aby na Izrael přišly potíže pro jejich neposlušnost. Žalmista chápe, že příčinou nemoci může být hřích, proto se odvolává na odpuštění, které přichází před uzdravením (Ž 41,4.5). Některé žalmy (např. Ž 88 a Ž 102) však ukazují, že i nezaviněné utrpení Božího lidu je realitou života, byť často zcela nepochopitelnou.

V Žalmu 88 je Bůh obviněn z toho, že žalmistu přivedl na pokraj smrti (Ž 88,7–9). Ale i přesto, že autor vyslovuje ty nejodvážnější stížnosti, jeho nářek je jednoznačně aktem víry. Vždyť pokud Hospodin ve své svrchovanosti dovolil, aby do života jeho dítěte vstoupily problémy, je to zároveň on, kdo má moc obnovit blaho ztrápeného člověka.

Na prahu smrti si žalmista připomíná Boží milost, věrnost, spravedlnost a jeho zázraky (Ž 88,11–13). Navzdory pocitu, že je zasažen Bohem, žalmista na Bohu doslova lpí. Přestože trpí, nepopírá Boží lásku a ví, že je jeho jedinou záchranou. Žalmistovo volání ukazuje, že má zkušenost nejen s utrpením, ale že důvěrně zná i Boží milost. V jeho uvažování se utrpení a milost navzájem nevylučují.

Skutečnost, že Bůh dopouští utrpení a zároveň přináší záchranu a vysvobození, je projevem jeho svrchovanosti. Vědomí, že Bůh vládne a o všem ví, vzbuzuje naději. Když čteme Ž 88 ve světle Kristova utrpení, žasneme nad hloubkou jeho lásky, díky níž byl ochoten kvůli lidem i projít branou smrti.

**Aplikace**

`Přemýšlej o Ježíšovi na kříži a o tom, co vytrpěl pro hříchy lidí. Jak by nám vědomí, že Bůh v Kristu trpěl mnohem více než kdokoli z nás, mělo pomoci zachovat si víru i v dobách bolesti a zkoušek?`

---

#### Dodatečné otázky k diskuzi

`Už ses někdy ocitnul „na prahu smrti“? Co jsi při tom prožíval?`

`Proč máme někdy pocit, že to zlo, které prožíváme, pochází od Boha?`

`V jakých situacích je pro nás „přítomné zlo“ těžko pochopitelné?`

`Proč Bůh někdy na „svůj lid“ dopouští i nezasloužené zlo?`

`Přemýšlíš někdy o smrti? K čemu v takových chvílích docházíš?`

`K čemu je dobré číst žalmy lidí, kteří se ocitli „v bráně smrti“?`
