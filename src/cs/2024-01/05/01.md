---
title: 'Jak zpívat píseň Hospodinovu v cizí zemi?'
date: 27/01/2024
---

### Texty na tento týden
Ž 79,5–13; Ž 88,4–13; Ž 69,2–4; Ž 22,2; Ž 77; Ž 73,1–20; 1Pt 1,17

> <p>Základní verš</p>
> „Jak bychom však mohli zpívat píseň Hospodinovu v té cizí zemi?“ (Ž 137,4)

Nepotřebujeme studovat Knihu žalmů detailně, abychom zjistili, že žalmy zaznívají v nedokonalém světě, ve světě hříchu, zla, utrpení a smrti. Stvoření, kterému vládne svrchovaný Hospodin a platí v něm jeho spravedlivé zákony, je neustále ohrožováno zlem. Tím, že svět je kvůli následkům hříchu stále zkaženější, stává se země pro Boží lid stále více „cizí zemí“. Tato realita vytváří pro žalmisty problém: Jak žít život víry v cizí, nepřátelské zemi?

Jak jsme již viděli, žalmisté chválí a respektují svrchovanou Boží vládu a moc, jakož i jeho spravedlivé soudy. Vědí, že Bůh je věčným a nikdy neselhávajícím útočištěm a pomocí v dobách problémů. Z tohoto důvodu jsou žalmisté občas zmateni (a kdo ne?) zdánlivou nepřítomností Boha. Vždyť jak si vysvětlit obrovský rozmach zla, a současně věřit v Hospodina, který je svrchovaným Vládcem? Tato téměř až nelogičnost se v žalmech projevuje v odpovědích žalmistů na Boží zdánlivé mlčení. Žalmisté ve svých textech reagují nejen na Boží přítomnost, ale také na pociťovanou Boží nepřítomnost.

**Osnova lekce**

Žalmy, nad nimiž budeme přemýšlet v páté lekci, mají svůj původ v obtížných životních situacích, v nichž ani hluboce věřící člověk nechápe, proč je Bůh dopustil, a klade mu těžké a „odvážné“ otázky, které jej trápí.

- Ž 74,18–22; 79,5–13: Jaký je Bůh, který mnohdy nezabrání zlu? (neděle)
- Ž 41,2–5; 88: Proč Bůh dovolí příchod nemoci či smrti? (pondělí)
- Ž 42,2–4: Kde je Bůh, když to bolí? (úterý)
- Ž 77: Zapomněl snad Bůh na ty, kteří mu věří? (středa)
- Ž 37,1.8; 49,6–8: Proč se často bezbožným daří, zatímco věrní trpí? (čtvrtek)

---

#### Dodatečné otázky k diskuzi

`Na co se nejvíce těšíš v „Božím království“? Proč?`

`S jakou „nelogičností“ se občas setkáváme v žalmech?`

`Jak se autoři žalmů vyrovnávali s přítomností zla na naší planetě?`

`Proč je nám zlo stále více cizí? Proč se těšíme na chvíli, kdy zanikne?`

`Proč se nám někdy stává, že nemáme chuť zpívat o Boží vládě nad světem?`
