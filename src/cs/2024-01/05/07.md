---
title: 'Podněty k zamyšlení'
date: 02/02/2024
---

Přečti si 56. žalm a kapitolu „Opravdová radost“ z knihy Cesta k vnitřnímu pokoji (SC 115–126; CVP 117–125).

Stejně jako žalmisté, klade si i Boží lid všech dob často otázku, jak vůbec může zpívat Hospodinovu píseň v „cizí zemi“. Naši víru ve svrchovanou Boží vládu často ovládnou (někdy velmi vážné) pochybnosti a my začneme uvažovat, zda je Bůh opravdu svrchovaným Vládcem, zda má události pod kontrolou a zda je opravdu tak mocný a dobrý, jak o tom mluví Bible.

Písmo ukazuje, že součástí víry není jen důvěra a jistota, ale také nejistota a napětí. Hlavně tváří v tvář zlu a zdánlivé nepřítomnosti Boha mohou být někdy pochybnosti téměř nesnesitelné. Nejistota se však nikdy nesmí týkat Boha, jeho milujícího a spravedlivého charakteru a věrnosti. Přestože žalmisté prožívají ve vztahu k budoucnosti nejistotu, jejich víra v Boží neochvějnou lásku a věrnost zůstává pevná (Ž 36,6–11; Ž 89,3.9).

V tomto bychom měli následovat jejich příklad. „Napněte všechny své síly a dívejte se vzhůru k nebesům, ne dolů na své potíže, pak na své cestě nikdy nezeslábnete. Brzy uvidíte za mraky Ježíše, jak nabízí svou ruku, aby vám pomohl. Jediné, co tehdy potřebujete udělat, je v upřímné důvěře mu podat svou ruku a nechat se vést. Budete-li Ježíši důvěřovat, získáte prostřednictvím víry i naději.“ (5T 578.579)

Chvíle, kdy Bůh „skrývá svou tvář“, nemusí oslabit účinnost modlitby. Naopak tyto příležitosti způsobují, že žalmisté zkoumají sami sebe, připomínají si úžasné Boží skutky spasení a hledají Boha v pokání a pokorné modlitbě (Ž 77,11–13; Ž 89,47–53). „Víra se posiluje prostřednictvím zápasu s pochybnostmi a protivenstvími. Zkušenosti získané v těchto zkouškách mají větší hodnotu než ty nejdražší šperky.“ (3T 555)

**Otázky k rozhovoru**

`1. Jaké napětí prožívali žalmisté tváří v tvář zlu? Čelili jste podobným pochybnostem? Jak jste se s nimi vypořádali? Jak dnes, v době neklidu a nestability všeho, udržujete svou víru?`

`2. Kde bychom měli hledat odpovědi, když je naše víra v Boha zkoušena? Jak mohou naši víru ovlivňovat lidé, kteří procházejí utrpením a zpochybňují přitom Boží dobrotu a moc?`

`3. Jak byste odpověděli na běžnou otázku, proč je na světě tolik zla, když svět stvořil a udržuje všemocný Bůh lásky? Jak nám pomáhá myšlenka velkého sporu odpovědět na tuto otázku?`

---

#### Dodatečné otázky k diskuzi

`Co tě během osobního studia lekce nejvíce oslovilo? Proč?`

`Jakou roli hraje ve tvém životě „nejistot a napětí“ ohledně Boží vlády?`

`Jak reaguješ, když „Bůh skrývá svou tvář“? Co a proč ti pomáhá?`

`Kterou myšlenku z dnešní diskuze si chceš zapamatovat? Proč?`
