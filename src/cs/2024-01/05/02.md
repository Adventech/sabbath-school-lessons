---
title: 'Zlé dny'
date: 28/01/2024
---

> <p></p>
> 18Hospodine, rozpomeň se na rouhání nepřítele, na zbloudilý lid, jenž znevážil tvé jméno. 19Nevydávej život své hrdličky dravci, na život svých ponížených nikdy nezapomeň, 20přihlédni ke smlouvě! Plno doupat násilí je v temných koutech země. 21Kéž zdeptaný není znovu tupen, ponížený ubožák ať chválí tvoje jméno! 22Povstaň, Bože, a své pře se ujmi, rozpomeň se, že ti bloud utrhá denně. (Ž 74,18–22)

> <p></p>
> 5Dlouho ještě, Hospodine? Chceš se pořád hněvat? Bude tvoje rozhorlení planout jako oheň? 6Vylej svoje rozhořčení na pronárody, jež neznají se k tobě, na království, která nevzývají tvoje jméno...

> <p></p>
> 9Bože, naše spáso, pomoz nám pro slávu svého jména, vysvoboď nás, zprosť nás hříchů pro své jméno! (Ž 79,5.6.9)

**Osobní studium**

**Co je hlavní myšlenkou těchto textů?**

`Ž 74,18–22`

`Ž 79,5–13`

Žalmista se snaží pochopit velký spor mezi Bohem a mocnostmi zla. Poukazuje přitom na nevyzpytatelnou Boží shovívavost a na jeho nekonečnou moudrost a moc.

Problém zla v biblických žalmech je především teologický, jde totiž o otázky týkající se toho, jaký je Bůh. Zničení Jeruzaléma a chrámu se v zásadě považuje za potupení Boha. Otevřelo totiž prostor, aby se pohané mohli rouhat Bohu. Bůh si vyvolil Izrael (dědictví) za svůj lid a toto vyvolení zpečetil smlouvou (Dt 4,32–38, Dt 32,8.9), která měla platit navěky. Koncept Božího dědictví obsahuje také rozměr konce času, protože jednoho dne se všechny národy stanou Božím dědictvím a budou mu sloužit. Představa, že by národy zaútočily na Boží dědictví (Izrael) a uškodily mu, ohrozila či dokonce zpochybnila důvěryhodnost Božích zaslíbení.

Žalmista nepochybně uznává, že hříchy lidu narušily smluvní vztah s Bohem a jsou příčinou všeho, co přišlo jako následek neposlušnosti (Ž 79,8.9). Přežití lidu závisí výlučně na Božím milostivém zásahu a obnovení smluvního svazku prostřednictvím pokání a usmíření. Hospodin je „naše spása“. Toto vyznání vyjadřuje důvěru v Boží věrnost zaslíbením smlouvy (Ž 79,9).

Je však třeba si uvědomit, že ještě důležitější než obnova prosperity Izraele je obhajoba či obrana Božího charakteru ve světě (Ž 79,9). Jestliže zlé činy národů zůstanou nepotrestány, bude se zdát, že Bůh ztratil svou moc (Ž 74,18–23; Ž 83,17–19; Ž 106,47). Jen když Bůh zachrání svůj lid, bude jeho jméno ospravedlněno a vyvýšeno.

Dnes platí stejný princip jako v minulosti. Náš hřích a úpadek mohou způsobit nejen naše zahanbení, ale co je horší, do špatného světla postaví hlavně Boha, jehož jméno vyznáváme. Naše nesprávné činy mohou mít škodlivé duchovní účinky i na naše svědectví a naše poslání. Příliš mnoho lidí se odvrátilo od víry kvůli hříšným skutkům těch, kdo vyznávají Kristovo jméno!

**Aplikace**

`„Při zdokonalování lidské povahy jde o Boží čest i o čest Kristovu.“ (DA 671; TV 430) Jak rozumíš této důležité pravdě? Co by tato myšlenka měla znamenat ve tvém křesťanském životě?`

---

#### Dodatečné otázky k diskuzi

`Co je to „zlý den“? Jak bys ho charakterizoval?`

`Jaký teologický problém řeší žalmy složené po zničení chrámu?`

`Proč byli Izraelci tak zděšení a bezradní, když byl zničen chrám?`

`V jakých situacích se ve tvé mysli objevují pochybnosti o tom, zda je Bůh skutečně svrchovaným vládcem na naší planetě?`

`Proč se žalmisté dovolávají Božího slitování? O čem to svědčí?`

`Co pomáhá autorům žalmů (i tobě) důvěřovat Bohu navzdory „zlým dnům“?`
