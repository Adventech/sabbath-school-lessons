---
title: 'Kde je Bůh?'
date: 30/01/2024
---

> <p></p>
> 2Jako laň dychtí po bystré vodě, tak dychtí duše má po tobě, Bože! 3Po Bohu žízním, po živém Bohu. Kdy se smím ukázat před Boží tváří? 4Slzy jsou chléb můj ve dne i v noci, když se mne každý den ptají: „Kde je tvůj Bůh?“ (Ž 42,2–4)

**Osobní studium**

**Co podle následujících textů způsobuje žalmistovi velkou bolest?**

`Ž 42,2–4`

`Ž 63,2`

`Ž 69,2–4`

`Ž 102,2–8`

Žalmistu trápí osobní bolest i utrpení celého společenství. Zdá se však, že mnohem více ho znepokojuje zdánlivý Boží nezájem o těžkosti jeho služebníků. Boží nepřítomnost pociťuje jako intenzivní žízeň v suché zemi (Ž 42,2–4; Ž 63,2) a smrtelnou úzkost (Ž 102,3–5). Žalmista se cítí vzdálen od Boha a přirovnává se k osamělým ptákům. „Podobám se pelikánu v poušti, jsem jak sova v rozvalinách, probdím celé noci, jsem jak ptáče, jež na střeše osamělo“ (Ž 102,7.8).

Zmínka o poušti zdůrazňuje pocit odloučení od Boha. „Ptáče, jež na střeše osamělo“, je pryč ze svého hnízda, mimo místa odpočinku. Žalmista volá na Boha „z hlubokých vod“, které ho odnášejí, tone „v bahně hlubiny“ (Ž 69,2–4; Ž 130,1). Tyto obrazy vykreslují tísnivou situaci, ze které není úniku. Jedinou nadějí je Boží zásah.

**Jak reaguje žalmista na zdánlivou nepřítomnost Boha?**

`Ž 10,13`

`Ž 22,2`

`Ž 27,9`

`Ž 39,13`

Je pozoruhodné, že se žalmisté rozhodli nemlčet tváří v tvář Božímu mlčení. Neochvějně věří v modlitbu, kterou směřují k živému a milostivému Bohu. Bůh je přítomen, i když jeho přítomnost není vidět. Je to stále tentýž Bůh, který je slyšel v minulosti, a proto jsou si jisti, že je slyší i nyní.

Boží mlčení vede žalmisty k tomu, aby zkoumali sami sebe a v pokání a pokorných modlitbách hledali Boha. Vědí, že Bůh nezůstane tiše navždy. Žalmy ukazují, že komunikace s Bohem musí pokračovat bez ohledu na životní okolnosti.

**Aplikace**

`Co se můžeme naučit z odpovědí žalmisty na zdánlivou nepřítomnost Boha? Jak se cítíš a jak jednáš v době, kdy se ti zdá, že Bůh mlčí? Co podporuje tvou víru?`

---

#### Dodatečné otázky k diskuzi

`V jakých situacích se nás lidé ptají (někdy i posměšně): „Kde je tvůj Bůh?“`

`Proč Bůh dopouští takové situace? Musí být jejich příčinou naše selhání?`

`Jak se vyrovnáváš s tím, když musíš sledovat příběh věřícího, který nemá dobrý konec (nemoci, pronásledování...)?`

`Kde je Bůh ve chvílích, kdy máme pocit, že nás opustil?`

`Proč nás náš hřích dokáže okrást o jistotu, že je Bůh stále s námi?`

`Co ti pomáhá vnímat Boží lásku i v situacích, kdy nevnímáš jeho blízkost?`

`Proč se i Ježíš cítil na kříži opuštěn svým Otcem, když byl bezhříšný?`
