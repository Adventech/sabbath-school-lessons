---
title: 'Zpívejte Hospodinu žalmy'
date: 31/12/2023
---

> <p></p>
> 7Tehdy onoho dne nařídil David poprvé, aby Asaf a jeho bratří vzdávali Hospodinu chválu: 8Chválu vzdejte Hospodinu a vzývejte jeho jméno, uvádějte národům ve známost jeho skutky, 9zpívejte mu, pějte žalmy, přemýšlejte o všech jeho divech, 10honoste se jeho svatým jménem, ať se zaraduje srdce těch, kteří hledají Hospodina! 11Dotazujte se na vůli Hospodinovu a jeho moc, jeho tvář hledejte ustavičně. (1Pa 16,7–11)

**Osobní studium**

`Přečti si úvodní verše (1Pa 16,7–11) a dále: Neh 12,8; Ž 18,1; Ž 30,1; Ž 92,1; Ž 95,2; Ž 105,2; Ko 3,16 a Jk 5,13. Co vedlo žalmisty k napsání uvedených žalmů? Při jakých příležitostech Boží lid slyšel tyto žalmy?`

Žalmy byly sepsány k uctívání Boha v soukromí i ve společenství. Zpívaly se jako chvalozpěvy při chrámové bohoslužbě, jak to naznačují hudební poznámky, které zmiňují nástroje (Ž 61,1), nápěv písně (Ž 9,1; B21) a přední zpěváky (ČEP) neboli vedoucí chval (ČSP; Ž 8,1).

V hebrejské Bibli nese Kniha žalmů název Tehilim. Tento výraz znamená „chvály“ a odráží jejich hlavní cíl – chválit Hospodina. Naše pojmenování Žalmy je odvozeno z řeckého slova psalmoi, které označuje Knihu žalmů v Septuagintě, nejstarším dochovaném překladu Starého zákona (Tanachu) do řečtiny (druhé až třetí století před Kristem).

Žalmy byly nepostradatelnou součástí uctívání Hospodina. Používaly se například při zasvěcování chrámu, náboženských svátcích a slavnostech, poutích nebo při ukládání archy smlouvy v Jeruzalémě.

„Poutní písně“ (Ž 120–134) se tradičně zpívaly během putování do Jeruzaléma v době tří hlavních výročních slavností (Ex 23,14–17). „Egyptský Halel“ (Ž 113–118), a „velký Halel“ (Ž 136) se zpívaly během tří hlavních výročních svátků, novoluní a také při posvěcování chrámu. Hebrejské slovo halel můžeme přeložit jako „chvála“. „Egyptský Halel“ měl významné místo i během velikonočního sederového večera. Na začátku velikonočního jídla se zpívaly Ž 113 a 114 a na konci Ž 115 až 118 (Mt 26,30). „Denní Halel“ (nazývaný také „žalm chvály“; tvoří ho Ž 145–150) byl začleněn do každodenních modliteb během ranních bohoslužeb v synagoze.

Žalmy byly nejen součástí liturgického uctívání Hospodina, ale také věřící učily, jak mají Boha uctívat ve svatyni. Sám Ježíš se modlil slovy Ž 22 (Mt 27,46). Žalmy našly významné místo i v životě rané církve (Ko 3,16; Ef 5,19).

**Aplikace**

`Dnes už neuctíváme Hospodina v pozemské svatyni, jakou byl chrám. Přesto můžeme použít biblické žalmy při našem uctívání Boha. Jak to můžeme uskutečnit v soukromí a jak ve shromáždění?`

---

#### Dodatečné otázky k diskuzi

`Jaký příkaz dal král David kněžím a levijcům?`

`Co bylo obsahem žalmů? K čemu všemu měly sloužit?`

`Proč máme „zpívat Hospodinu žalmy“?`

`Mohou současné písně plnohodnotně nahradit žalmy? Proč?`

`Jak se můžeme prostřednictvím „písně“ dotazovat na „vůli Hospodinovu“?`

`Jaký rozdíl vnímáš mezi tím, když duchovní píseň zpíváš sám a když ji můžeš zpívat „v chrámu“ s dalšími věřícími?`
