---
title: 'Píseň do každé situace'
date: 02/01/2024
---

> <p></p>
> 1Zaplesejte, spravedliví, Hospodinu, přímým lidem sluší se ho chválit. 2Hospodinu vzdejte chválu při citeře, zpívejte mu žalmy s harfou o deseti strunách. 3Zpívejte mu novou píseň, hrejte dobře za hlaholu polnic. (Ž 33,1–3)

**Osobní studium**

**Jaké oblasti lidské zkušenosti zprostředkovávají tyto texty?**

`Ž 3`

`Ž 33,1–3`

`Ž 109,6–15`

Žalmy přibližují společenství věřících celou škálu lidských zkušeností. Ukazují, že věřící mohou uctívat Boha v každé situaci a v každém období života. Žalmy podle toho můžeme rozdělit následovně:

(1) Chvalozpěvy – vyvyšují Boha za jeho majestátnost a stvořitelskou moc, jeho královskou vládu, soud a věrnost. (2) Děkovné žalmy – vyjadřují hlubokou vděčnost za velká Boží požehnání. (3) Nářky – jsou upřímným voláním k Bohu v prosbě o vysvobození z problémů. (4) Žalmy moudrosti – přinášejí praktické pokyny pro spravedlivý život. (5) Královské žalmy – poukazují na Krista, který je svrchovaným Králem a Vysvoboditelem Božího lidu. (6) Historické žalmy – připomínají minulost Izraele a zdůrazňují Boží věrnost a nevěrnost Izraele; učí tak další generace věřících, aby neopakovali chyby svých předků, ale důvěřovali Bohu a zůstali věrní jeho smlouvě.

Poezie žalmů má osobitou schopnost upoutat čtenáře. I když se některé z těchto básnických prvků ztrácejí v překladu, mnohé z nich můžeme ocenit i v našem rodném jazyce.

1.	Paralelismus spočívá ve vyjádření slov, frází nebo myšlenek dvakrát různými slovy. Pomáhá tak zdůraznit a lépe pochopit význam těchto duplicitních vyjádření. Například: „Dobrořeč, má duše, Hospodinu, celé nitro mé, jeho svatému jménu!“ (Ž 103,1). Výraz „má duše“ v tomto paralelismu vyjadřuje „celé nitro“, tedy celou lidskou bytost se vším jejím prožíváním.
2.	Obrazy a symboly používají obrazný jazyk, aby zapůsobily na smysly čtenářů. Touha po Boží ochraně je například v Ž 17,8 vyjádřena obrazem „skryj mě ve stínu svých křídel“.
3.	Protiklad (merismus) vyjadřuje jednotu nebo celistvost pomocí dvojice protikladných vyjádření. „Hospodine, Bože, má spáso, ve dne i v noci před tebou úpím...“ (Ž 88,2). Takové vyjádření znamená neustálé volání.
4.	Hry se slovy využívají zvuku slov, aby vytvořily slovní hříčku a zdůraznily duchovní poselství. V Ž 96,4.5 tvoří hebrejská slova elohim („bohové“) a elilim („modly“) slovní hříčku, která má vyjádřit poselství, že „všechna božstva národů“ se jen jeví jako elohim („bohové“), ale ve skutečnosti jsou to jen elilim („modly“).

Zmiňme ještě výraz sela, který v některých žalmech označuje krátkou přestávku, a to buď jako výzvu k zastavení a zamyšlení nad poselstvím konkrétní části textu, nebo ke změně hudebního doprovodu (Ž 61,5; ČSP).

**Aplikace**

`Které žalmy rád čteš v různých životních situacích – když prožíváš úzkost, obavy, vděčnost a radost?`

---

#### Dodatečné otázky k diskuzi

`Proč jsou žalmy tak různorodé? Smutné i veselé, obdivné i vyčítající?`

`Jak poznáme, pro jakou situaci byl žalm určen?`

`Kterých šest kategorií žalmů (písní), zmiňuje autor lekce?`

`Co si myslíš o současných duchovních písních? Máš nějaké oblíbené?`

`Jaké písně (žalmy) máš rád, když jsi smutný?`

`Které písně (žalmy) si rád zpíváš, když máš radost?`

`Jak bychom měli vybírat písně na bohoslužby?`
