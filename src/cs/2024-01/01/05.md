---
title: 'Inspirované modlitby'
date: 03/01/2024
---

> <p></p>
> 1Toto jsou Davidova poslední slova: „Výrok Davida, syna Jišajova, výrok muže Nejvyšším povýšeného, pomazaného Bohem Jákobovým, líbezného pěvce izraelských žalmů. 2Hospodinův duch skrze mne mluvil, na mém jazyku byla řeč jeho.“ (2S 23,1.2)

> <p></p>
> 26Tak také Duch přichází na pomoc naší slabosti. Vždyť ani nevíme, jak a za co se modlit, ale sám Duch se za nás přimlouvá nevyslovitelným lkáním. 27Ten, který zkoumá srdce, ví, co je úmyslem Ducha; neboť Duch se přimlouvá za svaté podle Boží vůle. (Ř 8,26.27)

**Osobní studium**

**Co se z úvodních textů dozvídáme o modlitbě?**

`2S 23,1.2`

`Ř 8,26.27`

Žalmy jsou Bohem inspirované modlitby a chvály, a proto se v nich Hospodinův hlas spojuje s hlasem jeho lidu. Žalmy se tak stávají intenzivní komunikací s Bohem.

Žalmisté oslovují Boha velmi osobně „můj Králi“ a „můj Bože“ (Ž 5,3; Ž 84,4). Autoři jej často prosí, aby je poslouchal a jednal v jejich prospěch: „přej sluchu mým slovům“ (Ž 5,2), „vyslyš mou modlitbu“ (Ž 39,13), „pohleď na mé pokoření“ (Ž 25,18), „pospěš, odpověz mi“ (Ž 102,3) a „zachraň mě“ (Ž 6,5). Jde o jasná vyjádření modlitby založené na osobním vztahu.

Pozoruhodná krása a přitažlivost žalmů spočívá v tom, že jsou Božím slovem, a zároveň také zbožnými modlitbami a chvalozpěvy věřících. Žalmy tedy pomáhají Božím dětem navázat velmi důvěrný vztah s Bohem, jak je popsáno v Ř 8,26.27.

Žalmy citoval i Ježíš. Například v L 20,42.43 zaznívá text Ž 110,1: „Vždyť sám David praví v Knize žalmů: ‚Řekl Hospodin mému Pánu: Usedni po mé pravici, dokud nepoložím tvé nepřátele za podnož tvých nohou.‘“

Přestože některé žalmy vycházejí z konkrétních historických událostí a zkušeností autorů a také ze zkušeností Izraele jako národa, nebo se na ně odvolávají, je třeba zdůraznit, že duchovní hloubka biblických žalmů oslovuje v různých životních situacích, které často překračují kulturní, náboženské, etnické a rodové hranice. Při čtení žalmů zjišťujeme, že vyjadřují naději, chválu, strach, hněv, smutek i bolest – tedy všechno, co prožívají lidé na celém světě, v každé době, bez ohledu na okolnosti. Žalmy nás oslovují jazykem našich vlastních zkušeností.

**Aplikace**

`Co by nám mělo Ježíšovo citování žalmů říci o roli, jakou mohou sehrát v naší vlastní zkušenosti s vírou?`

---

#### Dodatečné otázky k diskuzi

`Jak rozumíš tomu, že žalmy jsou „inspirované modlitby“?`

`Proč Bůh používá „básníky“ k tomu, aby nás oslovil?`

`Už ti někdy pomohl nějaký žalm „navázat důvěrný vztah s Bohem“? Jak?`

`Jaké emoce nacházíš v žalmech?`

`Umíš si představit, že jednou budeme tyto žalmy v nebi zpívat s Davidem a dalšími autory? Jaké to asi bude?`

`Proč je dobré vědět, že Bůh, pokud mu to dovolíme, může „inspirovat“ i naše modlitby?`

`Která „moderní“ píseň ti pomáhá při hledání důvěrného vztahu s Bohem? Proč právě tato?`
