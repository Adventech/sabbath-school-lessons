---
title: 'Poznáváme žalmisty'
date: 01/01/2024
---

> <p></p>
> 1Davidův. K tobě, Hospodine, pozvedám svou duši, 2v tebe doufám, Bože můj, kéž nejsem zahanben, ať nade mnou moji nepřátelé nejásají. 3Ano, nebude zahanben, kdo skládá naději v tebe, zahanbeni budou věrolomní, vyjdou s prázdnou. 4Dej mi poznat svoje cesty, Hospodine, uč mě chodit po svých stezkách. 5Veď mě cestou své pravdy a vyučuj mě, vždyť jsi Bůh, má spása, každodenně skládám svou naději v tebe. (Ž 25,1–5)

**Osobní studium**

Jméno krále Davida se objevuje v názvu téměř poloviny biblických žalmů. Právě on se aktivně podílel na utváření liturgie uctívání Hospodina. David byl považován za „líbezného pěvce izraelských žalmů“ (2S 23,1). Také Nový zákon dosvědčuje Davidovo autorství různých žalmů (Mt 22,43–45; Sk 2,25–29.34.35; Sk 4,25; Ř 4,6–8). Mnohé další žalmy složili chrámoví hudebníci, levité: například Asafovy žalmy (Ž 50; 73–83) a žalmy Korachovců (Ž 42; 44–49; 84–85; 87 a 88). Kromě nich jsou jako autoři zmíněni i Héman Ezrachejský (Ž 88), Étan Ezrachejský (Ž 89), Šalomoun (Ž 72 a 127) a Mojžíš (Ž 90).

`Přečti si Ž 25,1–5; Ž 42,2; Ž 75,2; Ž 77,2; Ž 84,2.3; Ž 88,2–4 a Ž 89,2. Co prozrazují tyto žalmy o zkušenostech, kterými prošli jejich autoři?`

Duch svatý inspiroval žalmisty a používal jejich talent a obdarování ve službě Bohu a společenství víry. Žalmisté byli upřímní a hluboce věřící lidé, přesto byli někdy smutní a podléhali pokušení – podobně jako my všichni. I když žalmy vznikly už dávno, odráží se v nich mnoho z toho, co prožíváme i my dnes.

„Hospodine, Bože, má spáso, ve dne i v noci před tebou úpím; kéž vstoupí moje modlitba k tobě, nakloň ucho k mému bědování! Samým zlem se sytí moje duše, k podsvětí spěje můj život“ (Ž 88,2–4). V těchto slovech slyšíme srdceryvné volání člověka, které může znít dnes stejně, jako zaznívalo před tisíci let.

Žalmy obsahují široké spektrum témat – od bolesti a těžkostí až po chválu a radost. Žalmisté volali k Bohu, aby je zachránil a aby mohli zakusit jeho nezaslouženou přízeň. Oslavovali Boha za jeho věrnost a lásku a slibovali mu svou neochvějnou oddanost. Žalmy jsou tedy svědectvím o Božím vykoupení a znamením Boží milosti a naděje. Zprostředkovávají Boží zaslíbení všem, kteří vírou přijímají jeho dar odpuštění a nového života. Zároveň se však nesnaží zakrývat nebo zlehčovat bolest, obtíže a utrpení, které vládnou v padlém světě.

**Aplikace**

`Z čeho můžeme čerpat naději a útěchu, když víme, že i věrní lidé, jako například žalmisté, zápasili s podobnými obtížemi jako my?`

---

#### Dodatečné otázky k diskuzi

`V čem mají výhodu žalmy, u kterých víme, kdo je napsal?`

`Proč je dobré „poznávat žalmisty“?`

`Co nám o sobě ve svých písních prozrazují autoři biblických žalmů?`

`Proč jsou některé žalmy veselé a jiné smutné?`

`Jak to, že v žalmech nacházíme i výčitky vůči Bohu? Proč to Bůh dovolí?`

`Jaké místo má v našem uctívání Stvořitele vzájemné sdílení „nálad“?`

`Žalmy jsou také modlitby. Co nám prozrazují o tom, jak se máme modlit?`
