---
title: 'Svět žalmů'
date: 04/01/2024
---

> <p></p>
> Hospodina stále před oči si stavím, je mi po pravici, nic mnou neotřese. (Ž 16,8)

> <p></p>
> Po všechny dny byl Bůh naší chloubou, tvému jménu chceme vzdávat chválu věčně. (Ž 44,9)

> <p></p>
> Bůh je naše útočiště, naše síla, pomoc v soužení vždy velmi osvědčená. (Ž 46,2)

**Osobní studium**

`Přečti si následující žalmy: Ž 16,8; Ž 44,9; Ž 46,2; Ž 47,2.8; Ž 57,3; Ž 62,9; Ž 82,8 a Ž 121,7. Jaké místo zaujímá Bůh v životě žalmistů?`

Ústřední postavou biblických žalmů je Hospodin. Autoři se snaží v modlitbě a chvále předat Bohu vše, co prožívají. Bůh je svrchovaný Stvořitel, Král a Soudce celé Země. On je Dárcem všeho a pečuje o své děti. Proto mu vždy můžeme a máme důvěřovat. Když se Boží lid dostává do problémů a prožívá trápení, dokonce i jeho nepřátelé se ptají: „Kde je tvůj Bůh?“ (Ž 42,11). Hospodin je vždy přítomným a neselhávajícím Bohem svého lidu a Boží lid se na něj může vždy spolehnout. Žalmy ukazují na dobu, kdy celé stvoření a všechny národy budou uctívat Hospodina (Ž 47,2; Ž 64,10).

Bůh je základem existence celého stvoření a stojí i v centru našeho uctívání. Projevy zbožnosti, které popisují žalmy, se v mnohém zásadně liší od uctívání, jak je chápeme dnes. V biblické kultuře byla bohoslužba přirozeným a nedílným centrem života celého společenství. Proto vše, co se odehrálo v životě Božího lidu – dobré i špatné –, se nutně odrazilo i v bohoslužbě. Bůh slyší volání žalmisty, ať je kdekoli, a odpovídá mu v ten správný čas (Ž 3,5; Ž 18,7; Ž 20,7).

Žalmista si je vědom toho, že Boží příbytek je v nebi. Bůh však zároveň přebývá i na Siónu, ve svatyni, uprostřed svého lidu. Bůh je daleko, a zároveň blízko, je všudypřítomný, a zároveň je ve svém chrámu (Ž 11,4), skrývá se (Ž 10,1), a zároveň se zjevuje (Ž 41,13). V žalmech jsou tyto zdánlivě vzájemně se vylučující charakteristiky Boha spojeny. Autoři pochopili, že blízkost a vzdálenost jsou v Hospodinu neoddělitelně spojeny (Ž 24,7–10). Uvědomovali si dynamiku tohoto duchovního napětí. Poznání Boží dobroty a Boží přítomnosti uprostřed všeho, co zažívali, posilovalo jejich naději při čekání na Boží zásah. Rozuměli však i tomu, že Bůh je ve svém jednání svrchovaný a může udělat cokoli.

**Aplikace**

`Jak nám žalmy pomáhají pochopit, že Boha nemůžeme omezit jen na některé části naší existence? Do kterých oblastí svého života Boha příliš nezveš? Proč?`

---

#### Dodatečné otázky k diskuzi

`Proč máme při čtení žalmů pamatovat, že jejich ústřední postavou je Bůh?`

`Autoři žalmů mají potřebu „vyvyšovat“ Hospodina. Co je k tomu vede?`

`Myslíš, že má cenu oslavovat Boha, i když to tak zrovna necítím? Proč?`

`Jak na tebe působí společný zpěv duchovních písní?`

`Už jsi někdy zažil, že se ti při zpěvu změnila nálada?`

`Může zpěv změnit náš pohled na naši situaci? Jak?`
