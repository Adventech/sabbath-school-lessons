---
title: 'Podněty k zamyšlení'
date: 05/01/2024
---

Přečtěte si 2. kapitolu „Šalomounův chrám“ z knihy Od slávy k úpadku (PK 35–50; OSU 13–18) a oddíl „Moc písně“ ze 17. kapitoly knihy Výchova (Ed 167.168; Vých 99.100).

Kniha žalmů se skládá ze 150 žalmů, které jsou rozděleny do pěti knih: První kniha žalmů (Ž 1–41), Druhá kniha žalmů (Ž 42–72), Třetí kniha žalmů (Ž 73–89), Čtvrtá kniha žalmů (Ž 90–106) a Pátá kniha žalmů (Ž 107–150). Toto rozdělení vychází z rané židovské tradice, která je paralelou rozdělení Tóry na pět knih.

Kniha žalmů ukazuje, že již před jejím vznikem existovaly různé jiné sbírky žalmů. Vzpomeňme Žalmy Kórachovců (Ž 42–49; 84; 85; 87; 88), Asafovy žalmy (Ž 73–83), Poutní písně (Ž 120–134) a Žalmy Haleluja (Ž 111–118; 146–150); Ž 72,20 svědčí o menší sbírce Davidových žalmů.

Zatímco většina žalmů se pojí s obdobím kralování Davida a ranou monarchií (10. století před Kristem), sbírka žalmů se během následujících staletí postupně rozrůstala. Reflektuje tak období rozděleného království, exilu a poexilního období. Je možné, že hebrejští písaři pod vedením Ezdráše spojili stávající menší sbírky žalmů do jedné knihy, když usilovali o obnovu chrámu a bohoslužeb.

Skutečnost, že obsah Knihy žalmů ustálili zákoníci, neubírá nic na její božské inspiraci. Zákoníci, podobně jako žalmisté, byli oddanými Božími služebníky a jejich rozhodování vedl Bůh (Ezd 7,6.10). Božsko-lidská podstata biblických žalmů je srovnatelná se spojením božského a lidského ve vtěleném Pánu Ježíši. „Bible však obsahuje Bohem sdělené pravdy vyjádřené lidskou řečí, je spojením Božího s lidským. Podobným spojením je také Kristova přirozenost – Kristus je Syn Boží i Syn člověka. O Bibli platí totéž, co platilo o Kristu – ‚Slovo se stalo tělem a přebývalo mezi námi‘ (J 1,14).“ (GC 8; VDV 9)

**Otázky k rozhovoru**

`1. Jak rozumíte tomu, že biblické žalmy jsou božsko-lidské modlitby a chvalozpěvy? Jak nám tato (možná těžko pochopitelná myšlenka) pomáhá uvědomovat si blízkost, kterou chce Bůh prožívat se svým lidem? Jak si na základě toho můžeme představit, jak blízko je Bůh lidstvu a každému z nás?`

`2. Ve třídě sobotní školy si povídejte o době, kdy jste v Knize žalmů našli něco, co vás přímo oslovilo ve vaší situaci. Jakou útěchu a naději jste v ní našli?`

---

#### Dodatečné otázky k diskuzi

`Co zajímavého jsi objevil při osobním studiu této lekce a Bible v uplynulém týdnu?`

`Chtěl bys být u toho, když v Šalomounově chrámu zněly žalmy? Proč?`

`Jakou roli hrají duchovní písně ve tvém všedním životě?`

`Co tě dnes v naší diskuzi nejvíce potěšilo? Proč?`
