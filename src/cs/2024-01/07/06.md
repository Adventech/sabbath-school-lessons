---
title: '„Nezapomínej na žádné z jeho dobrodiní“'
date: 15/02/2024
---

> <p></p>
> 1Davidův. Dobrořeč, má duše, Hospodinu, celé nitro mé, jeho svatému jménu! 2Dobrořeč, má duše, Hospodinu, nezapomínej na žádné jeho dobrodiní! 3On ti odpouští všechny nepravosti, ze všech nemocí tě uzdravuje, 4vykupuje ze zkázy tvůj život, věnčí tě svým milosrdenstvím a slitováním, 5po celý tvůj věk tě sytí dobrem, tvé mládí se obnovuje jako mládí orla. (Ž 103,1–5)

**Osobní studium**

`Jak je Boží milosrdenství představeno ve 103. žalmu?`

Ž 103 jmenuje mnoho Hospodinových požehnání. Ta se týkají všech „jeho dobrodiní“ (Ž 103,2), díky nimž se může člověku dobře dařit a může se rozvíjet (Ž 103,3–6). Základem požehnání je milosrdný Bůh a jeho věrnost smlouvě s Izraelem (Ž 103,7–18). Hospodin „pamatuje“ na lidskou křehkost a pomíjivost a má soucit se svým lidem (viz Ž 103,13–17).

To, že na nás Bůh „pamatuje“, znamená v tomto kontextu více než jen kognitivní činnost. Zahrnuje závazek, který se projevuje skutkem: Bůh pečuje o svůj lid a vysvobozuje ho (Ž 103,3–13). Působivé obrazy ve verších Ž 103,11–16 ilustrují nesmírnou velikost Boží milosti, kterou lze přirovnat pouze k nekonečné rozlehlosti nebe (Iz 55,9).

`Jak by tedy měli lidé reagovat na Boží milující milosrdenství?`

1.	Dobrořečením Hospodinu (Ž 103,1.2). Slovo překládané jako „dobrořeč“ vychází z hebrejského slovesa barak a znamená „žehnat“. Poprvé se v Písmu objevuje ve zprávě o stvoření v souvislosti s požehnáním člověka a soboty (Gn 1,22.28; 2,3). Obecně se chápe jako akt udělení materiálních a duchovních výhod (Gn 49,25; Ž 5,12). Jelikož Bůh je zdrojem všech požehnání, otázkou zůstává, jak mohou lidské bytosti žehnat Bohu? Níže postavený může žehnat výše postavenému ve smyslu projevení vděčnosti a chvály (1Kr 8,66; Jb 29,13). Bůh žehná lidem tím, že jim uděluje dobro, a lidé žehnají Bohu tím, že chválí jeho dobrotu. To znamená, že Bohu „dobrořečíme“ za jeho dary a za to, že je k nám plný milosrdenství.
2.	Pamatováním na všechna jeho dobrodiní a jeho smlouvu (Ž 103,2.18–22), tak jako Hospodin „pamatuje“ na lidskou křehkost a na svou smlouvu se svým lidem (Ž 103,3–13). Pamatování je klíčovým aspektem vztahu mezi Bohem a jeho lidem. Tak jako Bůh pamatuje na svá zaslíbení lidem, tak i lidé jsou povinni pamatovat na Boží věrnost a odpovídat Bohu svou láskou a poslušností.

Tuto myšlenku podporuje i známý citát z knihy Touha věků: „Prospělo by nám, kdybychom každý den hodinu uvažovali o Kristově životě. Měli bychom jej projít krok za krokem a představit si, čím vším musel projít. Zvláštní pozornost bychom měli věnovat posledním událostem jeho života. Když se budeme soustředit na nekonečnou oběť, kterou za nás přinesl, budeme naplněni jeho duchem a naše důvěra a láska k němu poroste. Chceme-li být spaseni, musíme se naučit pokoře a pokání.“ (DA 83; TV 50)

**Aplikace**

`Za co „dobrořečíš“ Bohu nejčastěji?`

---

#### Dodatečné otázky k diskuzi

`Co to je „Hospodinovo dobrodiní“? Kdy jsi ho naposledy zažil?`

`Proč si máme pamatovat každé „Boží dobrodiní“?`

`Jak se nám může vymstít, když budeme na „Boží dobrodiní“ zapomínat?`

`Jaký vliv má na náš život „dobrořečení“?`

`Myslíš, že můžeme „dobrořečit“ i lidem, kteří jsou vůči nám přátelští? Proč?`

`Jaký vliv má dobrořečení (nebo naopak brblání) na naše vztahy v rodině, církvi nebo na pracovišti?`

`Je možné se odnaučit „blbé náladě“ a naučit se „dobrořečení“? Jak?`
