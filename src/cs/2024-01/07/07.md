---
title: 'Podněty k zamyšlení'
date: 16/02/2024
---

Přečtěte si 2. kapitolu „Největší potřeba člověka“ z knihy Cesta k vnitřnímu pokoji (SC 17–22; CVP 17–21).

V žalmech se hlas Božího lidu spojuje do refrénu „Jeho milosrdenství je věčné“ na oslavu věčné Boží lásky (Ž 106,1; Ž 107,1; Ž 118,1–4.29; Ž 136). „Nechválit Boha by znamenalo zapomenout na všechna jeho dobrodiní a nevážit si Božích darů. Jen ten, kdo chválí, nezapomíná. Myslet a mluvit o Bohu ještě neznamená ho chválit. Chvála začíná tehdy, když uznáme Boží svrchovanost a jeho skutky a když odpovíme oslavou na jeho dobrotu, milosrdenství a moudrost.“ (LaRondelle, Hans K. Deliverance in the Psalms. Berrien Springs, MI: First Impressions, 1983, s. 178)

Důležitost dobrořečení za trvalé Boží milosrdenství nabývá ještě hlubšího významu, když si připomeneme, že Boží milosrdenství, které se projevuje jeho věrností smlouvě a milující laskavostí, je pevné a neměnné navzdory přetrvávajícímu lidskému hříchu a odboji vůči Bohu.

„My jsme se proti němu prohřešili, nezasloužíme si jeho přízeň, a přesto si přeje, abychom vyslovovali tak úžasnou prosbu: ‚Neodmítej nás však pro své jméno, nenech zhanobit trůn své slávy. Rozpomeň se a neruš svou smlouvu s námi‘ (Jr 14,21). Jestliže mu vyznáme svou nehodnost a své hříchy, Bůh splní svůj slib a vyslyší nás. Splnění svých slibů zaručil ctí svého majestátu.“ (COL 148; PM 73)

Zkušenost, že Bůh byl k Davidovi dobrotivý (Ž 103,2), povzbuzuje žalmistu, aby řekl, že „Hospodin zjednává spravedlnost a právo všem utlačeným“ (Ž 103,6). Konečným cílem osobního svědectví žalmisty a chvály Božího milosrdenství v jeho životě je tedy ujistit ostatní o milujícím a laskavém Bohu, aby i oni mohli otevřít svá srdce, přijmout jeho spasitelnou milost a chválit jej (Ž 9,12.13; Ž 22,23–28; Ž 66,16).

**Otázky k rozhovoru**

`1. Jaké praktické důsledky má na spasení lidí skutečnost, že Boží milosrdenství je věčné? Proč to neznamená, že díky Božímu věčnému milosrdenství může člověk vědomě setrvávat v hříchu a pokračovat ve vzpouře?`

`2. Jak můžeme sladit Boží odpuštění našich hříchů s myšlenkou Božího soudu nad hříchem?`

`3. Jak spolu souvisí vyjádření o Božím milosrdenství v Novém zákoně a v Žalmech (Ef 2,4.5; 1Tm 1,16; Tt 3,5; Žd 4,16)?`

---

#### Dodatečné otázky k diskuzi

`Co tě nejvíce obohatilo během tvého osobního studia této lekce? Proč?`

`Proč máme na Boží věčné milosrdenství reagovat chválami a díky?`

`Jak mohou naše chvály pomoci těm, kdo Boží milosrdenství teprve objevují?`

`Co tě dnes v naší diskuzi nejvíce oslovilo? Proč?`
