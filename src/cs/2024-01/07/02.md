---
title: '„Jeho milosrdenství je věčné“'
date: 11/02/2024
---

> <p></p>
> 1Chválu vzdejte Hospodinu, protože je dobrý, jeho milosrdenství je věčné. 2Chválu vzdejte Bohu bohů, jeho milosrdenství je věčné. 3Chválu vzdejte Pánu pánů, jeho milosrdenství je věčné. 4Jedině on koná velké divy, jeho milosrdenství je věčné.

> <p></p>
> 23Když jsme byli poníženi, rozpomněl se na nás, jeho milosrdenství je věčné. 24A vyrval nás našim protivníkům, jeho milosrdenství je věčné. 25Veškerému tvorstvu dává pokrm, jeho milosrdenství je věčné. 26Chválu vzdejte Bohu nebes, jeho milosrdenství je věčné. (Ž 136,1–4.23–26)

**Osobní studium**

`Jaká je ústřední myšlenka Žalmu 136? Kde nachází žalmista důkazy pro své tvrzení?`

Žalm 136 vyzývá Boží lid, aby chválil Hospodina za jeho milosrdenství zjevené ve stvoření (Ž 136,4–9) a v dějinách Izraele (Ž 136,10–22). „Milosrdenství“ (hebrejsky chesed, „milost“; „vytrvalá láska“) vyjadřuje Boží dobrotu a věrnost stvoření a smlouvě s Izraelem. Žalm ukazuje, že nesmírná Boží moc a vznešenost jsou založeny na jeho neměnné, vytrvalé lásce.

Hospodin je „Bůh bohů“ a „Pán pánů“ (Ž 136,2.3), což je hebrejské vyjádření, které znamená, že „Hospodin je velký Bůh“ (Ž 95,3). Tyto výroky tedy neznamenají, že by existovali i nějací jiní bohové, ale že Hospodin je jediný Bůh.

Hospodinovy velké zázraky, které nemůže zopakovat nikdo jiný, jsou nepopiratelným důkazem jeho svrchované vlády (Ž 136,4). Bůh stvořil nebe, zemi a nebeská tělesa, která jsou předmětem uctívání pohanů (Dt 4,19). Žalmy však zbavují moci nejen pohanská božstva, ale i všechno ostatní, na co by se lidé mohli obracet jako na zdroj víry a síly. Z ruky Hospodina vyšlo celé stvoření. Jsou to jen stvořené věci – ne Stvořitel. V tom spočívá podstatný rozdíl.

Obraz Hospodinovy pevné ruky a vztažené paže (Ž 136,12) zdůrazňuje účinnost Boží moci a skutečnost, že jeho milosrdenství dosahuje daleko.

Boží milosrdenství ve stvoření a dějinách by mělo inspirovat jeho lid, aby mu důvěřoval a zůstal věrný jeho smlouvě. Refrén „jeho milosrdenství je věčné“ se v Ž 136 opakuje 26krát, čímž ujišťuje věřící, že Hospodin se nemění a zopakuje svou minulou přízeň i každé následující generaci. Bůh pamatuje na svůj lid (Ž 136,23) a je věrný své smlouvě milosti. Víra v Hospodinovo trvalé milosrdenství je podstatou biblické víry, která zahrnuje radostné uctívání a důvěru a zároveň mlčenlivost a pokání.

Žalm 136 (verše 23–25) končí zdůrazněním Boží péče o celý svět. Boží milosrdenství se vztahuje nejen na Izrael, ale také na celé stvoření. Žalm tedy hovoří o univerzálnosti Boží spásné milosti a vybízí celý svět, aby se připojil k chvále Hospodina (viz také L 2,10; J 3,16; Sk 15,17).

**Aplikace**

`Jak Ježíšova smrt za naše hříchy odhaluje velkou pravdu o Bohu, která spočívá v tom, že „jeho milosrdenství je věčné“?`

---

#### Dodatečné otázky k diskuzi

`Autor 136. žalmu 26 x zazpívá „jeho milosrdenství je věčné“. Co ho k tomu mohlo motivovat?`

`Na koho všeho autor žalmu toto věčné milosrdenství vztahuje? Proč?`

`Proč je dobré vědět, že Boží „milosrdenství je věčné“?`

`Máme nějaké důkazy toho, že Boží milosrdenství je věčné? Jaké?`

`Umíš si představit, jak tato píseň zněla? Byla vážná nebo veselá? Pomalá nebo svižná? Co si o tom myslíš?`
