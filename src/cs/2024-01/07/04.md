---
title: '„Kdo obstojí?“'
date: 13/02/2024
---

> <p></p>
> 1Poutní píseň. Z hlubin bezedných tě volám, Hospodine, 2Panovníku, vyslyš můj hlas! Kéž tvé ucho pozorně vyslechne moje prosby. 3Budeš-li mít, Hospodine, na zřeteli nepravosti, kdo obstojí, Panovníku? 4Ale u tebe je odpuštění; tak vzbuzuješ bázeň. 5Skládám naději v Hospodina, má duše v něho naději skládá, čekám na jeho slovo. 6Má duše vyhlíží Panovníka víc než strážní jitro, když drží stráž k jitru. 7Čekej, Izraeli, na Hospodina! U Hospodina je milosrdenství, hojné je u něho vykoupení, 8on vykoupí Izraele ze všech jeho nepravostí. (Ž 130)

**Osobní studium**

`Jak je ve 130. žalmu zobrazena závažnost hříchu a důležitost odpuštění a naděje pro hříšníky?`

Velké trápení žalmisty souvisí nejen s jeho vlastními hříchy, ale také s hříchy celého lidu (Ž 130,3.8). Hříchy lidu jsou tak těžké, že hrozí nebezpečí věčného odloučení lidu od Boha (Ž 130,3). Písmo hovoří o záznamech o hříších, které se uchovávají pro den soudu (Da 7,10; Zj 20,12), a o tom, že jména hříšníků byla odstraněna z knihy života (Ex 32,32; Ž 69,29; Zj 13,8).

Žalmista se dovolává Božího odpuštění, které může záznam o hříších vymazat (Ž 51,3.11; Jr 31,34; Mi 7,19). Ví, že „hněv není podstatou Boží přirozenosti. Jeho láska je věčná. Boží hněv je vyvolán jen tím, že člověk nedokáže docenit jeho lásku. [...] Smyslem jeho hněvu není zranit, ale spíše uzdravit člověka; ne zničit, ale zachránit svůj lid, kterému se zavázal smlouvou (viz Oz 6,1.2).“ (LaRondelle, Hans K. Deliverance in the Psalms. Berrien Springs, MI: First Impres­sions, 1983, s. 180.181)

Naši úctu k Bohu vzbuzuje vědomí, že Bůh nechce jen trestat naše hříchy, ale touží je odpouštět (Ž 130,4; Ř 2,4). Skutečné uctívání je postaveno na obdivu Božího charakteru lásky, ne na strachu z trestu.

Boží děti jsou vyzývány, aby očekávaly na Hospodina (Ž 27,14; ČSP; Ž 37,34; ČSP). Hebrejské sloveso přeložené jako „očekávat“ doslova znamená „natáhnout se“ a je kořenem hebrejského slova pro slovo „naděje“ (takto překládá ČEP). Očekávání na Hospodina tedy není pasivní, utrápené odevzdání se skličujícím okolnostem, ale spíše nadějeplné „natahování se“ nebo dychtivé očekávání na Hospodina. Žalmistova naděje není založena na jeho osobním optimismu, ale na Božím slově (Ž 130,5). Věrné očekávání na Hospodinův zásah není marné, protože po temné noci přichází ráno Božího vysvobození.

Všimněme si, jak se osobní prosba žalmisty stává prosbou celého společenství (Ž 130,7.8). Blaho jednotlivce je neoddělitelné od blahobytu celého lidstva. Člověk se tedy nemodlí jen za sebe, ale za společenství. Jako věřící jsme součástí komunity. To, co ovlivňuje jednu část komunity, ovlivňuje každého jejího člena.

**Aplikace**

`Zamysli se nad textem žalmu: „Budeš-li, Pane, připomínat viny, kdo, Hospodine, obstojí?“ (Ž 130,3; B21). Co to znamená pro tebe osobně? Jaká by byla tvá situace, kdyby Hospodin stále „připomínal“ tvé hříchy?`

---

#### Dodatečné otázky k diskuzi

`Jak vnímá autor 130. žalmu svou situaci i stav celého národa?`

`Jak bychom dopadli, kdyby Bůh vůči nám nebyl milosrdný? Proč?`

`Už ses někdy cítil, jako bys byl v „bezedných hlubinách“? Co to způsobilo?`

`Jaký je rozdíl mezi vztahem k Bohu, který je motivován strachem, a úctou, kterou v nás probouzí poznání jeho lásky a odpuštění?`

`„Vyhlížíš“ také Hospodina, jako autor žalmu? Co to znamená a jak se to projevuje?`

`Proč se nemáme modlit jen za sebe, ale i za náš národ i církev?`
