---
title: 'Chvála vznešenému a milosrdnému Bohu'
date: 14/02/2024
---

> <p></p>
> 1Poutní píseň. Pozvedám své oči k tobě, jenž v nebesích trůníš. 2Hle, jak oči služebníků k rukám jejich pánů, jako oči služebnice k rukám její paní, tak vzhlížejí naše oči k Hospodinu, našemu Bohu, dokud se nad námi nesmiluje. 3Smiluj se nad námi, Hospodine, smiluj se nad námi! Dosyta jsme zakusili pohrdání. 4Naše duše už dosyta zakusila posměchu sebejistých a pohrdání pyšných. (Ž 123)

**Osobní studium**

`Přečti si Ž 113 a 123. Které dva aspekty Božího charakteru jsou zobrazeny v těchto žalmech?`

Žalmy 113 a 123 chválí Hospodinovu vznešenost a milosrdenství. Jeho velebnost se zjevuje ve velikosti Hospodinova jména a ve vyvýšenosti jeho trůnu, který je nad všemi národy a nad nebesy (Ž 113,4.5; Ž 123,1). „Kdo je jako Hospodin, náš Bůh, jenž tak vysoko trůní?“ (Ž 113,5). Tato slova jsou vyjádřením víry, že žádná moc na světě ani mimo něj nemůže zpochybnit Boha Izraele.

Nepřístupné výšky, kde Hospodin přebývá, jsou ilustrovány jeho ochotou: „Sestupuje níže, aby viděl na nebesa a na zemi“ (Ž 113,6). To, že Bůh přebývá vysoko, mu nebrání sledovat, co se děje v našem světě. Hospodinovo milosrdenství se projevuje v ochotě jednat v našem světě a zachraňovat potřebné a chudé z jejich problémů. Jeho štědrá ruka zjevně není skryta před jeho služebníky, přestože bydlí „v nebesích“.

Bůh nás nekonečně přesahuje. Jeho velikost a péči proto neumíme plně pochopit a rozpoznat, ale můžeme pozorovat jeho skutky milosrdenství a soucitu. Chudí, bídní a utlačovaní mohou na vlastní kůži zažít Boží svrchovanou moc v pozoruhodných zásazích a změnách, které může učinit v jejich prospěch. Vznešený Bůh projevuje svou velikost tím, že používá svou moc k vyvýšení ponížených. Lidé mohou svobodně přistupovat k Hospodinu, protože jeho majestát a svrchovanost nic nemění na skutečnosti, že je jejich milostivým Stvořitelem a Udržovatelem a že lidé jsou jeho služebníky, milovanými dětmi.

Uctívání Hospodina je tedy motivováno nejen jeho velkolepostí, ale také jeho dobrotou. Jeho oslava není omezena časem a prostorem (Ž 113,2.3). Hospodinova vznešenost a milosrdenství se nejlépe projevují v Ježíši Kristu, který byl ochoten sestoupit z nebes a ponížit se – a to až k smrti na kříži –, aby pozvedl padlé lidstvo (Fp 2,6–8). Právě pod křížem chápeme, proč je Bůh hoden našeho uctívání a naší chvály za vše, co pro nás udělal.

**Aplikace**

`Uvažuj o kříži a o tom, co se na něm událo pro tebe osobně. Před čím tě Ježíš zachránil? Proč je důležité uvažovat ve světle kříže o Bohu a jeho vztahu k nám?`

---

#### Dodatečné otázky k diskuzi

`Proč autor žalmu „pozvedá své oči“? Co to znamená?`

`Kdy máš potřebu „pozvedat své oči“? Proč?`

`Jak nám toto „pozvedání očí“ pomáhá zvládat posměch a urážky, kterými nás tak rádi častují „pyšní“?`

`Kdy nás ten posměch a urážky nejvíce bolí? Proč?`

`Máš rád společné „chvály“, které se vznášejí k nebi? Proč?`

`Autor píše, že oslava Boha „není omezena časem a prostorem“. Jak tomu rozumíš?`

`Bůh „sestupuje níže“. Proč? Aby nás odsoudil nebo spasil? Jak to vnímáš?`
