---
title: '„Stvoř mi, Bože, čisté srdce“'
date: 12/02/2024
---

> <p></p>
> 8Ano, v opravdovosti máš zalíbení, dáváš mi poznávat tajuplnou moudrost. 9Zbav mě hříchu, očisť yzopem a budu čistý, umyj mě, budu bělejší nad sníh. 10Dej, ať slyším veselí a radost, ať jásají kosti, jež jsi zdeptal. 11Odvrať svou tvář od mých hříchů, zahlaď všechny moje nepravosti. 12Stvoř mi, Bože, čisté srdce, obnov v mém nitru pevného ducha. 13Jen mě neodvrhuj od své tváře, ducha svého svatého mi neber! 14Dej, ať se zas veselím z tvé spásy, podepři mě duchem oddanosti. (Ž 51,8–14)

**Osobní studium**

`Přečti si Ž 51,3–7. Proč se žalmista odvolává na Boží milosrdenství?`

V duchovně nejtemnějších chvílích svého života král David otvírá své srdce před Hospodinem a prosí ho o odpuštění hříchů (2S 12). Odpuštění je mimořádný Boží dar milosti, výsledek velkého Božího milosrdenství (Ž 51,3). Král David žádá Boha, aby s ním zacházel ne podle toho, co si zaslouží za svůj hřích (Ž 103,10), ale v souladu s Božím charakterem, jehož podstatou jsou milosrdenství, věrnost a soucit (Ž 51,3; Ex 34,6.7).

`Přečti si Žalm 51,8–21. Jak tyto verše popisují odpuštění hříchů? Co je cílem Božího odpuštění?`

Podstatou Božího odpuštění zdaleka není jen „ospravedlnění“ ve smyslu právního prohlášení o nevině. Odpuštění vytváří v člověku hlubokou změnu, která zasahuje do nejvnitřnějších částí lidské bytosti (Ž 51,8; Žd 4,12). Odpuštění tedy přináší nové stvoření (Ž 51,12; J 3,3–8). Hebrejské sloveso bara přeložené jako „stvořit“ zobrazuje božskou tvůrčí sílu (Gn 1,1). Pouze Bůh může „stvořit“, pouze on může způsobit radikální a trvalou změnu v srdci kajícího člověka (2K 4,6).

David žádá o očištění yzopem (Lv 14,2–8; Ž 51,9). Cítí, že pro svou vinu je vyloučen z Hospodinovy přítomnosti, tak jako je malomocný vyloučen ze společenství, dokud trvá stav jeho nečistoty (Ž 51,13). David se obává, že přinesené oběti nedokážou zajistit jeho úplnou obnovu. Neexistovala totiž žádná oběť, která by mohla odčinit jeho předem promyšlené hříchy cizoložství a vraždy (Ex 21,14; Lv 20,10).

Pouze bezpodmínečná Boží milost mohla přijmout Davidovo „zkroušené a zdeptané srdce“ jako oběť a vrátit Davida zpět do souladu s Bohem (Ž 51,18.19). Prosbou o očištění yzopem se chce vrátit do Boží přítomnosti.

**Aplikace**

`Bůh odpustil Davidovi cizoložství, podvod a vraždu. Co to říká o Božím milosrdenství? V čem je tento příklad nadějí i pro tebe?`

---

#### Dodatečné otázky k diskuzi

`David v žalmu vyjadřuje spoustu přání a prosí Boha, aby mu je splnil. Které z nich se ti jeví jako nejdůležitější? Proč?`

`Proč potřebujeme, aby nás Bůh zbavil hříchu a očistil nás?`

`Jak rozumíš prosbě, aby bůh „odvrátil tvář“ od Davidových hříchů?`

`O co David žádá, když prosí „stvoř mi, Bože, čisté srdce“?`

`Jaký vliv má na náš život Boží odpuštění? Co v nás probouzí a proměňuje?`

`Autor lekce píše, že pouze „Boží milost mohla ... vrátit Davida do souladu s Bohem“. Jak tomu rozumíš?`
