---
title: 'Bůh – mocný zastánce'
date: 04/02/2024
---

> <p></p>
> 14Hospodin na nebi zaburácel, Nejvyšší vydal svůj hlas, krupobití a hořící uhlí. 15Vyslal své šípy a rozehnal mračna, množstvím blesků je uvedl v zmatek. 16Tu se objevila koryta vod, základy světa se obnažily, když jsi, Hospodine, zaútočil, když jsi zadul svým hněvivým dechem. (Ž 18,14–16)

> <p></p>
> 5Vznešený, jak jasně záříš nad horami rozsápaných! 6Zarputilci za kořist ti padli, dřímají svůj sen; všem válečníkům ochrnuly ruce. 7Pohrozils, Jákobův Bože, a mrákota obestřela válečné vozy i koně. 8Ty vzbuzuješ bázeň. Kdo před tebou obstojí, když vzplaneš hněvem? 9Svou při jsi vyhlásil z nebe. Země žila hned v bázni a v míru, 10když Bůh povstal k soudu pro záchranu všech pokorných v zemi. (Ž 76,5–10)

**Osobní studium**

**Jak je v uvedených textech představen Hospodin? Co tyto obrazy vyjadřují o Boží připravenosti vysvobodit svůj lid?**

`Ž 18,4–19`

`Ž 76,5–10.13`

`Ž 144,5–8`

Tyto žalmy chválí Hospodina za jeho úžasnou moc nad silami zla, které ohrožují jeho lid. Zobrazují Boha v jeho majestátu jako bojovníka a soudce. Obraz Boha jako bojovníka je v žalmech častý a znázorňuje, jak rozhodně a s jakou silou Bůh reaguje na volání a utrpení jeho lidu.

Právě odhodlání a rozsah Boží reakce by měly rozptýlit jakékoli pochybnosti, jestli Bohu záleží na trpících, jestli s nimi soucítí, a navíc jestli je schopen porazit zlo. Musíme jen trpělivě čekat, než bude správný čas.

Když Boží lid trpěl nebo byl (jako například David) zapojen do válek a zápasů, vysvobození nepřicházelo díky lidem a jejich možnostem. Král David ve svých bitvách proti nepřátelům Božího lidu chválil a slavil Hospodina jako toho, který stál za všemi jeho vítězstvími. Pro Davida by bylo snadné si připsat zásluhy za mnohé úspěchy a triumfy. On však uvažoval úplně jinak. Věděl, odkud pochází zdroj jeho síly.

Přestože David uvádí, že jej sám Hospodin učil bojovat (Ž 18,35), nikde v žalmech se nespoléhá na své vlastní schopnosti. Je to totiž právě Hospodin, kdo bojuje za Davida a vysvobozuje ho (Ž 18,48.49).

Král David, který byl znám jako úspěšný bojovník, přijímá v žalmech roli zkušeného hudebníka a chválí Hospodina jako jediného Osvoboditele a Udržovatele svého lidu (Ž 144,10–15). Oslava Hospodina a modlitba nasměrovaná k Boha jsou jeho zdrojem síly, která je mocnější než jakákoli válečná zbraň. Jen Bohu je třeba důvěřovat a uctívat ho.

**Aplikace**

`Bez ohledu na to, jaké máš dary, dovednosti a úspěchy, proč je vždy důležité pamatovat na jejich zdroj? Jaké nebezpečí nám hrozí, zapomeneme-li, kdo je původcem našeho úspěchu?`

---

#### Dodatečné otázky k diskuzi

`Nad čím vším vládne podle žalmů Hospodin?`

`Věříš tomu, že Bůh vládne i nad přírodními živly?`

`Kdy ses naposledy setkal s projevem Boží svrchované moci?`

`V jakých životních situacích vnímáš Boha jako svého „zastánce“?`

`David byl výtečným vojevůdcem. Jak se bránil pýše a pokušení přivlastnit si všechny zásluhy?`

`Proč David raději zpívá o Bohu než o tom, co sám dosáhl?`

`Co očekáváš od druhých, když se ti někdy podaří něco mimořádného?`

`Co ti pomáhá v obraně proti atakům pýchy v situacích, kdy se ti daří?`

`Proč jsme tak rádi chváleni?`
