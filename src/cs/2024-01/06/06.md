---
title: 'Svatyně a Hospodinův soud'
date: 08/02/2024
---

> <p></p>
> 6Před jeho tváří velebná důstojnost, moc a lesk v svatyni jeho. 7Lidské čeledi, přiznejte Hospodinu, přiznejte Hospodinu slávu a moc, 8přiznejte Hospodinu slávu jeho jména! Přineste dar, vstupte do nádvoří jeho, 9v nádheře svatyně se klaňte Hospodinu! Svíjej se před ním, celá země! 10Říkejte mezi pronárody: Hospodin kraluje! Pevně je založen svět, nic jím neotřese. On povede při národů podle práva. (Ž 96,6–10)

**Osobní studium**

**Prostuduj si uvedené texty. Jak souvisí svatyně se soudem a jaké to má pro nás důsledky? Jak nám svatyně pomáhá pochopit, jak se Bůh vypořádá se zlem?**

`Ž 96,6–10`

`Ž 99,1–4`

`Ž 132,7–9.13–18`

Hospodinův soud úzce souvisí se svatyní. Svatyně byla místem, kde se změnil žalmistův pohled na problém zla (Ž 73,17–20). Svatyně byla označena jako místo Božího soudu, jak to naznačuje rozsudek podle obřadu „urím“ (Nu 27,21) a velekněžský „náprsník Božích rozhodnutí“ (Ex 28,15.28–30). Proto mnohé žalmy zobrazují Boha na jeho trůnu ve svatyni připraveného soudit svět za jeho hřích a zlo.

Svatyně zjevuje plán spasení. V pohanství se hřích chápal především jako „skvrna“, kterou je třeba odstranit magickými obřady. Naproti tomu Bible představuje hřích jako porušení Božího mravního zákona. Boží svatost znamená, že Bůh miluje spravedlnost a právo. Boží lid by měl usilovat o totéž a měl by uctívat Boha pro jeho svatost. Boha uctíváme i tím, že zachováváme Boží zákon, který je vyjádřením jeho svatosti.

Svatyně je tedy místem odpuštění hříchů a obnovy spravedlnosti, jak to naznačuje „slitovnice“ (Ex 25,17; ČSP) a „oběti spravedlnosti“ (Dt 33,19; Ž 4,6).

Je důležité uvědomit si, že Bůh odpouští i trestá. „Hospodine, Bože náš, ty jsi jim odpovídal, byl jsi jim Bohem, jenž promíjí, i když jsi jejich skutky stíhal pomstou“ (Ž 99,8). Praktické důsledky toho, že svatyně je místem Božího soudu, se projevují v neustálém uvědomování si Boží svatosti a požadavků na spravedlivý život podle požadavků smlouvy s Bohem.

Hospodinův soud ze Sijónu přináší požehnání spravedlivým a porážku bezbožných (Ž 132,13–18). Svatyně připomínala lidem radostné očekávání příchodu Hospodina jako Soudce. Vyvrcholením těchto očekávání byl Den smíření. Podobně i žalmy posilují jistotu blížícího se příchodu Boha jako Soudce (Ž 96,12.13). Toto očekávání se naplnilo službou Ježíše Krista v nebeské svatyni (Zj 11,15–19).

**Aplikace**

`Přečti si Ř 8,34. Jak nám tento verš ukazuje, že Kristovo dílo v nebeské svatyni je dobrou zprávou pro jeho lid?`

---

#### Dodatečné otázky k diskuzi

`Proč je svatyně spojována s Božím soudem? Jaké soudy v ní v době Starého zákona probíhali?`

`Jak svatyně mění náš pohled na zlo, spravedlnost a soud?`

`Proč si Bůh přál, aby v jeho vyvoleném národě byli kněží současně i soudci?`

`Představ si, že stojíš před Božím soudem. Jaké pocity by plnily tvé nitro?`

`Proč je dobře, že konečný soud bude v rukou Stvořitele?`

`Jak má vědomí toho, že soudcem je Bůh, ovlivňovat náš život a naše jednání s jinými lidmi?`

`Vnímají lidé, že je Bůh tvým Pánem? Podle čeho to mohou poznat?`
