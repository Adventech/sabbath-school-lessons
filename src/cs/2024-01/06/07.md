---
title: 'Podněty k zamyšlení'
date: 09/02/2024
---

Přečtěte si pasáže z 2. kapitoly „Blahoslavenství“ z knihy Myšlenky o naději (MB 6–13.29–35; MON 12–16.23–27).

Žalmy jsou protestem proti lidské lhostejnosti vůči nespravedlnosti. Jsou odmítnutím zla a jeho důsledků. Žalmisty nemotivuje touha po pomstě, ale touha oslavovat Boží jméno. Proto není nepatřičné, když se spravedliví radují z pohledu na Boží pomstu za zlo. Tímto způsobem se totiž obnovuje vážnost Božího jména a jeho spravedlnost na světě (Ž 58,11.12). Žalmy vedou lidi k tomu, aby pozvedli svůj hlas proti zlu a toužebně očekávali příchod Božího království v jeho plnosti. V žalmech máme ujištění o Boží útěše a záchraně. Hospodin povstane!

„Pán Ježíš řekl: ‚Blaze vám, když vás budou tupit a pronásledovat a lživě mluvit proti vám všecko zlé kvůli mně. Radujte se a jásejte, protože máte hojnou odměnu v nebesích‘ (Mt 5,11.12). Poukázal svým posluchačům na proroky, kteří mluvili ve jménu Páně, jako na ‚příklad trpělivosti v utrpení‘ (Jk 5,10). Ábel, první následovník Krista z Adamových potomků, zemřel jako mučedník. Enoch chodil s Bohem a svět se k němu neznal. Noemovi se posmívali jako fanatikovi a panikáři. ‚Jiní zakusili výsměch a bičování, ba i okovy a žalář.‘ ‚Jiní byli mučeni a odmítli se zachránit, protože chtěli dosáhnout něčeho lepšího, totiž vzkříšení‘ (Ž 11,36.35).“ (MB 33; MON 25.26)

**Otázky k rozhovoru**

`1. Bolestné uvědomění si zla ve světě nebo v osobním životě může způsobit, že se člověk začne ptát, zda Hospodin skutečně vládne. Jak můžeme rozvíjet svou víru, aby obstála i v pokušení a trápení? Na co se musíme zaměřit, abychom si udrželi víru v Boží lásku, dobrotu a moc? Co se můžeme naučit z událostí Kristova kříže o Bohu a jeho charakteru?`

`2. Proč je důležité nespoléhat se na lidské prostředky (vůdce, instituce) jako na nejlepší způsob nastolení spravedlnosti ve světě? Proč je naopak důležité spoléhat na Boží slovo a soud?`

`3. Jaké jsou praktické důsledky pravdy o tom, že svatyně je místem Božího soudu?`

`4. Jak máme chápat drsný jazyk některých žalmů? Jak nám tento jazyk pomáhá lépe rozumět lidskosti a zranitelnosti autorů takových slov?`

---

#### Dodatečné otázky k diskuzi

`U čeho ses během osobního studia této lekce nejvíc zdržel? Proč?`

`Jak se můžeme zbavit touhy po pomstě, když cítíme křivdu?`

`Proč je dobré nechat na Bohu, jak potrestá ty, kdo nám ublížili?`

`Co tě dnes během naší diskuze nejvíc povzbudilo?`
