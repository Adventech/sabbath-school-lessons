---
title: 'Hospodin povstane'
date: 03/02/2024
---

### Texty na tento týden
Ž 18,4–19; Ž 41,2–4; Nu 15,7–11; Ž 82; Ž 96,6–10; Ž 99,1–4; Ř 8,34

> <p>Základní verš</p>
> „‚Pro útlak ponížených, pro sténání ubožáků teď povstanu,‘ praví Hospodin, ‚daruji spásu tomu, proti němuž svévolník soptí.‘“ (Ž 12,6)

Naše doba není jediná, v níž se rozmáhá zlo, nespravedlnost a útlak. Bylo tomu tak i v době, kdy žili a tvořili žalmisté. A tak jedním z výrazných témat, která nacházíme v žalmech, je vyjádření Božích výhrad proti násilí a útlaku ve světě. Vztahuje se to na minulost i přítomnost.

Ano, Hospodin je trpělivý a většinou neprojevuje svůj hněv okamžitě. Ve své velké shovívavosti nechce, aby někdo zahynul, ale aby lidé činili pokání a změnili způsob svého života (2Pt 3,9–15). A přestože se „čas“ Božího zásahu většinou neshoduje s lidskými očekáváními, brzy přijde den jeho soudu (Ž 96,13; Ž 98,9). Než ten den nastane, potřebujeme důvěřovat Bohu a jeho zaslíbením.

Jen Stvořitel, jehož vláda je založena na spravedlnosti a právu (Ž 89,15; Ž 97,2), může svým svrchovaným soudem poskytnout světu stabilitu a prosperitu. Boží soud přinese osvobození utlačovaných a potrestání bezbožných (Ž 7,7–18).

Takové zaslíbení jsme obdrželi a jednoho dne se uskuteční. Bude to však v době, kterou určí Bůh, ne v době, kterou bychom si přáli my. Tento týden si všimneme, jak tuto myšlenku zdůrazňují autoři žalmů.

**Osnova lekce**

V šesté lekci se podíváme na biblické žalmy jako na svědectví o důvěře v Boha, který vidí nespravedlnost a lidské trápení a nebude k němu mlčet. Pozornost bude věnována textům, které Boha přestavují jako toho, který se zastane potřebných a nastolí spravedlnost.

- Ž 18,4–19; 76,5–13: Bůh – mocný bojovník a zastánce (neděle)
- Ž 146,6–10: Bůh – ochránce slabých a utlačovaných (pondělí)
- Ž 82; 69,23–29: Bůh – spravedlivý soudce (úterý, středa)
- Ž 96,6–10: Svatyně – názorný obraz Božího soudu (čtvrtek)

---

#### Dodatečné otázky k diskuzi

`Přemýšlel jsi někdy o holocaustu? Co museli řešit Židé, když je Bůh nechal umírat v plynových komorách?`

`Také dnes umírají křesťanští mučedníci v zemích, kde je jejich víra zakázána. Proč to Bůh dopouští?`

`Hospodin slibuje, že „povstane“. Co tím myslí?`

`Splní Stvořitel tento svůj slib? Kdy to bude a proč tomu věříš?`

`Proč si Ježíš se svým „povstáním“ dává tak načas?`

`Co můžeme dělat, když se někdo naší víře posmívá?`
