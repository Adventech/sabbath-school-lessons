---
title: 'Spravedlnost pro utlačované'
date: 05/02/2024
---

> <p></p>
> 5Blaze tomu, kdo má ku pomoci Boha Jákobova, kdo s nadějí vzhlíží k Hospodinu, svému Bohu, 6jenž učinil nebesa i zemi s mořem a vším, co k nim patří, jenž navěky zachovává věrnost. 7Utištěným dopomáhá k právu, hladovým chléb dává. Hospodin osvobozuje vězně. 8Hospodin otvírá oči slepým, Hospodin sehnuté napřimuje, Hospodin miluje spravedlivé. 9Hospodin ochraňuje ty, kdo jsou bez domova, ujímá se sirotka i vdovy, svévolným však mate cestu. 10Hospodin bude kralovat věčně, Bůh tvůj, Sijóne, po všechna pokolení. Haleluja. (Ž 146,5–10)

**Osobní studium**

`Přečti si texty Ž 9,19; Ž 12,6; Ž 40,18; Ž 113,7; Ž 146,6–10 a Ž 41,2–4. Jaké poselství pro současnost v nich nacházíme?`

Bůh projevuje zvláštní péči a zájem o spravedlnost pro různé skupiny zranitelných lidí – chudých, potřebných, utlačovaných, sirotků, vdov, vdovců a cizinců. Žalmy, podobně jako Zákon a proroci, mluví v tomto bodě velmi jasně (Ex 22,21–27; Iz 3,13–15).

Mnohé žalmy hovoří o „chudých“, „utrápených“ nebo „utiskovaných“. Nemluví o nich však téměř nikdy v národním či náboženském kontextu. Je to proto, aby zdůraznili Boží univerzální péči o celé lidstvo.

V souvislosti s chudými a potřebnými nejde jen materiální chudobu, ale také zranitelnost a bezmoc. Žalmy připomínají Boží soucit a vyjadřují myšlenku, že trpící je sám a nemá jinou pomoc kromě Boha. Chudí a potřební jsou často představeni v kontextu upřímnosti, pravdomluvnosti a lásky k Bohu. Vyznávají úplnou závislost na Bohu a zříkají se jakéhokoli náznaku sebestřednosti a sebeprosazování.

Pečování o potřebné (Ž 41,2–4) je důkazem věrnosti Bohu. Zlo spáchané na zranitelných lidech patřilo v biblické kultuře mezi nejohavnější hříchy (Dt 15,7–11). Žalmy inspirují věrné, aby pozvedli svůj hlas proti každému útlaku.

Žalmy také podtrhují marnost toho, když důvěřujeme pomíjivým lidským možnostem. Ty totiž v žádném případě nemohou být zárukou moudrosti a bezpečí. Boží lid musí odolat pokušení vložit víru v záchranu do lidských vůdců a institucí, zejména pokud se neřídí Božími nařízeními.

Náš Hospodin se ve svém milosrdenství ztotožnil s chudými a stal se také chudým, aby jeho chudobou mnozí zbohatli (2K 8,9). Kristovo bohatství zahrnuje osvobození od každého útlaku, který je důsledkem hříchu, a dává nám zaslíbení věčného života v Božím království (Zj 21,4). Ježíš Kristus naplňuje zaslíbení žalmů jako Soudce, který bude soudit každé špatné zacházení s chudými a zanedbání povinností vůči nim (Mt 25,31–46).

**Aplikace**

`Věnuješ se ve svém životě pomoci chudým a potřebným? Jak jim pomáháš?`

---

#### Dodatečné otázky k diskuzi

`Věříš na lidskou spravedlnost? Proč?`

`Proč se Bůh v Bibli tak často zastává „utlačovaných“?`

`Kteří lidé jsou „utlačovaní“ dnes v naší zemi ?`

`Mají chudí lidé na tomto světě menší šanci domoci se spravedlnosti? Proč?`

`Vnímáš Boží zastání v dobách, kdy se tě někdo pokouší utlačovat? Jak se to projevuje?`

`Co bys poradil člověku, který právě čelí třeba šikaně v práci?`

`Jak můžeme pomáhat lidem, kteří jsou v naší společností přehlíženi nebo zesměšňováni?`

`Může se křesťan v boji proti útlaku angažovat i politicky? Proč si to myslíš?`
