---
title: '„Sečti jejich nepravosti...“'
date: 07/02/2024
---

> <p></p>
> 23Jejich stůl se jim staň osidlem a těm, kdo jsou s nimi zajedno, buď léčkou. 24Dej, ať se jim zatmí v očích, aby neviděli, jejich bedra ustavičně zbavuj síly. 25Vylej na ně svůj hrozný hněv, tvůj planoucí hněv ať postihne je. 26Jejich hradiště ať zpustne, v jejich stanech ať nebydlí nikdo. 27Neboť toho, kterého jsi ty zbil, pronásledovali, vypravují o bolesti těch, které jsi proklál. 28Sečti jejich nepravosti, ať před tebou nejsou spravedliví. 29Nechť jsou vymazáni z knihy živých, nezapsáni mezi spravedlivé. (Ž 69,23–29)

**Osobní studium**

`Jaké pocity vyjadřují žalmisté v těchto textech? Na koho jsou orientovány? Kdo je soudcem podle těchto žalmů?`

Ž 58,7–9

Ž 69,23–29

Ž 83,10–18

Ž 94,1.2

Ž 137,7–9

Jedním z častých témat, která nacházíme v žalmech, je prosba o to, aby se Hospodin pomstil na národech a jednotlivcích, kteří mají v úmyslu ublížit nebo již ublížili Božímu lidu. Tyto žalmy nám mohou znít zvláštně pro jejich drsný jazyk a zjevný rozpor s biblickým principem lásky k nepříteli (Mt 5,44).

Rozhořčení autorů žalmů tváří v tvář útlaku je však opodstatněné. Žalmisté brali dobro a zlo vážněji než většina ostatních lidí. Byli velmi citliví na všechno zlo a nespravedlnost, která se děje na světě – nejen jim, ale i ostatním lidem.

Navzdory velmi naléhavému volání po pomstě si žalmisté nikdy neosobují provést tuto pomstu sami. Namísto toho nechávají odplatu výlučně v Božích rukou. Žalmy připomínají prokletí, která zaznívají ve smlouvě s Bohem (Dt 27,9–16) a prosí Boha, aby jednal podle svého slibu.

Takové žalmy nejsou jen autorovou modlitbou, ale zaznívají i jako prorocká prohlášení o blížícím se Božím soudu. Ž 137 odráží oznámení o Božím soudu nad Babylónem, podobně jako to můžeme vidět u proroků. Zkáza, kterou Babylóňané přinesli jiným národům, se obrátila proti nim. Žalmy vyjadřují Boží varování, že zlo nezůstane nepotrestáno navždy.

Boží odplata se měří spravedlností a milostí. Boží děti jsou povolány modlit se za ty, kteří s nimi špatně zacházejí, a dokonce doufat v jejich obrácení (Ž 83,19; Jr 29,7).

Samozřejmě, může se nám zdát, že volání po odplatě není v souladu s biblickými normami lásky k nepřátelům. Dříve než se nad takovým voláním pohoršíme, musíme si dát pozor, abychom neznevažovali bolestnou zkušenost, kterou žalmisté popisují. Bůh velmi dobře rozumí utrpení svých dětí. „Velkou cenu má v Hospodinových očích oddanost jeho věrných až k smrti“ (Ž 116,15). Boží soud vyzývá Boží lid, aby pozvedl svůj hlas proti všemu zlu a očekával příchod Božího království v jeho plnosti. Žalmy se stávají hlasem těch, kteří trpí, a dávají jim poznat, že Bůh ví o jejich utrpení a jednoho dne nastolí spravedlnost.

**Aplikace**

`Zřejmě nikomu z nás se nevyhnuly myšlenky na pomstu vůči těm, kteří ublížili nám nebo našim blízkým. Jak nám studované žalmy mohly pomoci lépe pochopit tyto pocity a zaujmout k nim správný postoj?`

---

#### Dodatečné otázky k diskuzi

`Co přeje autor 69. žalmu těm, kteří zneužívají své postavení?`

`Máme také přát našim „nepřátelům“ zlé události v jejich životě? Proč?`

`Pokud nemáme druhým přát zlo, proč jsou v Bibli žalmy, v nichž to jejich autoři dělají?`

`Co děláš, když máš na někoho zlost a když máš chuť se mu pomstíš?`

`Už jsi někdy zkusil o své zlosti a touze po pomstě hovořit s Bohem? Jak to dopadlo?`

`Jak nás může modlitba zbavit naší zloby? Co pro to musíme udělat?`

`Jak se ti líbí Bůh, se kterým můžeš mluvit otevřeně i o svých pocitech?`
