---
title: '„Dlouho ještě chcete soudit proti právu?“'
date: 06/02/2024
---

> <p></p>
> 1Pro Asafa. V shromáždění bohů postavil se Bůh, vykoná soud mezi bohy: 2„Dlouho ještě chcete soudit proti právu, stranit svévolníkům? 3Dopomozte nuznému a sirotkovi k právu, poníženému a chudému zjednejte spravedlnost, 4pomozte vyváznout nuznému ubožáku, svévolným ho vytrhněte z rukou!“ 5Nic nevědí, nic nechápou, chodí v tmách, a celá země v základech se hroutí. 6„Ač jsem řekl: ‚Jste bohové, všichni jste synové Nejvyššího,‘7zemřete též jako jiní lidé, padnete tak jako každý vladař.“ 8Bože, povstaň, rozsuď zemi, dědičně ti patří všechny pronárody! (Ž 82)

**Osobní studium**

Hospodin svěřil izraelským vůdcům pravomoc udržovat spravedlnost v Izraeli (Ž 72,1–7.12–14). Izraelští králové měli vykonávat své pravomoci v souladu s Boží vůlí. Jejich hlavním zájmem mělo být zajištění míru a spravedlnosti v zemi a zajištění péče o sociálně znevýhodněné. To byla jedna z podmínek prosperity lidu a celé země. Královský trůn byl upevněn díky věrnosti Bohu, ne lidskou silou.

`Přečti si celý 82. žalm. Co se děje, když vůdcové překrucují spravedlnost a utlačují ty, které mají chránit?`

V Žalmu 82 Bůh vyhlašuje své soudy nad zkaženými soudci Izraele. „Bohové“ (Ž 82,1.6) zde zjevně nejsou ani pohanští bohové, ani andělé, protože ti nikdy neměli za úkol zajistit pro Boží lid spravedlnost, a proto nemohli být souzeni za to, že to neudělali. Obvinění uvedená v Ž 82,2–4 odrážejí zákony Tóry a jako „bohy“ označují vůdce Iz­raele (Dt 1,16–18; 16,18–20; J 10,33–35). Bůh se ptá „lidských synů“, zda soudí spravedlivě, a oznamuje jejich trest, protože byli uznáni za nespravedlivé. Vůdci „nic nevědí, nic nechápou, chodí ve tmách“ (Ž 82,5), protože opustili světlo Božího zákona (Ž 119,105).

Písmo jasně říká, že Hospodin je jediný Bůh. On sdílí svou vládu nad světem s ustanovenými lidskými králi a politickými představiteli jako svými zástupci (Ř 13,1). Tito zástupci se však příliš často – nejen v minulosti, ale i v současnosti – uchýlili ke zneužívání odpovědnosti, která jim byla svěřena.

Žalm 82 posměšně odhaluje odpadnutí některých vůdců, kteří měli pocit, že jsou něco víc, že jsou „bohy“ nad ostatními lidmi. Ano, Hospodin dal izraelským vůdcům autoritu a mnohé výsady. Ano, byli nazváni „syny Nejvyššího“ a mohli ho zastupovat v pozemských věcech. Ale Bůh se takových vůdců zříká. Připomíná jim, že jsou smrtelní a podléhají stejným morálním zákonům jako všichni ostatní. Nikdo nestojí nad Božím zákonem (Ž 82,6–8).

Bůh bude soudit celý svět. A Bohu se bude zodpovídat i jeho lid. Nejen vůdci Iz­raele, ale i všichni ostatní měli napodobovat příklad božského Soudce a vkládat do něj celou svou naději.

**Aplikace**

`Jakou autoritu máš nad ostatními ty osobně (v zaměstnání, v podnikání, v rodině)? Daří se ti vykonávat ji spravedlivě? Co pod pojmem „spravedlnost“ rozumíš v tomto kontextu?`

---

#### Dodatečné otázky k diskuzi

`Co mělo být hlavním zájmem panovníků Izraele?`

`Jak se Bůh staví k těm, kdo křiví pozemské právo? Co jim slibuje?`

`Proč jsou vládcové nazývání „bohy“? Co to o nich prozrazuje?`

`Proč lidem moc tak často zatemňuje mozek? Proč si tak rádi namlouvají třeba to, že „mají jinou krev“, než jejich podřízení?`

`Můžeme i my „křivit právo“, nebo se to týká jen těch mocných? Proč?`

`Jak můžeme těm nad námi vhodně a slušně připomínat, že Bůh bude jednou soudit i je?`
