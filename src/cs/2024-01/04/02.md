---
title: 'Tobě nezůstala skryta jediná z mých kostí'
date: 21/01/2024
---

> <p></p>
> 13Tys to byl, kdo utvořil mé ledví, v životě mé matky jsi mě utkal. 14Tobě vzdávám chválu za činy, jež budí bázeň: podivuhodně jsem utvořen, obdivuhodné jsou tvé skutky, toho jsem si plně vědom. 15Tobě nezůstala skryta jediná z mých kostí, když jsem byl v skrytosti tvořen a hněten v nejhlubších útrobách země. 16Tvé oči mě viděly v zárodku, všechno bylo zapsáno v tvé knize: dny tak, jak se vytvářely, dřív než jediný z nich nastal. 17Jak si vážím divů, které konáš, Bože! Nesmírný je jejich počet, 18sčetl bych je, ale je jich víc než písku. Sotva procitnu, jsem s tebou. (Ž 139,13–18)

**Osobní studium**

`Přečti si Žalm 139,1–18. Co tyto verše říkají o Boží moci (Ž 139,1–6), Boží přítomnosti (Ž 139,7–12) a o Boží dobrotě (Ž 139,13–18)? Jaký vliv má na Boží zaslíbení jeho velikost?`

Chtěl jsi někdy někomu pomoci, ale neměl jsi na to možnosti nebo prostředky? A zřejmě i tobě už se stalo, že se ti někdo snažil pomoci, ale vůbec nevěděl, co vlastně potřebuješ. Na rozdíl od těch nejlaskavějších lidí s nejlepšími úmysly má Bůh dokonalé poznání o nás a naší situaci. A navíc, má prostředky, které nám mohou opravdu pomoci. Proto jeho zaslíbení pomoci a záchrany není jen nějakou povrchní frází, nýbrž neotřesitelným ujištěním.

Bůh zná žalmistu tak dokonale, že ho před ním nedokázalo skrýt ani lůno matky (Ž 139,13.15). Boží poznání se týká času (Ž 139,2), vnitřního prožívání (Ž 139,2.4) i prostoru (Ž 139,3) – tedy celé žalmistovy existence. Dokonalé Boží poznání jednotlivce souvisí s tím, že je Stvořitelem a že má o každého člověka osobní zájem. Takový zájem se projevuje v jeho péči o všechny lidi.

Ohromující pravda o tom, jak důvěrně nás Bůh zná, by nás neměla vyděsit. Naopak, měla by nás vést do Ježíšovy náruče. Vždyť Ježíš toho pro nás udělal na kříži tolik! A navíc, prostřednictvím víry v Ježíše jsme dostali dar „Boží spravedlnosti“ (Ř 3,5.21).

Boží přítomnost je znázorněna obrazem Boha, který dosahuje až do „podsvětí“ (šeol, „hrob“) a „temnoty“ (Ž 139,8.11.12), i když v takových místech obvykle Boha nehledáme (Ž 56,14). Jeho přítomnost všude je znázorněna i obrazem, kdy žalmista letí na „křídlech jižní záře“ (pojmenování pro „východ“) až po „nejzazší moře“ („západ“; Ž 139,9) a Bůh je všude. Všechny tyto obrazy vyjadřují pravdu, že ve vesmíru neexistuje místo, kde bychom mohli být mimo Boží dosah. I když Boha nelze ztotožnit s přírodou a příroda není součástí Boha (jak to učí například panteismus), je celému stvoření blízko, protože ho nejen stvořil, ale také udržuje (viz Žd 1,3).

Bůh o nás všechno ví a zároveň jedině on nám může pomoci a obnovit nás. Když si žalmista nově uvědomí Hospodinovu velikost, chválí Boha a opět mu plně důvěřuje. Skutečnost, že Bůh nás zná a zkoumá nás, vede žalmistu k vděčnosti. Vždyť právě fakt, že Bůh o nás ví všechno, dává žalmistovi naději, že z jeho života odstraní vše, co tvoří překážku mezi ním a Hospodinem.

**Aplikace**

`Pro některé je poměrně děsivá představa, že Bůh o nich všechno ví, a že dokonce zná i jejich nejtemnější tajemství. Proč je v této souvislosti evangelium naší jedinou nadějí?`

---

#### Dodatečné otázky k diskuzi

`Který Bůh je ti bližší, ten, který je nade vším, nebo ten, který je ti nablízku?`

`Jak je možné, že Stvořitel nás znal ještě dříve, než jsme se narodili?`

`Co tě naplňuje, když přemýšlíš o zázraku zrození života?`

`Proč je dobré vědět, že Bůh zná každého z nás nejenom jménem, ale ví o nás úplně vše?`

`Nemáš někdy strach z toho, že o tobě Bůh ví vše?`

`„Žádná tma pro tebe není temná...“ Jak rozumíš těmto slovům žalmisty?`
