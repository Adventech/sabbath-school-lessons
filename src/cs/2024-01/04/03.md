---
title: 'Ujištění o Boží péči'
date: 22/01/2024
---

> <p></p>
> 2Všechnu naději jsem složil v Hospodina. On se ke mně sklonil, slyšel mě, když o pomoc jsem volal. 3Vytáhl mě z jámy zmaru, z tůně bahna, postavil mé nohy na skálu, dopřál mi bezpečně kráčet 4a do úst mi vložil novou píseň, chvalozpěv našemu Bohu. Uvidí to mnozí a pojme je bázeň, budou doufat v Hospodina. (Ž 40,2–4)

> <p></p>
> Až mě potom budeš v den soužení volat, já tě ubráním a ty mě budeš oslavovat. (Ž 50,15)

> <p></p>
> Na Hospodina slož svoji starost, postará se o tebe a nedopustí, aby se kdy spravedlivý zhroutil. (Ž 55,23)

**Osobní studium**

`Uvažuj o úvodních verších (Ž 40,2–4; Ž 50,15; Ž 55,23). Jak Bůh vstupuje do našich každodenních záležitostí?`

Hospodin se v Písmu zjevuje jako živý Bůh, který jedná ve prospěch těch, kdo ho vzývají.

Žalmista říká: „Hospodina stále před oči si stavím, je mi po pravici, nic mnou ne­otřese“ (Ž 16,8). Důvěřuje Bohu a volá k němu (Ž 7,2; Ž 9,11). Hospodin ho vyslechne, i když volá „z hlubin bezedných“ (Ž 130,1.2). Žalmista vyznává, že žádná životní okolnost neunikne svrchované Boží vládě. Proto jsou slova žalmisty naplněna nadějí, a to i když prožívá zoufalství a bezmoc.

`Žalm 121 slaví moc Stvořitele v životě jednotlivce. Autor má jistotu: „pomoc mi přichází od Hospodina“. Čeho se tato pomoc týká?`

1. 	„Nedopustí, aby uklouzla tvá noha...“ (Ž 121,3). Obraz „nohy“ často popisuje životní cestu člověka (Ž 66,9; Ž 119,105; Př 3,23). Hebrejský výraz vyjadřující, že se něco nepohne, nezachvěje, popisuje bezpečí, které Bůh dává světu (Ž 93,1) a Sijónu (Ž 125,1).
2.	„... nedříme ten, jenž tě chrání. Ano, nedříme a nespí ten, jenž chrání Izraele“ (Ž 121,3.4). Obraz Hospodina jako ochránce Izraele (Ž 121,5), který dává pozor a neusne, zdůrazňuje jeho neustálou bdělost a připravenost jednat ve prospěch svých dětí.
3.	„Hospodin je tvůj ochránce, Hospodin je ti stínem po pravici. Ve dne tě nezasáhne slunce ani za noci měsíc“ (Ž 121,5.6). Výraz „stín“ připomíná oblakový sloup v době exodu (Ex 13,21.22). Hospodin tedy poskytuje svému lidu fyzické i duchovní útočiště.
4.	Hospodin je „po pravici“ (Ž 121,5) svého lidu. Pravá ruka obvykle označuje silnější ruku člověka, ruku, která jedná (Ž 74,11; Ž 89,14). Zde vyjadřuje Boží blízkost a skutky ve prospěch lidu (Ž 16,8; Ž 109,31; Ž 110,5).
5.	„Ve dne tě nezasáhne slunce ani za noci měsíc. Hospodin tě chrání ode všeho zlého, on chrání tvůj život. Hospodin bude chránit tvé vycházení a vcházení nyní i navěky“ (Ž 121,6–8). Bůh chrání svůj lid před vším zlem. Ani „slunce“, ani „měsíc“ mu neublíží. Bůh bude „navěky“ chránit „vycházení“ i „vcházení“ svého lidu (Ž 121,8). Takovými poetickými obrazy autor podtrhuje komplexní a neustálou Boží péči.

Jak můžeme toto uvažování uzavřít? Žalmista důvěřuje Boží láskyplné péči. Tato důvěra je pro nás povzbuzením, abychom se i my spoléhali na Hospodina, jeho moc, věrnost a péči.

**Aplikace**

`Jak můžeš i ty prožívat realitu Boží péče? Jak můžeš lépe spolupracovat s Bohem, abys mu umožnil konat jeho dílo v tobě, pro tebe i prostřednictvím tebe?`

---

#### Dodatečné otázky k diskuzi

`Daří se ti složit v Hospodina „všechnu naději“? Jak se to dělá?`

`Už ti někdy Bůh vložil do úst novou píseň? Co tím autor myslí?`

`Jak nám může zpěv vrátit v zoufalých situacích naději?`

`Autoři žalmů volají k Bohu i tehdy, když se jím zdá, že je neslyší. Copak to má nějaký smysl? Pokud ano, jaký?`

`Stará se o tebe Bůh? Podle čeho tak usuzuješ?`

`Proč si potřebujeme připomínat, co všechno už pro nás Bůh v minulosti udělal?`
