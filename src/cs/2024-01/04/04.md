---
title: 'Hospodin je útočištěm v soužení'
date: 23/01/2024
---

> <p></p>
> 7Ukaž divy svého milosrdenství, spasiteli těch, kdo před útočníky se k pravici tvé utíkají. 8Ochraňuj mě jako zřítelnici oka, skryj mě ve stínu svých křídel 9před svévolníky, kteří zahubit mě chtějí, úhlavními nepřáteli, když mě obkličují. (Ž 17,7–9)

> <p></p>
> 2Hospodine, utíkám se k tobě, kéž nejsem na věky zahanben; pomoz mi vyváznout pro svou spravedlnost! 3Skloň ke mně své ucho, pospěš, vysvoboď mě, buď mi skálou záštitnou, buď opevněným domem pro mou spásu. 4Tys můj skalní štít a pevná tvrz má, veď mě pro své jméno a doveď mě k cíli. (Ž 31,2–4)

**Osobní studium**

**Co dělá žalmista v době soužení?**

`Ž 17,7–9`

`Ž 31,2–4`

`Ž 91,1–7`

Do života žalmisty vstupují různé problémy. Co v tu chvíli dělá? Obrací se na Hospodina, který je mu útočištěm v každém neštěstí. Důvěra je záměrná, uvážená volba uznat za každých okolností Boží vládu nad vlastním životem. Pokud důvěra nefunguje ve chvílích neštěstí, pak nebude fungovat ani jindy.

Žalmista vyznává: „Mé útočiště, má pevná tvrz je můj Bůh, v nějž doufám“ (Ž 91,2). Toto svědectví pramení z jeho předchozí zkušenosti s Bohem a nyní slouží k posílení jeho víry pro budoucnost. Žalmista nazývá Boha „Nejvyšším“ a „Všemocným“ (Ž 91,1.2), čímž poukazuje na nesmírnou velikost a moc svého Boha.

Žalmista mluví i o jistotě, kterou může člověk najít v Bohu. O Hospodinu hovoří jako o „úkrytu“ (Ž 91,1), „útočišti“, „pevné tvrzi“ („hradu“; Ž 91,2.9), „křídle“, „pavéze“, „krytu“ (Ž 91,4) a nachází u „Nejvyššího svůj domov“ (Ž 91,9). Tyto obrazy představují v žalmistově kultuře bezpečné místo. Stačí pomyslet na nesnesitelně horké slunce na poušti, abychom ocenili stín. Nebo si připomeňme různé války v historii Izraele, a oceníme bezpečí, které poskytuje štít nebo pevnost.

`Jaký obraz je použit v textech Ž 17,8 a Mt 23,37. Co se z něho dovídáme o Hospodinu?`

Jedna z nejintimnějších použitých metafor je ta, která hovoří o úkrytu, jenž Bůh poskytuje „ve stínu svých křídel“ (Ž 17,8; Ž 57,2; Ž 63,8). Tento obraz vyvolává útěchu a jistotu tím, že připomíná ochranu, kterou poskytuje ptačí matka svým mláďatům. Hospodin je přirovnán k orlovi, který se stará o svá mláďata (Ex 19,4; Dt 32,11), a ke kvočně, která pod křídla shromažďuje svá kuřátka (Mt 23,37).

**Aplikace**

`Jak se můžeme vyrovnat s obdobími, kdy do našeho života vstoupí neštěstí a zdá se, že nevidíme Boží ochranu? Proč takové situace neznamenají, že nás Hospodin opustil?`

---

#### Dodatečné otázky k diskuzi

`Co je to útočiště a jak si ho představuješ?`

`V dobách žalmistů byl takovým útočištěm hrad. Co by to bylo dnes?`

`S jakými riziky se dnes setkáváš? Může ti i v nich být Stvořitel útočištěm? Pokud ano, jak?`

`Může Bůh nějak pomoci starým lidem, aby nenaletěli „šmejdům“? Jak?`

`Máš v současné době nějaké konkrétní obavy? O co jde? Může ti v nich pomoci Bůh?`
