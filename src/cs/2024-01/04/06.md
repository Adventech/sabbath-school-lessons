---
title: 'Pomoc ze svatyně'
date: 25/01/2024
---

> <p></p>
> Pozvedám hlas k Hospodinu, a on ze své svaté hory mi už odpovídá. (Ž 3,5)

> <p></p>
> 2Kéž ti v den soužení Hospodin odpoví, kéž je ti hradem jméno Boha Jákobova! 3Kéž ti sešle pomoc ze svatyně, kéž tě podepírá ze Sijónu! 4Kéž má na paměti všechny tvé obětní dary, kéž tvou oběť zápalnou rád přijme. (Ž 20,2–4)

> <p></p>
> On mě ve zlý den schová ve svém stánku, ukryje mě v skrýši svého stanu, na skálu mě zvedne. (Ž 27,5)

> <p></p>
> Chci navěky pobývat v tvém stanu, utéci se do skrýše tvých křídel. (Ž 61,5)

**Osobní studium**

`Přečti si texty Ž 3,5; Ž 14,7; Ž 20,2–4; Ž 27,5; Ž 36,9; Ž 61,5 a Ž 68,6.36. Kde nacházejí žalmisté pomoc v soužení?`

Motivy duchovního a fyzického útočiště nacházíme zejména v kontextu svatyně. Svatyně poskytuje útočiště utrápeným a je místem pomoci, bezpečí a záchrany. Právě z Boží svatyně přichází posila pro lid a ochrana pro sirotky a vdovy. Žalmista říká: „Ze Sijónu, místa dokonalé krásy, zaskvěl se Bůh“ (Ž 50,2). Spravedlivé Boží soudy budou vyhlášeny ze svatyně a odtud vyjde i Hospodinovo požehnání (Ž 84,5; Ž 128,5; Ž 134,3).

Útočiště ve svatyni dává bezpečí, které převyšuje jakékoli jiné místo na světě, protože ve svatyni osobně přebývá Hospodin. Bezpečí poskytuje především Boží přítomnost, ne chrám jako pevná budova. Je to podobné jako s horou Sijón, na které přebývá Hospodin. Ačkoli Sijón je jen poměrně nízký pahorek, díky Hospodinově přítomnosti převyšuje všechny ostatní hory (Ž 68,16.17; Iz 2,2).

`„Nemáme přece velekněze, který není schopen mít soucit s našimi slabostmi; vždyť na sobě zakusil všechna pokušení jako my, ale nedopustil se hříchu. Přistupme tedy směle k trůnu milosti, abychom došli milosrdenství a nalezli milost a pomoc v pravý čas“ (Žd 4,15.16). Jak tyto verše souvisejí s pomocí přicházející ze svatyně? V čem můžeme najít podobnost mezi textem v listu Židům a žalmy, které jsme četli výše?`

Svatost Božího příbytku vede žalmisty k uznání, že všichni lidé jsou hříšní a nikdo si nezaslouží Boží přízeň. Vyznává, že základem záchrany je Boží věrnost a milost (Ž 143,2.9–12). Nic, co pochází z nás, nám nedává před Bohem žádnou zásluhu. Lidé mohou prosit o jistotu záchrany pouze tehdy, když budou prostřednictvím pokání a přijetí milosti a odpuštění ve správném vztahu s Bohem. Služba ve svatyni představovala spasení, které má svůj původ v Ježíši.

**Aplikace**

`Jakou máš zkušenost s pomocí, jejíž původ je v „Boží svatyni“? Co ti pomáhá důvěřovat Bohu i uprostřed obtíží?`

---

#### Dodatečné otázky k diskuzi

`K čemu sloužila svatyně (svatostánek, chrám)? Proč ji měl Mojžíš postavit?`

`Co víš o „službě ve svatyni“?`

`Co mohl zažívat každý, kdo přišel „do svatyně“?`

`Kde je ten „trůn milosti“, před který můžeme podle listu Židům směle přistoupit?`

`Proč už dnes nepotřebujeme lidského prostředníka?`

`Jak se může stát „svatyní“ i náš domov nebo sbou?`
