---
title: 'Podněty k zamyšlení'
date: 26/01/2024
---

Přečtěte si 18. kapitolu „Jákobův noční zápas“ z knihy Na úsvitu dějin (PP 195–203; NUD 89–92). Co se můžeme naučit z Jákobovy zkušenosti o síle vytrvalé modlitby a bezvýhradné důvěry v Boha?

Žalmy posilují naši víru v Boha, který je spolehlivým a nezpochybnitelným útočištěm pro ty, kteří odevzdají svůj život do jeho mocných rukou. „Bůh dělá velké věci pro ty, kdo mu důvěřují. Pomůže svým dětem, které mu věří, v každé nouzi, pokud mu budou cele důvěřovat a věrně ho poslouchat.“ (PP 493; NUD 234)

S některými žalmy však můžeme mít občas osobní problém. Jde zejména o situace, kdy jejich zaslíbení nejsou v souladu s tím, co právě prožíváme. Tehdy se musíme naučit důvěřovat v Boží dobrotu, která se nejmocněji zjevuje na kříži.

Některé žalmy mohou být zneužity k podpoře falešné naděje. Ježíšova odpověď na satanovo převrácené použití textu Ž 91,11.12 ukazuje, že důvěra v Boha nesmí být zaměňována s pokoušením Boha (Mt 4,5–7) nebo s opovážlivou žádostí, aby Bůh udělal něco, co je v rozporu s jeho vůlí.

„Největší vítězství nejsou ta, jichž bylo dosaženo talentem, výchovou, bohatstvím nebo lidskou přízní. Největší vítězství se dosahují v audienční síni Boha, když se upřímná, zápasící víra plně chopí Boží mocné ruky.“ (PP 203; NUD 92)

**Otázky k rozhovoru**

`1. Ve třídě uvažujte o odpovědi na poslední otázku v úterní lekci o důvěře Bohu v době problémů a potíží. Jak se dá pochopit, že do života věřících přichází trápení a soužení navzdory úžasným zaslíbením o Boží ochraně, která nacházíme v žalmech? Zamyslete se také nad otázkou: Když žalmisté psali o nádherných zaslíbeních, neprožívali nepřízeň osudu nebo nevěděli o věrných, kteří procházeli obtížemi?`

`2. Jak můžeme budovat bezvýhradnou důvěru v Boha za všech okolností (např. Ž 91,14; Ž 143,8.10; Ž 145,18–20)? Co může zapříčinit ztrátu nebo zpochybnění takové důvěry? Proč je důvěra Bohu v dobrých časech klíčová, abychom se naučili mu důvěřovat i ve špatných dobách?`

---

#### Dodatečné otázky k diskuzi

`Zarazilo tě něco v této lekci, nebo se vším souhlasíš? Proč?`

`EGW píše, že Bůh „pomůže svým dětem ... v každé nouzi...“ Jak tato slova vnímáš? Je to opravdu tak? Je to i tvá zkušenost?`

`Některé žalmy někdy neodpovídají tomu, co právě prožíváme. Co s tím?`

`Co ti dnes v naší diskuzi udělalo největší radost?`
