---
title: 'Obránce a Vysvoboditel'
date: 24/01/2024
---

> <p></p>
> 1Když vyšel Izrael z Egypta, Jákobův dům z lidu temné řeči, 2stal se Juda Boží svatyní, Izrael Božím vladařstvím. 3Moře to vidělo a dalo se na útěk, Jordán se nazpět obrátil, 4hory poskakovaly jako berani a pahorky jako jehňata. 5Moře, co je ti, že utíkáš, Jordáne, že se zpět obracíš? 6Hory, proč poskakujete jako berani, a vy, pahorky, jako jehňata? 7Chvěj se, země, před Pánem, před Bohem Jákobovým! 8On proměňuje skálu v jezero, křemen v prameny vod. (Ž 114)

**Osobní studium**

`Přečti si 1K 10,1–4. Jak Pavel popisuje příběh exodu? Jaké duchovní poučení nám připomínají události vyjití Izraelitů z Egypta?`

`Jakým způsobem popisuje Žalm 114 vysvobození izraelského lidu z Egypta Boží mocí?`

Žalm 114 používá poetický popis vysvobození Božího lidu z egyptského otroctví. V celém Starém zákoně, a dokonce i v novozákonních textech je vysvobození z Egypta považováno za symbol Boží moci zachránit svůj lid. Přesně to dělá i apoštol Pavel ve verších adresovaných Korintským: skutečný příběh vysvobození z Egypta vnímá jako metaforu, symbol spasení v Ježíši Kristu.

Žalm 114 zobrazuje vysvobození z Egypta i prostřednictvím skutečnosti, že Bůh jako Stvořitel a svrchovaný vládce nad přírodními silami měl moc zachránit svůj lid. Moře, řeka Jordán a hory jsou básnickým jazykem popsány jako přírodní a lidské síly, které stojí proti Izraeli na jeho cestě do zaslíbené země (Gn 1,44; Joz 3,14–17). Bůh je však vládcem nade vším.

Pro mnohé Boží děti ve všech dobách a na všech místech je cesta do nebeského Jeruzaléma plná nebezpečí. V žalmech nacházíme povzbuzení: „Pozvedám své oči k horám: Odkud mi přijde pomoc? Pomoc mi přichází od Hospodina, on učinil nebesa i zemi“ (Ž 121,1.2).

Hlavní myšlenku Žalmu 114 vystihuje Ježíšovo uklidnění bouře na jezeře a prohlášení, že věřící se nemají čeho bát, protože on přemohl svět (Mt 8,23–27; J 16,33).

Hospodinovy úžasné skutky ve prospěch jeho lidu by měly vést celou zemi, aby se „chvěla“ před jeho přítomností (Ž 114,7). Toto „chvění“ bychom měli chápat spíše ve smyslu respektu a uctívání než strachu (Ž 96,9; Ž 99,1). S Bohem na své straně se věřící nemají čeho bát.

**Aplikace**

`Jakým duchovním nebezpečím čelíme? Potřebujeme si uvědomit, že tyto hrozby jsou pro nás stejně nebezpečné, jako byly pro autory žalmů. Jak se můžeme naučit spoléhat na Boží moc, která nás ochrání, abychom těmto nebezpečím nepodlehli?`

---

#### Dodatečné otázky k diskuzi

`Proč se má před Bohem chvět celá země? Jak to autor žalmu myslí?`

`Která za zkušeností během osvobozování Izraele z egyptského otroctví a cesty do zaslíbené země tě nejvíce oslovuje? Proč?`

`V jakých situacích potřebujeme dnes, aby byl Bůh naším obráncem?`

`Zažil jsi v životě nějaké Boží vysvobození? Vyprávěj...`

`Co bys poradil člověku, který prožívá třeba zápas s nějakou závislostí?`
