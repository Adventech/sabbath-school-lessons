---
title: '„Očekávej na Hospodina!“'
date: 23/03/2024
---

### Texty na tento týden
Ž 27,14; Ř 8,18–25; Ž 131; Mt 18,3; Ž 126; Ž 92; Mk 16,1–8; 2Pt 1,19

> <p>Základní verš</p>
> „Očekávej na Hospodina! Buď pevný a posilni své srdce! Očekávej na Hospodina!“ (Ž 27,14; ČSP)

Dostali jsme se k závěru studia žalmů v tomto čtvrtletí. Během našeho putování jsme šli cestou bázně před majestátním Stvořitelem, Králem a Soudcem; cestou radosti z vysvobození, odpuštění a ze spasení, které nám dává Bůh; cestou smutku, bolesti a nářku a také cestou úžasného zaslíbení věčné Boží přítomnosti a očekávání nekonečného uctívání Boha v celém vesmíru. Naše cesta však pokračuje. Žijeme totiž nadějí na příchod našeho Pána, kdy se naplní naše touha po Bohu. Pokud bychom tedy měli zdůraznit nějakou závěrečnou myšlenku žalmů, mohla by to být výzva: „Očekávej na Hospodina!“

Očekávání na Hospodina není nudné nicnedělání či zoufalé vyhlížení slavné události. Naopak, čekání na Hospodina je naplněné důvěrou a vírou, která se projevuje ve skutcích. Toto čekání změní naše smutné a pochmurné večery v jasné ráno plné radosti (Ž 30,6; Ž 143,8). Posiluje naše srdce obnovující se nadějí a Bohem darovaným pokojem. Čekání nás motivuje usilovně dělat to, k čemu nás Bůh povolal, a přinášet snopy bohaté úrody z jeho „misijních polí“ (Ž 126,6; Mt 9,36–38). Čekání na Hospodina nás nezklame. Naopak, bude bohatě odměněno, protože Hospodin je věrný všem svým zaslíbením (Ž 37,7–11.18.34; Ž 71,1; Ž 119,137.138).

**Osnova lekce**

Závěrečná lekce věnující se studiu žalmů nás přivádí k úžasnému tématu naděje. Autoři žalmů často vyjadřují rozhodnutí trpělivě „očekávat na Hospodina“ a na jeho zásah, který ukončí působení zla a nastolí znovu vládu lásky a spravedlnosti.

- Ž 37: Trpělivé očekávání na Boží zásah (neděle)
- Ž 131: Očekávání s důvěrou, jakou má dítě k mamince (pondělí)
- Ž 126: Očekávání s důvěrou na základě minulých zkušeností (úterý)
- Ž 92: Sobotní den jako škola důvěry (středa)
- Ž 30,6; Ž 59,17: Důvěra, že po dlouhé noci přijde „nové ráno“ (čtvrtek)

---

#### Dodatečné otázky k diskuzi

`Máš ještě v životě nějaká velká „očekávání“? Čeho se týkají?`

`Kdy je pro tebe čekání příjemné a kdy naopak ne? Proč?`

`Jak si představuješ „očekávání na Hospodina“?`

`Jaký vliv má na nás „očekávání na Hospodina“? Jakou změnu nám nabízí?`

`Kdy je pro nás toto „očekávání“  snadné a kdy je naopak nesnadné? Proč?`