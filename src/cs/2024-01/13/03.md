---
title: 'Jako dítě u matky'
date: 25/03/2024
---

> <p></p>
> 1Poutní píseň, Davidova. Nemám, Hospodine, domýšlivé srdce ani povýšený pohled. Neženu se za velkými věcmi, za divy, jež nevystihnu, 2nýbrž chovám se klidně a tiše. Jako odstavené dítě u své matky, jako odstavené dítě je ve mně má duše. 3Čekej, Izraeli, na Hospodina nyní i navěky. (Ž 131)

**Osobní studium**

`Jak popisuje úvodní žalm náš vztah k Bohu?`

Boží lid žije ve světě, který přináší trápení, bolest a pokušení do života všech lidí. Žalmista je ale přesvědčen, že je Božím dítětem a že celý jeho život závisí na Bohu. Tato skutečnost ho naplňuje radostí a on vyznává, že pro něj pýcha ani domýšlivost nemá žádnou cenu. Podvod pýchy totiž spočívá v tom, že vede k sobectví a neschopnosti vnímat cokoli jiného než sebe. Pyšní jsou zaslepeni svou důležitostí a nevidí Boha, který je převyšuje.

Spravedliví však pozvedají své oči k Bohu (Ž 123,1.2). Uznání Boží velikosti je vede k pokoře a osvobozuje je od samolibosti a zbytečných ambicí. Žalmista vyznává, že se nežene za „velkými věcmi“, které jsou pro něj nedosažitelné (Ž 131,1). Použité výrazy popisují Boží skutky, které jsou mimo lidské chápání. Moderní věda nám ukazuje, že i ty „nejjednodušší“ věci mohou být ne­uvěřitelně komplikované a přesahovat hranice našeho pochopení a naší představivosti. Obecně platí, že čím více se dozvídáme o světě kolem nás, tím větší záhady se před námi otevírají.

Obraz dítěte v matčině náručí (Ž 131,2) je úžasným popisem člověka, který v Boží náruči nachází klid a ztišení. Vyjadřuje láskyplný vztah, který má dítě se svou matkou v raných fázích svého života.

Bůh nás zbavuje pýchy a nesmyslných ambicí. Touží nás zároveň vést dál, od „mléka“ k „pevnému pokrmu“, kterým je podle Ježíše respektování Boží vůle a práce na díle, ke kterému nás povolal (J 4,34, také Žd 5,12–14). Dětská důvěra zobrazená v Ž 131 se tak stává zralou vírou, která byla vyzkoušena těžkostmi života, obstála a dospěla k poznání, že Bůh je věrný a dostojí svému slovu.

Na konci žalmu se autor soustředí na společenství Božího lidu. Jsme povoláni využít naši zkušenost s Bohem k povzbuzení jeho církve. Naše osobní zkušenost s Boží věrností a dobrotou může pomoci těm, jejichž víra stále zápasí. Naše svědectví o Kristu může být užitečné i pro naše spoluvěřící, kteří často potřebují prožít novou zkušenost s Kristem.

**Aplikace**

`„Amen, pravím vám, jestliže se neobrátíte a nebudete jako děti, nevejdete do království nebeského“ (Mt 18,3). Na co nás tímto přirovnáním chce Ježíš upozornit?`

---

#### Dodatečné otázky k diskuzi

`Jak se projevuje „domýšlivé srdce“?`

`V jakých situacích máš pokušení mít na někoho „povýšený pohled“? Jak se tomu bráníš?`

`Jaký vliv má na člověka pýcha a jaké proměny způsobuje?`

`David dává do protikladu domýšlivého člověka a „odstavené dítě“? Co tím sleduje? K čemu nás chce dovést?`

`S čím se musí vyrovnávat „odstavené dítě“?`

`Proč máme v duchovním životě většinou raději „mateřské mléko“ než „hutný pokrm“ (Žid 5,14)?`