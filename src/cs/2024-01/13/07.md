---
title: 'Podněty k zamyšlení'
date: 29/03/2024
---

Přečtěte si kapitolu „Trvalý pokoj“ z knihy Cesta k vnitřnímu pokoji (SC 67–75; CVP 69–76).

V žalmech zaznívá naléhavá výzva: „Ztiš se před Hospodinem a čekej na něj“ (Ž 37,7). Když se nám čekání zdá tíživé, nejisté a osamělé, vzpomeňme si na učedníky v den Ježíšova nanebevstoupení (Sk 1,4–11). Ježíš byl vzat do nebe před jejich očima, zatímco oni byli ponecháni na zemi, aby čekali, až se někdy, neznámo kdy, v budoucnosti vrátí. Kdo kdy zažil intenzivnější touhu po Božím požehnání než učedníci ten den? Toužili, aby mohli být s Ježíšem. Dostalo se jim však poučení, aby čekali na splnění Otcova zaslíbení a na Ježíšův návrat. Mohlo by se nám zdát, že učedníci budou naplněni zoufalstvím a zklamáním. Ale opak byl pravdou. Vrátili se do Jeruzaléma a udělali přesně to, co jim Ježíš přikázal – čekali na dar Ducha svatého a pak v jeho moci kázali světu evangelium (Sk 1,12–14; Sk 2).

Očekávat Kristův příchod by nebylo možné, kdyby v nás Duch svatý nekonal své dílo. Jakékoli lidské nadšení neobstojí ve zkouškách a nevydrží. Na to jsme příliš křehcí. Jediný způsob, jak můžeme vytrvale čekat na Kristův návrat, spočívá v setrvávání v Ježíši Kristu. Tedy mít s ním osobní vztah.

„Jestliže v našich srdcích bude žít Ježíš Kristus, pomůže nám, abychom ‚chtěli i konali, co se mu líbí‘ (Fp 2,13). Budeme jednat jako on a v našem životě bude zřejmé působení jeho Ducha. Když mu projevíme svou lásku a budeme žít v něm, budeme duchovně růst, ‚a tak budeme stále podobnější Kristu, který je naší hlavou‘ (Ef 4,15).“ (SC 75; CVP 76) Během našeho čekání na Pána můžeme v žalmech nacházet klid a povzbuzení. V našich modlitbách a písních se každý den může setkávat naše srdce s Božím srdcem.

**Otázky k rozhovoru**

`1. Proč je v našem duchovním životě čekání důležité? Jakou zkušenost měli s čekáním někteří z biblických hrdinů víry? Jak čekání posílilo jejich víru? (Ř 4,19–22; Žd 11)`

`2. Co bude na konci našeho čekání? (Ž 37,34–40) Co očekáváme, že se stane, když vše dospěje ke svému konci? Jakou naději nacházíme v těchto textech například v souvislosti se spravedlností, které je v našem porušeném světě tak bolestně málo?`

`3. Můžeme říci, že mrtví už nečekají? (Kaz 9,5) Skončilo jejich čekání na Ježíše? Jakou naději můžeme najít v odpovědi na tuto otázku?`

---

#### Dodatečné otázky k diskuzi

`Co jsi prožíval během tohoto čtvrtletí při osobním studiu lekcí?`

`Pomohlo ti toto studium žalmů ve tvém vztahu k Bohu? Jak?`

`Těšíš se na Ježíšův návrat? Proč?`

`Kterou myšlenku z naší dnešní diskuze by sis rád zapamatoval? Proč?`