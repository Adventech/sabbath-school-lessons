---
title: 'Ztiš se a čekej'
date: 24/03/2024
---

> <p></p>
> 7Ztiš se před Hospodinem a čekej na něj. Nevzrušuj se kvůli tomu, kdo jde úspěšně svou cestou, nad tím, kdo strojí pikle. 8Odlož hněv a zanech rozhořčení, nevzrušuj se, ať se nedopustíš zlého, 9neboť zlovolníci budou vymýceni, ale kdo naději skládá v Hospodina, obdrží zemi. (Ž 37,7–9)

> <p></p>
> Všechnu naději jsem složil v Hospodina. On se ke mně sklonil, slyšel mě, když o pomoc jsem volal. (Ž 40,2)

**Osobní studium**

**Jaké výzvy zaznívají v uvedených verších?**

`Ž 27,14`

`Ž 37,7–9.34`

`Ž 39,8`

`Ž 40,2`

`Ž 69,7`

`Ga 5,5`

`Ř 8,18–25`

Čekání patří v našem životě mezi největší stresory. Bez ohledu na to, kdo jsme, kde žijeme a v jaké situaci se nacházíme, každý z nás musí občas na něco čekat. Čekáme v obchodě, v koloně aut nebo u lékaře na výsledky vyšetření. Nic z toho není příjemné.

Jak je to s čekáním na Boha? Obraz čekání (očekávání) na Hospodina se nenachází jen v žalmech, ale v celé Bibli. V kontextu čekání se často setkáváme s důležitou vlastností, kterou je vytrvalost. Právě díky ní nemusíme podlehnout obavám ze zklamání a strachu, že Bůh nebude jednat v náš prospěch. Oddané Boží dítě čeká s jistotou a je přesvědčeno o Boží věrnosti. Je si jisté, že se na Boha může spolehnout a že, i když se nám to právě teď nezdá, Bůh nakonec připraví to nejlepší řešení každé situace.

Očekávání na Hospodina je něco zcela jiného než čekání na autobus nebo ve frontě u pokladny. Je to hluboká touha po Bohu, kterou můžeme přirovnat k velké žízni na vyprahlém místě bez vody (Ž 63,2). Žalmista sice čeká na různá požehnání od Boha, ale jeho touha být v Boží přítomnosti převyšuje jakoukoli jinou touhu a potřebu v jeho životě.

Apoštol Pavel ve svém listu Římanům říká, že Bůh i celé stvoření čekají na obnovu světa a na požehnané setkání Boha a jeho lidu na konci času. „Celé tvorstvo toužebně vyhlíží a čeká, kdy se zjeví sláva Božích synů“ (Ř 8,19).

To je nádherné zaslíbení!

Zatímco čekáme na naplnění velkých Božích zaslíbení a na setkání s Bohem a „veškeré tvorstvo až podnes společně sténá a pracuje k porodu“ (Ř 8,22), Bůh zůstává prostřednictvím Ducha svatého se svým lidem.

Během čekání jsme povoláni vydávat svědectví (Sk 1,4–8) o plánu spasení, který vyvrcholí v novém stvoření. Právě toto nové stvoření je to očekávané a konečné naplnění našich nadějí. Jako společenství věřících jsme přijali jméno „adventisté“, které obsahuje myšlenku naděje na příchod Krista, kterého očekáváme. Čekáme a víme, že naše čekání není marné. Kristova smrt a vzkříšení při prvním příchodu je zárukou jistoty jeho druhého příchodu.

**Aplikace**

`Co od Boha očekáváš v tomto období tvého života? Jak se můžeme naučit čekat na Boží odpověď, zvláště když to, o co se ve víře modlíme, se ještě neuskutečnilo?`

---

#### Dodatečné otázky k diskuzi

`Máš raději ticho, nebo hluk? Proč?`

`Proč se máme během našeho „očekávání“ ztišit před Hospodinem?`

`Kdy ses naposledy ztišil před Hospodinem? Co tě k tomu přimělo?`

`Proč máme odložit hněv, zanechat rozhořčení a nevzrušovat se? Jaké nebezpečí nám hrozí, když se necháme ovládat emocemi?`

`Proč patří čekání mezi největší stresory?`

`Jak můžeme „očekávání na Hospodina“ proměnit ze stresoru v něco, co nám naopak přinese do našeho nitra pokoj a klid?`

`Kde je Bůh, když k němu voláme a dlouho neslyšíme jeho odpověď?`