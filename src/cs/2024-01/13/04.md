---
title: 'Přinášení snopů'
date: 26/03/2024
---

> <p></p>
> 1Poutní píseň. Když Hospodin úděl Sijónu změnil, bylo nám jak ve snu. 2Tehdy naše ústa naplnil smích a náš jazyk plesal. Tehdy se říkalo mezi pronárody: „Hospodin s nimi učinil velké věci.“ 3Hospodin s námi učinil velké věci, radovali jsme se. 4Hospodine, změň náš úděl, jako měníš potoky na jihu země! 5Ti, kdo v slzách sejí, s plesáním budou sklízet. 6S pláčem nyní chodí, kdo rozsévá, s plesáním však přijde, až ponese snopy. (Ž 126)

**Osobní studium**

`Co dává podle úvodního žalmu sílu a naději Božímu lidu? Co z toho můžeš aplikovat ve svém životě?`

Hospodinova zázračná vysvobození v minulosti jsou pro Boží lid nevyčerpatelným zdrojem inspirace a naděje pro budoucnost. To, co jsme s ním prožili, bylo tak úžasné, že to můžeme popsat jako splněný sen (Iz 29,7.8). Za zmínku stojí, že lidé, kteří chválí Hospodina za jeho vysvobození ze zajetí v minulosti (Ž 126,1), jsou právě teď sami v zajetí (Ž 126,4).

Radost ze záchrany se prostřednictvím písní zpřítomňuje a můžeme ji vnímat jako vlastní prožitek. Další generace udržují události z biblických dějin živé tím, že zkušenosti svých předchůdců vnímají, jako by je prožili oni sami. Živá víra se projevuje tím, že chválí Boha za pomoc těm, kteří tu byli před nimi, jako by to udělal pro ně samotné.

Připomínání Božích činů v minulosti posiluje a obnovuje naději, kterou prožíváme. Obraz „potoků na jihu“ (Ž 126,4) je výstižným obrazem toho, jak Bůh rychle a účinně jedná ve prospěch svého lidu. Jih Judska byl vyprahlým pouštním regionem. Potoky však mohly zem rychle zavlažit, když se naplnily vodou při prudkých lijácích v období dešťů. Pravidelné každoročně se opakující časné a pozdní deště byly klíčové pro zajištění dostatečné úrody (Dt 11,14; Dt 28,12). Také obraz rozsévání v slzách, ale sklizně s radostí (Ž 126,5.6) je Božím zaslíbením, které vede od těžké přítomnosti ke šťastné budoucnosti.

Konec období žní byl časem, kdy starověcí Izraelité putovali s úrodou do Božího chrámu v Jeruzalémě (Ex 34,22.26). Motiv úrody poskytl lidem v tehdejší době důležitá duchovní naučení. Tak jako tvrdá práce při setí a péči o pole, sady a vinice je odměněna radostí z bohaté úrody, tak i současné zkoušky Božího lidu budou na konci věků korunovány radostí ze spasení. Obraz velké žně poukazuje na obnovení Božího království na zemi při Kristově druhém příchodu (Am 9,13–15; Mt 9,37). I zde se ovšem objevuje téma čekání na správný čas. Je to jako při sklizni, kdy musíme trpělivě čekat, až vše dozraje a my budeme moci vidět ovoce naší práce.

**Aplikace**

`Uvažuj o některých obdobích, kdy jsi jasně viděl Hospodina působit ve tvém životě nebo v životě tvých blízkých. Jak můžeš z těchto zkušeností čerpat povzbuzení a naději v těžších chvílích?`

---

#### Dodatečné otázky k diskuzi

`V jaké době vznikl 126. žalm? Co tehdy Židé prožívali?`

`Proč tito zajatci chválí Boha za něco, co kdysi dávno prožili jejich předci?`

`Můžeme si i my „zpřítomňovat“ zázraky a zkušenosti SZ Izraele a vnímat je jako vlastní prožitek? Jaký to má efekt?`

`Na co musel spoléhat zemědělec, který v pouštních podmínkách sel v slzách obilí? Proč je příkladem pro naši víru?`

`Židé přinášeli po žních snopy do chrámu. Co vše tím vyjadřovali?`

`Jaké snopy přinese Ježíš už brzo do nebeské svatyně?`