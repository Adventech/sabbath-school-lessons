---
title: 'Čekání a Boží sobotní odpočinek'
date: 27/03/2024
---

> <p></p>
> 5Hospodine, svými skutky působíš mi radost, plesám nad činy tvých rukou: 6Tvoje činy, Hospodine, jsou tak velkolepé, tvoje záměry jsou přehluboké! [...] 11Můj roh jsi však vyvýšil jako roh jednorožce, olej nejčistší jsi na mne vylil. [...] 13Spravedlivý roste jako palma, rozrůstá se jako libanónský cedr. 14Ti, kdo v domě Hospodinově jsou zasazeni, kdo rostou v nádvořích našeho Boha, 15ještě v šedinách ponesou plody, zůstanou statní a svěží... (Ž 92,5.6.11.13–15)

**Osobní studium**

`Přečti si Ž 92. Která dvě témata spojená se dnem odpočinku zdůrazňuje tato „píseň ke dni sobotnímu“ (Ž92,1)?`

Chvála Boha za velkolepé činy jeho rukou (Ž 92,5.6) a popis spravedlivých prostřednictvím jazyka připomínajícího zahradu Eden (Ž 92,13–15) jasně ukazují na stvoření. To je první téma v tomto textu, které připomíná sobotu. Dále Ž 92 velebí Hospodina, že jako Bůh spravedlnosti zvítězil nad nepřáteli (Ž 92,8–16). Tím zdůrazňuje druhé téma soboty, kterým je vykoupení a záchrana (Dt 5,12–15). Ž 92 tedy vyvyšuje Boha za stvoření v minulosti, za to, že udržuje svět v současnosti, a poukazuje na naději v budoucnosti, kdy Bůh na konci věků ustanoví věčný pokoj a řád.

Lidé se mohou těšit ze sobotního odpočinku, protože Bůh je „Nejvyšší“ (Ž 92,2). Jeho svrchované postavení mu dává jedinečnou výhodu nad všemi jejich nepřáteli.

Přestože je Nejvyšší, Hospodin se ochotně sklání, aby zachránil ty, kteří ho prosí o pomoc. Hospodinovo dílo stvoření a zejména vykoupení tohoto stvoření by mělo inspirovat lidi, aby Boha uctívali a milovali. Vždyť život na hříchem zničené zemi bez naděje na vykoupení není nic, z čeho bychom měli být nadšeni. Milujeme, trpíme a umíráme. Mělo by to všechno nějaký smysl, kdyby neexistovala žádná naděje? Proto oslavujeme Hospodina nejen jako našeho Stvořitele, ale také jako našeho Vykupitele.

Odkaz na „nejčistší olej“ vyjadřuje žalmistovu obnovenou touhu sloužit Bohu opět jako jeho služebník (Ž 92,11). Pomazání olejem bylo symbolem posvěcení vyvolených lidí v národě – kněží a králů (Ex 40,15; 1S 10,1). Žalmista si však na popsání svého pomazání vybral neobvyklé hebrejské slovo balal, které obvykle neodkazovalo na pomazání Božích služebníků. Označuje spíše „smíchání“ oleje s jinými částmi oběti (Ex 29,2; Lv 2,4.5). Žalmistovo jedinečné použití slova balal naznačuje, že autor chce sám sebe přinést jako živou oběť a cele se zasvětit Hospodinu (Ř 12,1).

Nemělo by nás překvapit, že myšlenky o zasvěcení nacházíme právě v žalmu věnovaném sobotě. Vždyť sobota je znamením, že Hospodin posvěcuje svůj lid (Ex 31,13). Obrazy libanónských palem a cedrů pak představují Boží lid, který roste ve víře a naplno oceňuje Boží lásku a úžasné záměry, které má Bůh se stvořením. Sobota je znamením věčné smlouvy Hospodina s jeho lidem (Ez 20,20). Proto je sobotní odpočinek pro Boží lid nezbytný. Posiluje ho, aby s důvěrou čekal na Hospodina, který nakonec naplní všechna zaslíbení vyplývající z jeho smlouvy (Žd 4,1–10).

**Aplikace**

`Přečti si ještě jednou Ž 92. Jaká naděje je v textu zdůrazněna? Jak může být toto zaslíbení pro nás povzbuzením už tady a teď?`

---

#### Dodatečné otázky k diskuzi

`92. žalm je určen „ke dni sobotnímu“. Co to znamená?`

`Máš nějaké písně, které zpíváš nejraději v sobotu? O čem jsou?`

`Co bychom si podle 92. žalmu měli připomínat obzvláště v sobotu?`

`Jak nás sobotní odpočinek posiluje v našem „očekávání na Hospodina“?`

`Jak si představuješ ideální průběh soboty?`

`Čím je pro tebe sobota? Jak ji prožíváš a na co se v ní nejvíce těšíš? Proč?`

`Myslíš, že má sobota vliv i na naše zdraví? Pokud ano, tak jaký?`