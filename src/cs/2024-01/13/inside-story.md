---
title:  Misijní příběh
date:   29/03/2024
---

#### Valdenští v Polsku

_Andrew McChesney_

Ryszard Jankowski nemohl přimět policii, aby ho nechala na pokoji. Pokaždé, když si v polském letovisku u Baltského moře postavil stánek, ve kterém prodával Velký spor od Ellen Whiteové a další knihy, objevila se policie a požadovala, aby stánek s knihami odstranil.

Pak polské nakladatelství Adventistů sedmého dne vydalo speciální číslo časopisu Znamení času a církevní vedoucí poslali výtisky členům polské vlády. Jednomu z vládních ministrů se číslo tak zalíbilo, že napsal dopis, v němž žádal města v celém Polsku, aby podpořila jeho distribuci. Ryszard donesl dopis a výtisk časopisu starostovi letoviska, kde měl problémy s policií.

Na starostu to udělalo dojem. Znal ministra vlády.

"Byl to můj univerzitní profesor," řekl. "Samozřejmě, že tady ten časopis můžete volně šířit."

"Mohu dostat vaše písemné svolení?", zeptal se Ryszard.

Starosta napsal dopis a předal ho Ryszardovi.

Ryszard si dopis vzal a znovu postavil na ulici svůj stánek s knihami. Na stánek umístil časopis Znamení času spolu s Velkým sporem a dalšími knihami. Zanedlouho se objevila policie.

"V našem městě nesmíte prodávat své knihy," řekl jeden z policistů.

"Podívejte, mám dopis od starosty," řekl Ryszard.

Policisté si dopis pozorně přečetli. Pak zasalutovali a jeden z nich řekl: "Dobře, můžete zůstat."

Ale to ještě nebyl konec příběhu. Krátce nato se u stánku s knihami zastavila jedna babička. Někdo jí před časem daroval Velký spor a ona ho předčítala svému vnukovi. Velmi se mu líbila, zvláště líčení mladých lidí z valdenských rodin, kteří ve středověku s nasazením života tajně sdíleli Boží Slovo. Babička řekla Ryszardovi, že její vnuk chce být jako valdenští. Její vnuk pochopil, že musí být jako oni - věrný Božímu Slovu za každou cenu.

"Viděl váš stánek a vaší knihu _Velký spor_," řekla. "Řekl mi: 'Babičko, v našem městě jsou valdenští'. "

Babička tedy vyhledala Ryszarda, aby mu řekla o svém vnukovi. Později se připojila k Církvi adventistů sedmého dne.

_Děkujeme vám za dary třinácté soboty v roce 2017, které pomohly vybudovat televizní studio pro polský Hope Channel. Ryszard Jankowski je předsedou Církve adventistů sedmého dne v Polsku a pravidelně vystupuje v Hope Channel Polska, místní pobočce Hope Channel International._.

_Připojte se k celosvětové církvi při masové propagaci a distribuci knihy Velký spor v letech 2023 a 2024. Podrobnosti naleznete na anglicky psaných stránkách greatcontroversyproject.org._
