---
title: '„Pozvedejte ruce ke svatyni“'
date: 17/03/2024
---

> <p></p>
> 1Poutní píseň. Dobrořečte Hospodinu, všichni Hospodinovi služebníci, kteří stojíte v Hospodinově domě za nočního času. 2Pozvedejte ruce ke svatyni, dobrořečte Hospodinu! 3Hospodin ti žehnej ze Sijónu; on učinil nebesa i zemi. (Ž 134)

**Osobní studium**

`Co říká o bohoslužbě Ž 134? Jaký je výsledek uctívání Hospodina?`

Ž 134 připomíná áronovské požehnání z Nu 6,24–26 (viz také Ž 67,2) a vyzdvihuje požehnání jako základní princip a výsledek vztahu mezi Bohem a Izraelem. Lidé chválí Boha ve svatyni a Bůh žehná svému lidu ze Sijónu. Požehnání se vztahuje na celý život, protože Hospodin je Stvořitelem nebe a země. Zmínka o Sijónu jako o místě zvláštních Božích požehnání podtrhuje Hospodinovo smluvní pouto s jeho lidem. Ze smlouvy milosti tedy vyplývá, že Izrael na jedné straně využívá výsadu chválit Hospodina a na straně druhé je Hospodinem požehnán.

**Jak uvedené texty charakterizují ty, kteří uctívají Hospodina?**

`Ž 18,2`

`Ž 36,2`

`Ž 113,1`

`Ž 134,1.2`

`Ž 135,1.2`

Žalmy často mluví o těch, kdo ctí Hospodina, jako o jeho služebnících. Výraz „kteří stojíte v Hospodinově domě za nočního času“ (Ž 134,1) se pravděpodobně vztahuje na noční stráž levitů (1Pa 9,23–27) nebo na chvalozpěvy, kterými levité oslavovali Boha ve dne i v noci (1Pa 9,33).

Protože Izraelité uctívali neviditelného Boha, který nemohl být znázorněn obrazem ani sochou, svatyně sloužila k tomu, aby odrážela Hospodinovu slávu a poskytovala bezpečný prostor pro setkání hříšníků se svatým Králem. Tato setkání byla iniciována samotným Hospodinem a řídí se jeho ustanoveními a nařízeními.

„Přicházejte tedy k němu, kameni živému, jenž od lidí byl zavržen, ale před Bohem je ‚vyvolený a vzácný‘. I vy buďte živými kameny, z nichž se staví duchovní dům, abyste byli svatým kněžstvem a přinášeli duchovní oběti, milé Bohu pro Ježíše Krista“ (1Pt 2,4.5). Apoštol Pavel jen jinými slovy vyjadřuje stejné myšlenky, jaké jsou představeny v žalmech uvedených výše. Věřící, kteří se nyní stali svatým kněžstvem, vzdávají chválu a vděk Pánu Ježíši Kristu, Stvořiteli a Vykupiteli, za všechno dobré, co pro ně udělal.

**Aplikace**

`Jako novozákonní věřící máme i kněžskou roli – jsme povoláni zprostředkovat světu evangelium. Jaké účinné způsoby a prostředky k tomu můžeme využít?`

---

#### Dodatečné otázky k diskuzi

`Jak rozumíš tomu, že Hospodin „žehná ze Sijónu“?`

`Proč si museli Židé přicházet pro požehnání „na Sijón“?`

`Kde žehná Stvořitel dnes, když už na Sijónu nestojí chrám, ale mešita?`

`Dostáváme požehnání i když jsme sami? Nebo jen „v chrámu“?`

`Které požehnání nemůžeme obdržet, pokud se dobrovolně vzdáme možnosti chválit Boha ve společenství spoluvěřících?`

`Jak nám společná bohoslužba pomáhá lépe vnímat neviditelného Boha?`

`Těšíš se na bohoslužbu? Proč? Co ti přináší?`