---
title: '„Vypravujte mezi pronárody o jeho slávě“'
date: 20/03/2024
---

> <p></p>
> 1Zpívejte Hospodinu píseň novou, zpívej Hospodinu, celá země! 2Zpívejte Hospodinu, dobrořečte jeho jménu, zvěstujte den ze dne jeho spásu, 3vypravujte mezi pronárody o jeho slávě, mezi všemi národy o jeho divech, 4neboť veliký je Hospodin, nejvyšší chvály hodný, budí bázeň, je nad všechny bohy. (Ž 96,1–4)

**Osobní studium**

`O jakých různých možnostech uctívání hovoří Ž 96?`

Uctívání Hospodina zahrnuje zpívání k jeho oslavě (Ž 96,1.2), dobrořečení jeho jménu (Ž 96,2), vyprávění o jeho dobrotě a velikosti (Ž 96,3.4) a přinášení darů do jeho chrámu (Ž 96,8). Kromě těchto známých věcí Ž 96 vyzdvihuje jednu méně zjevnou možnost uctívání, kterou je nadšené vyprávění o Hospodinu a jeho království jiným národům (Ž 96,2.3.10).

Zpívání, chválení, přinášení darů a sdílení evangelia nejsou oddělené, nezávislé činy. Jedná se spíše o různé projevy uctívání. Svědectví o spasení v Kristu všem národům dává chválení smysl a uctívání obsah. Všimněme si, jak se důvody k uctívání shodují s poselstvím, které máme hlásat jiným národům: „veliký je Hospodin, nejvyšší chvály hodný, budí bázeň, je nad všechny bohy“ (Ž 96,4), protože „všechna božstva národů jsou bůžci, ale Hospodin učinil nebe“ (Ž 96,5), „Hospodin kraluje“ (Ž 96,10) a „přichází soudit zemi“ (Ž 96,13). Cílem evangelizace je tedy sjednotit ostatní národy s Božím lidem a spojit celé stvoření v uctívání Hospodina (Ž 96,11–13).

Uctívání pramení z vnitřního uznání toho, že Hospodin je Stvořitel, Král a Soudce (Ž 96,5.10.13). Uctívání tedy zahrnuje připomínání minulých Božích činů (stvoření), slavení jeho zázraků v současnosti (Bůh udržuje svět a vládne) a očekávání jeho budoucích skutků (soud na konci času a nový život v novém nebi a na nové zemi).

Soud v žalmech znamená obnovení božského řádu týkajícího se klidu, spravedlnosti a všeobecného blaha ve světě, který v současnosti trpí pod vlivem nespravedlnosti, bolesti a smrti. Proto se celá země raduje v očekávání Božích soudů (Ž 96,10–13; Ž 98,4–9). Skutečnost, že Hospodin je spravedlivý Soudce, by měla lidi motivovat, aby ho uctívali ve svaté bázni. Měli by si uvědomit, že uctívání nemohou brát na lehkou váhu (Ž 96,9). Uctívání zahrnuje obrovskou radost a důvěru (Ž 96,1.2.11–13) a také svatou bázeň a úctu (Ž 96,4.9).

Výzva Ž 96 uctívat Stvořitele a Soudce se odráží v i závěrečném zvěstování evangelia světu, jak ho nacházíme v poselství tří andělů ze Zj 14,6–12. Zdá se, že tento žalm obsahuje témata, která budeme hlásat na konci dějin: stvoření, spasení („věčné evangelium“), uctívání a soud.

**Aplikace**

`Porovnej Ž 96 s poselstvím tří andělů (Zj 14,6–12). V čem přináší stejné základní pravdy jako poselství na konci času, které máme ohlašovat světu?`

---

#### Dodatečné otázky k diskuzi

`Jak bys s pomocí úvodu 96. žalmu definoval, jak vypadá v praxi „uctívání Hospodina“?`

`Proč jsme vybízeni, abychom o Boží slávě „vypravovali mezi pronárody“?`

`Kdo jsou to ty pronárody a komu o Boží slávě máme dnes vyprávět my?`

`Proč je důležité uznat, že Hospodin je Stvořitel, Král a Soudce?`

`Jak se toto „vnitřní uznání“ Božích pravomocí projeví v našem životě?`

`Proč náš svět potřebuje „Boží soud“? Co vše vyřeší?`

`Která čtyři témata z 96. žalmu jsou i dnes zvláště aktuální?`