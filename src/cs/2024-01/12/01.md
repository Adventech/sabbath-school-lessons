---
title: 'Chválu vzdejte Hospodinu'
date: 16/03/2024
---

### Texty na tento týden
Ž 134; Iz 42,10–12; Zj 14,3; Ž 15; Ž 101,1–3; Ž 96; Zj 14,6–12; J 4,23.24

> <p>Základní verš</p>
> „Budu zpívat Hospodinu po celý svůj život, svému Bohu zpívat žalmy, dokud budu.“ (Ž 104,33)

Během života naše zkušenost s Boží milostí a mocí roste. Měli bychom si pak spolu s žalmistou položit otázku: „Jak se mám odvděčit Hospodinu, že se mne tolikrát zastal“ (Ž 116,12)? Nejlepší odpovědí na tuto otázku je být věrný Bohu.

V žalmech není Izrael jen národem, ale také „velkým shromážděním“ (Ž 22,23.26; Ž 35,18). To odhaluje hlavní úkol, ke kterému byl Izrael povolán – společně chválit a oslavovat Boha a vydávat o něm svědectví jiným národům. Hospodin totiž chce, aby se k těmto chválám jeho lidu připojil celý svět. Jeho lidem jsou všichni spravedliví, kteří uctívají Hospodina a mají svou naději v něho a v jeho lásku.

Písmo označuje jako ideální společné chválení Hospodina ve společenství věřících. To samozřejmě neznamená, že by modlitba a chvála jednotlivce v Izraeli měly nějaký podřadný význam. Soukromé uctívání a chválení Boha tvoří základ pro společné uctívání (Ž 22,23.26) a plně se rozvíjí právě ve společenství věřících. Společenství, které chválí Hospodina, je v žalmech nazýváno také „kruh přímých“ (Ž 111,1). Lidé „přímého“ srdce znají Boha (Ž 36,11) a Bůh zná je (Ž 37,18). Tato skutečnost má vliv na celý jejich život.

**Osnova lekce**

V předposlední lekci budou stát v centru naší pozornosti žalmy „oslavné“, v nichž autoři chválí Hospodina, který jako jediný zasluhuje naši úctu. Zároveň uvidíme, jak tato oslava Hospodina a úcta před ním ovlivňuje život nás samotných.

- Ž 134: Oslava Hospodina a přijetí jeho požehnání (neděle)
- Ž 33,3; Ž 40,4: Oslava Hospodina „novou písní“ (pondělí)
- Ž 16: Oslava Hospodina a dar svatosti (úterý)
- Ž 96: Oslava Hospodina jako svědectví pro všechny národy (středa)
- Ž 40,7–9: Oslava Hospodina a život podle jeho vůle (čtvrtek)

---

#### Dodatečné otázky k diskuzi

`Co je to chvála?`

`Proč se má chvála Hospodinu „vzdávat“?`

`Jakou roli hraje ve vzdávání chvály Hospodinu naše poslušnost?`

`Proč nemá většina křesťanů ráda diskuze o poslušnosti?`

`Jakou roli hraje v našem duchovním životě soukromé uctívání Hospodina a jakou to společné, veřejné?`