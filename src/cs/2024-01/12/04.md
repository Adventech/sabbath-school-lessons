---
title: '„Hospodine, kdo smí pobývat ve tvém stanu?“'
date: 19/03/2024
---

> <p></p>
> 1Davidův. Hospodine, kdo smí pobývat v tvém stanu, kdo smí bydlet na tvé svaté hoře? 2Ten, kdo žije bezúhonně, ten, kdo jedná spravedlivě, ten, kdo ze srdce zastává pravdu. (Ž 15,1.2)

> <p></p>
> 3Kdo vystoupí na Hospodinovu horu? A kdo stanout smí na jeho svatém místě? 4Ten, kdo má čisté ruce a srdce ryzí, ten, kdo nezneužije mou duši, ten, kdo nepřísahá lstivě. 5Ten dojde požehnání od Hospodina, spravedlnosti od Boha, své spásy. 6To je pokolení těch, kdo se na jeho vůli dotazují. Ti, kdo hledají tvou tvář – toť Jákob. (Ž 24,3–6)

**Osobní studium**

`Kdo je podle Ž 15 hoden uctívat Boha v jeho přítomnosti?`

Text žalmu odpovídá na položenou otázku shrnutím požadavků, které nacházíme již v Božím zákoně a u proroků: ten, jehož činy („jedná spravedlivě“) a charakter („ze srdce“) (Ž 15,2; viz také Dt 6,5; Mi 6,6–8) odrážejí činy a charakter Boží. Svatyně byla svatým místem a vše v ní, včetně kněží, bylo odděleno pro Boha. Svatost je tedy povinným požadavkem pro vstup do Boží přítomnosti. Svatost Izraele měla být úplná: uctívání mělo být propojeno s morálními zásadami a mělo se týkat všech oblastí života. Zákon byl dán Božímu lidu, aby mohl naplnit svůj největší potenciál, tedy žít jako královské kněžstvo. Královské kněžství zahrnuje svatý život v Boží přítomnosti a zprostředkování požehnání smlouvy i jiným národům.

**Co podle uvedených textů znamená být „čistý“ nebo „bezúhonný“?**

`Ž 24,3–6`

`Ž 101,1–3`

K vyjádření čistoty, bezúhonnosti a dokonalosti se ve Starém zákoně používá slovo tamim. „Čisté“ nebo „bezúhonné“ srdce je nejdůležitější charakteristikou těch, kdo slouží Bohu. „Dokonalá“ réva je celá, nepoškozená a zdravá (Ez 15,5). Obětní zvířata musela být tamim, tedy bez vady (Lv 22,21–24). „Dokonalá“ řeč je naprosto pravdivá (Jb 36,4). „Dokonalé srdce“ je tedy srdce čisté (Ž 24,4) a bezúhonné (Ž 15,2). Hledá Boha (Ž 24,6) a je obnoveno Božím odpuštěním (Ž 51,4–12). Bezúhonný život pramení z uznání Boží milosti a jeho spravedlnosti. Boží milost inspiruje a umožňuje Božím služebníkům žít v bázni před Hospodinem. Je to život ve společenství s Bohem a v podřízení se jeho slovu. Oddaný a zbožný život oslavuje Boha, ne člověka. Za povšimnutí stojí, že většina požadavků v Ž 15 je uvedena formou záporu (Ž 15,3–5). Nejde o to, abychom si svým jednáním získali Boží přízeň, ale abychom se vyhýbali tomu, co nás od Boha odděluje.

**Aplikace**

`Díky jakým vědomým rozhodnutím se můžeme chránit před jednáním, které nás odvádí od Boha? Jaké jednání odvádí od Boha tebe? Jak se mu můžeš vyhnout?`

---

#### Dodatečné otázky k diskuzi

`Proč Davida tolik zajímá (a možná i trápí) otázka, kdo smí „pobývat“ v Boží blízkosti?`

`Přemýšlíš někdy nad svým spasením a máš pochybnosti? Proč se nám to děje, když podle NZ „kdo má Syna, má život věčný“?`

`Jakou odpověď nabízí na tuto otázku žalmy?`

`Jakou roli hraje v životě křesťana Boží zákon?`

`Co se ti vybaví, když čteš o „bezúhonném srdci“?`

`Jak můžeme získat „bezúhonné“ nebo také „čisté“ srdce?`

`Proč se máme vyhýbat všemu, co nás vzdaluje od Boha?`