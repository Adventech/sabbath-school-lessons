---
title: 'Podněty k zamyšlení'
date: 22/03/2024
---

Přečtěte si kapitolu „Síla modlitby“ z knihy Cesta k vnitřnímu pokoji (SC 93–104; CVP 96–104).

Ústředním bodem správného uctívání byla důležitost pravého pokání: „Litovat svých hříchů a rozejít se s nimi – to je pokání. Žádného hříchu se nevzdáme, pokud si neuvědomíme, jak je škodlivý. V našem životě nedojde ke skutečné změně, dokud nepřestaneme mít hřích rádi a pokud se nerozhodneme s ním skoncovat.

Mnozí z nás nechápou, co je to pokání. Litují, že se dopustili něčeho špatného. Dokonce se začnou jinak chovat, mají strach, že je jejich nesprávné činy přivedou do neštěstí. To ale není skutečné pokání, o jakém mluví Bible. Tito lidé litují, že jim spáchané zlo může přinést nepříjemnosti, nelitují však vlastního nesprávného jednání. Ezauovi bylo líto, že jako důsledek svého nesprávného jednání provždy ztratil otcovské požehnání a bohatství. Balaám se vyděsil, když na cestě před sebou uviděl anděla s taseným mečem. Uznal: ‚Zhřešil jsem‘, protože se bál o život. Nebylo mu však skutečně líto toho, co dělal. Nezměnil postoj a nelitoval činu, který zamýšlel spáchat. Jidáš prodal svého Mistra lidem, kteří jej chtěli zavraždit. Dodatečně potom litoval: ‚Zhřešil jsem, zradil jsem nevinného člověka!‘ (Mt 27,4)“ (SC 22.23; CVP 25)

„Přestože Bůh nebydlí v chrámech, účastní se shromáždění svého lidu. On totiž slíbil, že když se lidé sejdou, aby vyznávali své hříchy a modlili se jeden za druhého, navštíví je svým Duchem. Dokud však ti, kdo přišli uctívat Boha, neodloží veškerou svou špatnost, bude jejich setkávání zbytečné. Ti, kdo uctívají Boha, musejí ‚ho uctívat v Duchu a v pravdě. A Otec si přeje, aby ho lidé takto ctili‘ (J 4,23).“ (PK 50; OSU 18)

**Otázky k rozhovoru**

`1. Jakou největší oběť může člověk přinést Bohu? (Viz Ž 40,7–11; Ř 12,1.2.)`

`2. Jak je spojena osobní bohoslužba s uctíváním Boha ve společenství věřících? Proč potřebujeme obojí? Jak se navzájem ovlivňují?`

`3. Mnoho lidí má dojem, že uctívání zahrnuje jen modlitby, zpěv chvalozpěvů a studium Bible a duchovní literatury. Přestože jsou tyto činnosti pro zbožný život důležité, proč se nemůžeme omezit jen na ně? Uveďte několik příkladů jiných forem uctívání.`

`4. Ellen G. Whiteová napsala: „Náš Bůh je laskavý a soucitný Otec. Práce pro něj má být radostným zážitkem. Oslava Boha a služba Bohu nám má přinášet radost.“ (SC 103; CVP 103) Jak se může stát uctívání Hospodina naší „radostí“?`

---

#### Dodatečné otázky k diskuzi

`Jaké pocity plnily tvé nitro během tvého osobního studia této lekce?`

`Jakou roli sehrává naše pokání v přípravě na chválení Boha?`

`Co je lepší? Poslouchat Boha ze strachu, nebo z vděčnosti a lásky? Proč?`

`Kdyby sis mohl vybrat, jakou píseň by sis s námi teď rád zazpíval? Proč právě tuto?`