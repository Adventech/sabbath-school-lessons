---
title: 'Když Bůh nemá radost z obětí'
date: 21/03/2024
---

> <p></p>
> 7Obětní hod ani oběť přídavnou sis nepřál, nýbrž protesals mi uši; nežádals oběť zápalnou ani oběť za hřích. 8Tu jsem řekl: Hle, přicházím, jak ve svitku knihy o mně stojí psáno. 9Plnit, Bože můj, tvou vůli je mým přáním, tvůj zákon mám ve svém nitru. (Ž 40,7–9)

> <p></p>
> 23Ale přichází hodina, ano, již je tu, kdy ti, kteří Boha opravdově ctí, budou ho uctívat v Duchu a v pravdě. A Otec si přeje, aby ho lidé takto ctili. 24Bůh je Duch a ti, kdo ho uctívají, mají tak činit v Duchu a v pravdě. (J 4,23.24)

**Osobní studium**

**Jakému důležitému problému se věnují uvedené texty? Proč Bůh nemá radost z obětí, ačkoli je přikázal ve svém Slově (Gn 20,24)?**

`Ž 40,7–9`

`Ž 50,7–23`

`Ž 51,18–21`

Podobně jako proroci, i žalmisté kritizují nesprávné pohnutky a způsoby uctívání. Hlavní myšlenkou těchto textů není Hospodinův odpor vůči přinášení obětí a slavení svátků Izraele, ale příčinou této silné nevole je prudký rozpor mezi povrchním uctíváním a skutečnou zbožností.

Bůh nekárá lidi za přinesené oběti, ale za bezbožnost a skutky nespravedlnosti, které páchají ve svém osobním životě (Ž 50,8.17–21). Autoři žalmů nevystupují proti uctívání a přinášení předepsaných obětí, ale proti samolibým obětem a bezobsažnému uctívání, které se projevuje nespravedlností „nábožných“ lidí.

Když se vytvoří hluboká propast mezi vnějšími projevy uctívání a správnou vnitřní motivací, samotné rituály se obvykle stanou důležitějšími než pravá zkušenost setkání s Bohem. Uctívání se tak soustřeďuje na vyprázdněné rituály, místo aby uprostřed uctívání stál Bůh, na kterého mají všechny tyto rituály poukazovat a mají ho zjevovat.

`Jak souvisí Ježíšova slova v J 4,23.24 s varováním výše uvedených žalmů?`

Samotné přinášení obětí nestačí. K čemu by byly tyto oběti dobré, kdyby srdce těch, kteří je přinášejí, nebylo naplněno pokáním, vírou a lítostí nad spáchanými hříchy? Jen když je obětování zvířat doprovázeno pokáním a upřímným díkůvzdáním, mohou se Bohu líbit jako „oběti spravedlnosti“ (Ž 51,21; viz také Ž 50,14). Ježíš se odkazuje na slova proroka Izajáše a říká: „Lid tento ctí mě rty, ale srdce jejich je daleko ode mne“ (Mt 15,8). Žalmisté vnímali stejné problémy, na které později poukazoval Ježíš. Šlo zejména o kritiku náboženských vůdců, se kterými se Ježíš nejčastěji dostával do konfliktů během své pozemské služby.

**Aplikace**

`Co můžeš udělat pro to, abys i přes velké poznání nepadl do pasti přesvědčení, že stačí znát pravdu a zachovávat církevní obřady a zvyky?`

---

#### Dodatečné otázky k diskuzi

`Proč jsou při našem uctívání Hospodina důležité naše pohnutky?`

`Jaké pohnutky můžeme mít k uctívání Hospodina?`

`V jakých situacích Bůh odmítá i naše „oběti“, které mu přinášíme?`

`Kdy a jak dochází k tomu, že se naše rituály „vyprazdňují“?`

`Jak vzniká rozpor mezi tím, jak se tváříme navenek a naší vnitřní motivací k uctívání Stvořitele?`

`Co je podle 51. žalmu tou správnou obětí, kterou Bůh „nepohrdne“?`