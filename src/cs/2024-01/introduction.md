### Úvod

#### Žalmy – důvěrné setkání člověka s Bohem

Žalmy, jak je nacházíme v Bibli, jsou modlitby a písně oslavující Boha. Jejich texty vyjadřují radost, smutek i zoufalství. Zaznívaly v soukromí i na veřejnosti. Autory jsou králové, básníci, kněží i obyčejní lidé. Vyjadřují myšlenky spravedlivých, ale i zlomených, kajících hříšníků. Kniha žalmů slouží mnoha generacím věřících jako kniha modliteb i zpěvník.

Žalmy vděčí za svou mimořádnou hodnotu skutečnosti, že zatímco většina Bible promlouvá k nám, žalmy mluví za nás a s námi. Žalmy přinášejí požehnání, naději a oživení. Jsou návodem pro sebereflexi i zamyšlením nad Boží velikostí. Přinášejí úlevu, když člověk křičí v zoufalství z hlubin trápení. A povzbuzují k novému odevzdání se do Boží ruky. Proto není překvapivé, že mnozí lidé vnímají biblické žalmy jako své vlastní modlitby. Uvědomují si totiž, že žalmy často rezonují s jejich vlastními pocity a zkušenostmi. Martin Luther o Knize žalmů řekl: „Kde lze najít vznešenější slova k vyjádření radosti než v žalmech chvály nebo vděčnosti? V nich můžeme nahlédnout do srdcí všech svatých, jako kdybychom se dívali do čarokrásné zahrady nebo hleděli do nebe. [...] Nebo kde je možné najít hlubší, kajícnější a smutnější slova k vyjádření zármutku než v žalmech? V nich vidíme do srdcí všech svatých, jako bychom se dívali do tváře smrti nebo hleděli přímo do pekla, tak temná a bezútěšná je scéna, kterou vykreslují měnící se stíny Božího hněvu. [...] Proto je snadné pochopit, proč je Kniha žalmů oblíbenou knihou všech svatých. Neboť každý člověk v ní najde žalmy pro konkrétní příležitost, které vyhovují jeho potřebám, jako by tam byly jen pro něj. V žádné jiné knize nenajde slova, která by stejně, nebo dokonce lépe vyjadřovala jeho pocity.“ (LUTHER M. Selections From His Writings. New York: Anchor Books, 1962, s. 39.40)

Abychom zakusili moc žalmů, která mění životy, zpívejme a modleme se prostřednictvím jejich textů. Tak to dělaly generace věřících, kteří biblické žalmy používali k vyjádření své chvály, proseb, vyznání, nářků i díků adresovaných svrchovanému Bohu milosti a spravedlnosti.

Proč vlastně Knihu žalmů studujeme? Stejně jako ostatní části Písma, i biblické žalmy byly napsány v určitém historickém, teologickém a literárním kontextu. Úkolem studia je přiblížit svět žalmů současným čtenářům. Je třeba poznamenat, že zatímco žalmy jsou modlitbami Božího lidu, a dokonce i modlitbami, které se modlil Ježíš jako vtělený Bůh, jsou také modlitbami o Ježíši. Jsou Božím zjevením lidstvu. Dalším úkolem studia biblických žalmů je tedy učit se z nich o všem, co Bůh udělal, dělá a bude dělat pro svět v Ježíši Kristu a jeho prostřednictvím.

Přestože Knihu žalmů tvoří 150 poetických textů, tato sbírka nevznikla náhodným výběrem, jak by se mohlo někomu zdát. Žalmy vydávají svědectví o duchovní cestě, která je společná mnoha Božím dětem. Tato pouť začíná vírou, která je pevně založena na svrchované Boží vládě, kde je dobro odměněno a zlo potrestáno. Během našeho studia budeme zkoumat, co se stane, když do dobře fungujícího světa víry vtrhne zlo. Můžeme mít i tehdy jistotu, že Bůh stále vládne? Jak mohou věřící „zpívat Hospodinovu píseň v cizí zemi“?

Modleme se, aby nás biblické žalmy posilovaly na naší životní cestě, abychom se i jejich prostřednictvím mohli každý den setkávat s Bohem a aby naše setkání byla stále důvěrnější, a to až do dne, kdy uvidíme Ježíše Krista tváří v tvář.

_Dragoslava Santrac, PhD, je šéfredaktorkou Encyklopedie adventistů sedmého dne, mimořádnou profesorkou náboženství a Starého zákona a docentkou Starého zákona a biblických jazyků. Je také autorkou části Žalmy 76–150 pro Mezinárodní biblický komentář adventistů sedmého dne._