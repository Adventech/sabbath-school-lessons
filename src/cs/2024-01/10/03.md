---
title: 'Oslava Boha a připomínání si minulosti'
date: 04/03/2024
---

> <p></p>
> 1Chválu vzdejte Hospodinu a vzývejte jeho jméno, uvádějte národům ve známost jeho skutky, 2zpívejte mu, pějte žalmy, přemýšlejte o všech jeho divech, 3honoste se jeho svatým jménem, ať se zaraduje srdce těch, kteří hledají Hospodina! 4Dotazujte se na vůli Hospodinovu a jeho moc, jeho tvář hledejte ustavičně. 5Připomínejte divy, jež vykonal, jeho zázraky a rozsudky jeho úst, 6potomkové Abrahama, jeho služebníka, Jákobovi synové, jeho vyvolení! (Ž 105,1–6)

**Osobní studium**

`Přečti si Žalm 105. Které historické události připomíná tento žalm? Jaká ponaučení z těchto událostí zdůrazňuje autor žalmu?`

Žalm 105 připomíná klíčové události, které formovaly smluvní vztah mezi Hospodinem a jeho lidem. Zaměřuje se na Boží smlouvu s Abrahamem, která se týkala zaslíbené země pro něj a jeho potomky. Tento slib byl znovu potvrzen Izákovi a Jákobovi a naplnil se u Josefa, Mojžíše, Árona a během dobývání Kenaanu. Připomínáním minulých Hospodinových skutků žalm posiluje naději všech generací Božího lidu, protože obdivuhodné Boží skutky v minulosti jsou zárukou neměnné Boží lásky k jeho lidu po všechny časy (Ž 105,1–5.7.8).

Žalm 105 se podobá Žalmu 78 (viz včerejší lekci) tím, že zdůrazňuje Boží věrnost během celé historie vyvoleného národa. Oba žalmy tak nejen slaví Boha, ale snaží se inspirovat i posluchače (čtenáře) k věrnosti Hospodinu. Na rozdíl od Žalmu 78 však Žalm 105 nepřipomíná minulé chyby lidí, protože sleduje odlišný cíl.

Autor Žalmu 105 se snaží převyprávět dějiny izraelského národa prostřednictvím života největších patriarchů. Poukazuje na prozřetelné Boží vedení a také na to, jak patriarchové trpělivě snášeli potíže. Tuto jejich vytrvalou věrnost Bůh bohatě odměnil. Žalm 105 proto zve lidi, aby následovali víru patriarchů a s důvěrou očekávali Boží vysvobození, které přijde v pravý čas.

Žalm 105 obsahuje hymnickou poznámku (Ž 105,1–7), která připomíná, že chce-li Boží lid skutečně oslavovat Boha, potřebuje nejprve znát své dějiny. Historie nám pomáhá upevnit naši víru a přináší nám nespočet důvodů, proč chválit Boha.

O těch, kdo uctívají Boha, mluví text jako o potomcích Abrahama a synech Jákoba (Ž 105,6). Jsou vlastně naplněním Božího zaslíbení daného Abrahamovi, neboť jejich prostřednictvím se z Abrahama stal „velký národ“ (Gn 15,3–6). Žalmista podtrhuje kontinuitu mezi patriarchy a následujícími generacemi Božího lidu. Text zároveň zdůrazňuje, že „je to Hospodin, náš Bůh, kdo soudí celou zemi“ (Ž 105,7). Jde o napomenutí věřícím, aby nezapomněli, že „náš Bůh“ je svrchovaným Pánem celého světa a že jeho láskyplná dobrota se vztahuje na všechny národy (Ž 96,1; Ž 97,1). Tato jasná výzva k věrnosti je určena každé generaci věřících.

**Aplikace**

`Cítíme se (jako adventisté) být Abrahamovými potomky? Co se můžeme naučit ze zmíněných dějin Božího lidu my dnes?`

---

#### Dodatečné otázky k diskuzi

`Proč si Židé připomínali klíčové události ze své historie?`

`Pokud bys měl napsat žalm, v němž bys vzpomínal na velké Boží zázraky ze svého života, které by to byly?`

`V jakých situacích je dobré oslavovat Boha za „slavnou“ minulost?`

`Které Boží vlastnosti nám může pohled do minulosti připomenout?`

`Pomáhá ti vzpomínka na dřívější Boží pomoc, když jsi v nouzi, voláš k Bohu a náš pocit, že už dlouho neodpovídá? Jak?`

`Má oslava Boha nějakou spojitost s naším hledáním Boží vůle? Jakou?`
