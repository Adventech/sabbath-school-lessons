---
title: 'Pokání a připomínání minulosti'
date: 05/03/2024
---

> <p></p>
> 40Hospodin vzplál hněvem proti svému lidu, svoje dědictví si zhnusil, 41vydal je do rukou pronárodů, vládli jim ti, kdo je měli v nenávisti. 42Utiskovali je jejich nepřátelé, byli jimi pokořeni, dostali se do područí. 43Mnohokrát je vysvobodil; svými nápady však vzpírali se opět, ale na svou nepravost jen dopláceli. 44On jejich soužení viděl, slyšel jejich bědování, 45kvůli nim si připomínal svoji smlouvu, ve svém velkém milosrdenství měl s nimi soucit. 46Dal jim dojít slitování u všech, kteří je odvlekli do zajetí. 47Hospodine, zachraň nás, náš Bože, shromáždi nás z pronárodů, tvému svatému jménu budeme vzdávat chválu, budeme tě chválit chvalozpěvem. 48Požehnán buď Hospodin, Bůh Izraele, od věků až na věky! A všechen lid ať řekne: „Amen.“ Haleluja. (Ž 106,40–48)

**Osobní studium**

`Které historické události popisuje Ž 106? Na jaká ponaučení zaměřuje autor naši pozornost?`

Také 106. žalm připomíná důležité události z dějin Izraele, včetně exodu, pobytu na poušti a života v Kenaanu. Mluví o ohavných hříších otců, které vyvrcholily v generaci odvedené do vyhnanství. Žalm téměř jistě vznikl v době, kdy se národ nacházel v Babylónu nebo po návratu ze zajetí. Žalmista, inspirovaný Duchem svatým, popsal nejen historické události související s vyhnanstvím, ale zformuloval i poučení z této národní tragédie.

Podobně jako jiné žalmy, i tento žalm po­ukazuje na Boží věrnost smlouvě milosti, díky níž zachránil svůj lid v minulosti (Ž 106,45). Vyjadřuje naději, že Bůh opět projeví svému kajícímu lidu přízeň a dovede ho zpět (Ž 106,47). Prosba o vysvobození není nějaké zbožné přání, ale modlitba víry založená na ujištění, že Bůh již v minulosti svůj lid opakovaně zachránil (Ž 106,1–3) a že je vytrvalý ve věrnosti smlouvě, kterou uzavřel se svým lidem.

Připomenutí selhání Izraelců v dějinách je v Ž 106 neoddělitelně spojeno s vyznáním hříchů a uznáním, že nejsou lepší než jejich předkové. Současná generace přiznává, že je ještě horší než minulé generace. Uvědomuje si totiž následky nepravostí svých předků a to, jak Bůh uplatnil svou velkou trpělivost a milost při jejich záchraně, byť v minulosti záměrně kráčeli špatnými cestami.

Pokud toto propojení s minulostí platilo pro Boží lid v době babylónského vyhnanství, i my bychom si měli být vědomi následků hříchu a také velikosti Boží milosti a důležitosti pokání. Nemluvě o tom, že dnes víme o Boží zachraňující milosti nejen z dějin Izraele, ale také prostřednictvím jejího zjevení v Ježíši Kristu na kříži.

Dobrou zprávou Ž 106 je, že Boží vytrvalá láska je vždy větší než hříchy lidí (Ž 106,8–10.30.43–46). Klíčová úloha Mojžíše a Pinchase při odvracení Božího hněvu poukazuje na význam a důležitost Kristovy přímluvné služby ve prospěch věřících. Jen díky osobní zkušenosti s Boží milostí můžeme ve svém životě prožívat příběh záchrany.

**Aplikace**

`Biblický text říká: „Rychle však na jeho činy zapomněli, nečekali trpělivě na jeho pokyn“ (Ž 106,13). Proč i my zapomínáme a jsme netrpěliví? Jak to můžeme změnit?`

---

#### Dodatečné otázky k diskuzi

`Co je to pokání a jak vypadá v praxi?`

`Proč je dobré si někdy připomínat i naše nezdary a pády?`

`Jak se cítíš v blízkosti svatého a dokonalého Boha?`

`Co ti pomáhá věřit tomu, že tě Bůh přijímá, navzdory tvým selháním?`

`Proč mluvíme raději o svých vítězstvích, než o prohrách?`

`Jak se Bůh dívá na naše prohry a pády? Co si v takových chvílích přeje?`

`Máš někdy pocit, že ti před námi nebyli nic moc? Co dopouští Bůh k naší záchraně, když propadáme takové pýše?`
