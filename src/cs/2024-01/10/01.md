---
title: 'Lekce z minulosti'
date: 02/03/2024
---

### Texty na tento týden
Ž 78; Ž 105; Ga 3,29; Ž 106; Ž 80, Nu 6,22–27; Ž 135

> <p>Základní verš</p>
> „Otevřu svá ústa ku přísloví, předložím hádanky dávnověké. Co jsme slýchali a o čem víme, to, co nám otcové vyprávěli, nebudeme tajit jejich synům. Budeme vyprávět budoucímu pokolení o Hospodinových chvályhodných činech, o mocných skutcích a divech, jež konal.“ (Ž 78,2–4)

V mnoha žalmech má chvála formu vyprávění o mocných Hospodinových skutcích spásy. Tyto žalmy se často nazývají „žalmy dějin spásy“ nebo „historické žalmy“. Mnohé z nich vyzývají Boží lid, aby se poučil ze svých dějin, a to zejména ze svých chyb a z omylů svých předků. Některé historické žalmy obsahují důležitou hymnickou vsuvku, která vyzdvihuje minulé Boží skutky, které udělal ve prospěch Božího lidu, a posiluje důvěru lidí v Hospodina. Jen on totiž může vysvobodit lidi z nesnází a díky své věrnosti to i skutečně dělá.

Zvláštní přitažlivost historických žalmů je v tom, že nám pomáhají vnímat naše životy jako součást dějin Božího lidu a chápat tyto dějiny jako naše vlastní. Vzhledem k tomu, že jsme se prostřednictvím Krista stali součástí velké rodiny Božího lidu všech dob (Ř 8,15; Ř 9,24–26; Ga 4,6.7), historické dědictví starověkého lidu Izraele je popisem i našeho duchovního původu. Proto se nejen můžeme, ale také bychom se měli poučit z jejich minulosti, která je v duchovním smyslu také naší minulostí.

Je důležité si uvědomit, že každá generace Božího lidu hraje sice časově ohraničenou, ale v celkovém významu důležitou roli. Právě na Božím lidu Bůh totiž odhaluje své svrchované záměry a tím zjevuje i podstatu svého charakteru, o který jde ve velkém sporu.

**Osnova lekce**

Studium této lekce se zaměřuje na tzv. „historické žalmy“, tedy ty, které nabízejí pohled zpět do dějin izraelského národa. Naučení hledají jak v pádech a omylech Božích dětí, tak i v tom, jak je Bůh ve své milosti vedl.

- Ž 78: Poučení z vlastních chyb v minulosti (neděle)
- Ž 105: Poučení z velkých Božích činů minulosti (pondělí)
- Ž 106: Naučení o lidské slabosti a Boží milosti (úterý)
- Ž 80: Naučení o Boží spravedlnosti i milosti (středa)
- Ž 135: Naučení o Boží svrchovanosti (čtvrtek)

---

#### Dodatečné otázky k diskuzi

`Přemýšlíš rád o tom, co už je za tebou? Proč?`

`Myslíš, že má cenu se „vrtat“ v minulosti?`

`Co jsou to ty „historické žalmy“ a s jakým záměrem byly psány?`

`Co děláš, když si uvědomíš nějakou svou chybu (hřích)?`

`Kdy pro nás může být přemýšlení o minulosti užitečné?`

`Proč se máme o své zkušenosti dělit s „budoucím pokolením“?`
