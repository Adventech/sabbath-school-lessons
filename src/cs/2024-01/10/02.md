---
title: 'Hospodinova neustálá věrnost'
date: 03/03/2024
---

> <p></p>
> 52Ale svůj lid vedl jako ovce, jako stádo je převedl pouští, 53vodil je bezpečně, strach mít nemuseli, jejich nepřátele pohltilo moře. 54Dovedl je až k území své svatyně, k této hoře, kterou pravicí svou získal. 55Vypudil před nimi pronárody, jejich zem rozměřil na dědictví, v jejich stanech ubytoval izraelské kmeny. 56Ale pokoušeli ho a vzdorovali Bohu nejvyššímu a nedbali na svědectví jeho, 57odpadali, byli věrolomní jak otcové jejich, selhávali jako záludný luk. 58Na posvátných návrších ho uráželi, svými modlami ho podnítili k žárlivosti. 59Bůh se rozlítil, když to vše slyšel, velmi si zprotivil Izraele: 60opovrhl svým příbytkem v Šílu, stanem, v němž přebýval mezi lidmi. (Ž 78,52–60)

**Osobní studium**

`Přečti si Ž 78. Která tři klíčová historická období jsou zdůrazněna v tomto žalmu? Jaká poučení se podle Asafa v těchto příbězích opakují?`

Ohlédnutí se za minulostí Izraele zdůrazňuje na jedné straně Boží věrnost a na straně druhé nevěrnost Izraele. Takový pohled do minulosti by měl být poučením pro budoucí generace, aby neopakovaly chyby svých předků, ale aby lidé důvěřovali Bohu a zůstali věrni jeho smlouvě. Žalmista používá dějiny jako podobenství (Ž 78,2), což znamená, že bychom se i my měli zamýšlet nad poselstvím žalmu a hledat to nejdůležitější, co by mělo ovlivnit náš život. Text  78,2 můžeme chápat i jako prorocký popis Ježíšovy metody vyučování pomocí podobenství (Mt 13,34.35).

Žalm připomíná dobu Exodu (Ž 78,9–54), dobývání Kenaanu (Ž 78,55–64) a čas vlády krále Davida (Ž 78,65–72). Ukazuje slavné Hospodinovy skutky a zároveň důsledky toho, že lidé porušili smlouvu s Bohem. Dějiny Izraele vyprávějí i o mnoha formách nevěrnosti lidí vůči Bohu, zejména uctívání pohanských božstev (Ž 78,58).

Žalmista klade důraz na kořeny nevěrnosti Izraele: lidé zapomínali, co pro ně Bůh udělal, jejich jednání bylo naplněno nedůvěrou, pokoušením Boha (Ž 78,18.41.56), vzbouřili se proti němu a nerespektovali jeho zákon, smlouvu ani svědectví (Ž 78,10.37.56). Zdůrazněním těchto konkrétních oblastí nevěrnosti žalmista naznačuje, že skutečnost, že si Bůh velice „zprotivil Izraele“ (Ž 78,59), vyplynula z největšího hříchu – lidé nedůvěřovali Hospodinu (Ž 78,7.8).

`Při čtení žalmu nás ohromí opakovaná tvrdohlavost a duchovní slepota lidí, která ostře kontrastuje s Hospodinovou bezmeznou trpělivostí a milostí. Proč měla každá následující generace problém poučit se ze zkušeností předchozích generací?`

Dříve než se pustíme do odsuzování minulých generací, měli bychom přemýšlet o sobě. Nezapomínáme i my někdy na Boží zázraky v našich životech? Nezanedbáváme závazky jeho smlouvy s námi? Žalm 78 v žádném případě nenabádá lidi, aby spoléhali na vlastní skutky. Naopak, poukazuje na marnost lidské vůle, nevychází-li z neustálého uvědomování si Boží věrnosti a každodenního přijímání jeho milosti. Neúspěšné boje Božího lidu (Ž 78,9.62–64) ilustrují důležitou myšlenku Žalmu 78 o tom, že jakékoli lidské úsilí, které není založeno na věrnosti Bohu, je odsouzeno k neúspěchu.

**Aplikace**

`Co ses naučil (nebo by ses měl naučit) ze svých minulých chyb?`

---

#### Dodatečné otázky k diskuzi

`Co bylo podle autora žalmu příčinou odpadnutí Izraele?`

`Hrozí něco podobného i nám? Kdy a proč?`

`Proč autor vzpomíná na určité „mezníky“ v životě Izraele?`

`Připomínáš si také někdy důležité události svého života? Proč?`

`Proč si raději připomínáme jen to příjemné, jen naše „vítězství“?`

`Myslíš, že bychom se měli občas vracet i k našim „prohrám“? Proč?`

`Proč je každé lidské úsilí o zasloužení si spasení odsouzené k neúspěchu?`