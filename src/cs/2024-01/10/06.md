---
title: 'Hospodinova svrchovanost v dějinách'
date: 07/03/2024
---

> <p></p>
> 6Všechno, co Hospodin chce, to činí na nebesích i na zemi, v mořích i ve všech propastných tůních. 7Přivádí mlhu od končin země, déšť provází blesky, ze svých zásobnic vyvádí vítr. 8Prvorozené Egypta pobil od člověka po dobytče. 9Znamení a zázraky sesílal na tebe, Egypte, na ­faraóna, na všechny jeho služebníky. 10Pobil mnohé pronárody a zahubil smělé krále, 11krále Emorejců Síchona a bášanského krále Óga i všechna království Kenaanu. 12Jejich země předal do dědictví, do dědictví Izraeli, svému lidu. 13Hospodine, tvé jméno je věčné, budeš připomínán ve všech pokoleních, Hospodine. (Ž 135,6–13)

**Osobní studium**

`Jaké historické události připomíná autor v Ž 135? Jaké poučení z nich čerpá?`

Žalm 135 vyzývá Boží lid, aby chválil Hospodina za jeho dobrotu a věrnost projevenou ve stvoření (Ž 135,6.7), při záchraně Izraele v době exodu (Ž 135,8.9) a při obsazování zaslíbené země (Ž 135,10–12).

Hospodin prokázal svou milost tím, že si vyvolil lid Izrael za své zvláštní vlastnictví (Ž 135,4). Výraz „zvláštní vlastnictví“ vyjadřuje smluvní vztah mezi Hospodinem a jeho lidem (Dt 7,6–11; 1Pt 2,9.10). Vyvolení Izraele se zakládá na Hospodinově vůli, a proto Izrael nemá důvod cítit se nadřazen nad ostatními národy. Ž 135,6.7 ukazuje, že Hospodinovy dokonalé záměry se světem nezačaly vyvolením Izraele, ale stvořením. Proto by měl Izrael pokorně plnit úlohu, kterou mu Bůh svěřil v souvislosti se svým plánem spasení pro celý svět.

Popis velkých Božích skutků ve prospěch jeho lidu (Ž 135,8–13) vrcholí zaslíbením, že „obhájí“ svůj lid a bude s ním mít soucit (Ž 135,14). Bůh u soudu obhájí a zbaví viny utlačované a chudé (Ž 9,5; Ž 7,9; Ž 54,3; Da 7,22). Zaslíbení spočívá v tom, že Hospodin bude hájit svůj lid a bránit ho (Gn 32,36). Cílem Ž 135 je tedy inspirovat Boží lid, aby důvěřoval Hospodinu a zůstal věrný své smlouvě s ním.

Hospodinova věrnost projevovaná svému lidu vede žalmistu k ujištění o bezcennosti model a k pochopení naprosté svrchovanosti Hospodina (Ž 135,15–18). Spoléhání se na modly činí jejich ctitele stejně neschopnými a bezmocnými, jako jsou jejich modly (Ž 135,18). Žalm ukazuje, že Boha je třeba chválit jako Stvořitele i Spasitele svého lidu. Toto je mocně vyjádřeno v navzájem se doplňujících verzích čtvrtého přikázání Desatera (Ex 20,8–11, Dt 5,12–15). Protože Boží moc projevená při stvoření a v dějinách nemá ve světě obdoby, Boží lid by se měl vždy spoléhat na Hospodina a uctívat pouze jeho. Jako náš Stvořitel a náš Vykupitel by měl být uctíván pouze on sám; uctívání čehokoli nebo kohokoli jiného je modloslužba.

**Aplikace**

`Jak se můžeme ujistit, že se v životě nespoléháme na žádné modly? Proč může být modlářství jednodušší, než si běžně uvědomujeme?`

---

#### Dodatečné otázky k diskuzi

`Co je to ta „Hospodinova svrchovanost“?`

`Týká se „Hospodinova svrchovanost“ jen historie, nebo je stále aktuální? Proč si to myslíš?`

`Ve kterých historických okamžicích si Izrael hmatatelně uvědomoval Boží svrchovanost?`

`Kdy sis naposledy sám uvědomil tuto svrchovanost? Co se událo?`

`Co ti dodává odvahu důvěřovat Bohu navzdory tomu, co se děje?`

`Proč máme uctívat jen Stvořitele a nikoho jiného?`
