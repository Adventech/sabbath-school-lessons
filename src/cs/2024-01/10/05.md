---
title: 'Podobenství o Hospodinově vinici'
date: 06/03/2024
---

> <p></p>
> 8Bože zástupů, obnov nás, ukaž jasnou tvář a budem zachráněni! 9Vinnou révu z Egypta jsi vyňal, vypudil jsi pronárody a ji jsi zasadil. 10Připravil jsi pro ni všechno, zapustila kořeny a rozrostla se v zemi. 11Hory přikryla svým stínem, její ratolesti jsou jak Boží cedry, 12rozložila výhonky až k moři a své úponky až k Řece. 13Proč pobořils její zídky? Aby trhali z ní všichni, kdo jdou kolem? 14Rozrývá ji kanec z lesa a spásá ji polní havěť. 15Bože zástupů, navrať se, shlédni z nebe, popatř, ujmi se té révy, 16kmene, který pravice tvá zasadila, letorostu, jejž sis vypěstoval. (Ž 80,8–16)

**Osobní studium**

`Přečti si Ž 80. Jak je Boží lid zobrazen v tomto žalmu? Co je obsahem jeho modliteb?`

Izrael je zobrazen jako réva, kterou Bůh přenesl z Egypta, země útlaku, a „zasadil“ do zaslíbené země hojnosti. Obraz révy vyjadřuje Boží vyvolení Izraele a jeho všestrannou péči o něj (viz Gn 49,11.12.22; Dt 7,7–11).

V Ž 80 je však Boží vinice předmětem jeho hněvu (Ž 80,13). Proroci oznamují zničení vinice jako znamení Božího soudu, protože réva se zkazila a začala nést plané ovoce (Iz 5,1–7; Jr 2,21).

Text tohoto žalmu se nezabývá důvody Božího soudu. V souvislosti s hloubkou Boží milosti je žalmista zmatený tím, že Bůh může tak dlouho odpírat lidu svou přítomnost. Napětí mezi Božím hněvem a soudem na jedné straně a Boží milostí a odpuštěním na straně druhé vyvolává v žalmistovi strach, že Boží hněv může nakonec zvítězit a zcela zničit jeho lid (Ž 80,17).

`Přečti si Nu 6,22–27. Jak toto požehnání připomíná Ž 80?`

Refrén 80. žalmu připomíná slova áronovského požehnání, podle nichž měl Hospodin neustále žehnat svému lidu (Nu 6,22–27). Refrén žalmu zdůrazňuje naději, že Boží milost zvítězí nade vším, co způsobuje potíže a trápení lidu: „Bože, obnov nás, ukaž jasnou tvář a budem zachráněni“ (Ž 80,4; viz také Ž 80,8.20).

Hebrejské slovo překládané jako „obnovit“ (ČEP) zde vychází ze slovesa, jehož význam je „navrať“ (BK; B21). V Bibli opakovaně zaznívá tehdy, když Bůh volá svůj zbloudilý lid, aby se k němu vrátil. Tento koncept je úzce spojen s myšlenkou pokání, odvrácení se od hříchu a návratu k Bohu. „Dám jim srdce, aby mě poznali, že já jsem Hospodin. Budou mým lidem a já jim budu Bohem, neboť se ke mně navrátí celým srdcem“ (Jr 24,7).

**Aplikace**

`Jaká je tvá zkušenost s pokáním ve chvíli, kdy se chce člověk vrátit k Bohu?`

---

#### Dodatečné otázky k diskuzi

`Proč Izajáš přirovnává Izrael k vinné révě?`

`Jak se této „révě“ dařilo, když byl Izrael věrný Bohu a jeho smlouvě?`

`Proč se „révě“ v určité době přestalo dařit?`

`Čím vzbuzuje „vinice“ Boží hněv?`

`Z čeho je autor žalmu tak zmatený?`

`Žalmista je nejen zmatený, ale má i strach. Co je zdrojem jeho obav?`
