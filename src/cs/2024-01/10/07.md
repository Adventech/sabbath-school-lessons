---
title: 'Podněty k zamyšlení'
date: 08/03/2024
---

Přečti si Skutky 7 a Židům 11. Co je podle Nového zákona konečným cílem toho, jak Bůh vede svůj lid v dějinách?

Historické žalmy jsou mocným svědectvím o Boží věrnosti svému lidu. Každá událost v dějinách Božího lidu byla krokem jeho prozřetelnosti vedoucím ke konečnému naplnění Božího zaslíbení o Spasiteli světa v osobě Ježíše Nazaretského. Četné a často bolestivé zkoušky vedly Boží lid k pochybnostem a myšlence, že je Bůh opustil. Bůh však měl vše stále pod svou kontrolou a šlo o součást jeho plánu, protože jen on je nejvyšším Pánem dějin. Žalmista obratně připomíná, že ani neloajálnost lidí Boha nepřiměje, aby zapomněl na svůj lid, nezachoval mu věrnost a nesplnil svá zaslíbení. Nekající skupiny a jednotlivci však byli vyloučeni z požehnání smlouvy a jejich nechvalný konec slouží jako trvalé varování, že život bez Boha, nebo dokonce život namířený proti němu vede ke zničení lidí.

Žalmy povzbuzují Boží děti v každé době, aby doufaly v Hospodina a zůstaly mu věrné. „Do budoucnosti se nemusíme ničeho obávat, jedině toho, že bychom zapomněli na cestu, po níž nás Pán vedl, a na to, co nás v minulosti učil“ (LS 196).

Aby Boží lid šel nebojácně vpřed, potřebuje znát fakta ze své historie. Ellen G. Whiteová radí věřícím, aby četli Ž 105 a 106 „alespoň jednou týdně“ (TM 98).

Dějiny Božího lidu ukazují, že všechna zaslíbení, která dal Bůh ve svém Slově, se naplní. To zahrnuje nejen Boží zaslíbení, že se o nás bude starat v přítomnosti, ale také zaslíbení druhého příchodu Ježíše Krista, který založí Boží království spravedlnosti a pokoje na nové zemi.

**Otázky k rozhovoru**

`1. Jaká požehnání plynou z toho, že si připomínáme věrné Boží vedení jeho lidu v minulosti? Co se stane, když zapomeneme nebo budeme vědomě přehlížet poučení z minulosti? Jak můžeme uplatnit stejný princip na nás, jako na církev povolanou plnit stejný úkol jako starověký Izrael?`

`2. Jak nás žalmy povzbuzují, abychom rozpoznávali Boží prozřetelnost v našem životě a projevili trpělivost a důvěru v Boží cesty, i když není snadné pochopit, proč do našeho života přicházejí různé bolestivé situace?`

`3. Jak můžeme v našich osobních a společných bohoslužbách položit větší důraz na studium dějin Božího lidu? Jak můžeme vytvořit příležitosti pro vyprávění našim dětem o tom, jak církev i nás osobně Bůh vedl?`

---

#### Dodatečné otázky k diskuzi

`Který text Bible tě nejvíce oslovil při studiu této lekce? Proč?`

`K čemu jsou dobré „historické žalmy“ vzpomínající na minulost?`

`Posloucháš rád zkušenosti jiných lidí s Bohem? Čím tě obohacují?`

`Napadla tě v průběhu naší diskuze nějaká otázka? Jaká a proč?`
