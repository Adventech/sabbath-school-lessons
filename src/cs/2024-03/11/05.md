---
title:  'Všichni ho opustili'
date:  11/09/2024
---

> <p></p>
> 48Ale Ježíš jim řekl: „Vyšli jste na mne jako na povstalce s meči a holemi, abyste mě zajali. 49Denně jsem učíval u vás v chrámě a nezmocnili jste se mne. Ale je třeba, aby se naplnila Písma!“ 50Všichni ho opustili a utekli. 51Šel za ním nějaký mladík, který měl na sobě jen kus plátna přes nahé tělo; toho chytili. 52On jim však nechal plátno v rukou a utekl. (Mk 14,48–52)

**Osobní studium**

`Jaké události, které jsou klíčové pro plán spasení, popisuje text Mk 14,43–52?`

Je šokující, že jeden z Ježíšových nejbližších spolupracovníků ho zradil jeho nepřátelům. Evangelia nezacházejí do velkých podrobností o Jidášově motivaci. V knize Touha věků nacházíme tato slova: „Jidáš vždycky miloval peníze, ale nikdy nebyl natolik zkažený, aby se odhodlal k takovému činu. Příliš dlouho se však poddával hrabivosti, až jej nakonec zcela ovládla. Láska k penězům v něm přemohla lásku ke Kristu. Propadl jedné nepravosti, a tím se vydal do rukou satana a hříchu. Potom se už nezastavil před ničím.“ (DA 716; TV 457)

Zradu odsuzují všichni, dokonce i ti, kteří využívají zrádce (porovnej s Mt 27,3–7). Jidášův skutek je však mimořádně ostudný, protože se svou zradu snaží ukrýt pod roušku přátelství. Zástupu ozbrojenců říká, že ten, koho políbí, je hledaný muž, kterého je třeba zatknout. Zdá se, že Jidáš chtěl před Ježíšem a ostatními učedníky skrýt svou podlost.

Když ozbrojenci Ježíše zatknou, vypukne zmatek. Kdosi dokonce vytasí meč (podle J 18,10.11 to byl Petr) a usekne ucho veleknězovu sluhovi. Ježíš kárá ty, co ho přišli zatknout. Podivuje se nad tím, že se ho snaží zajmout tajně, ačkoli ho mohli zajmout kdykoli, když ho viděli učit v chrámu. Ježíš však končí svá slova odkazem na naplnění Písma. Je to další poukázání na dvojitou dějovou linii procházející příběhem o umučení: na jedné straně je uskutečňování Boží vůle, na straně druhé jednání lidí ve snaze zničit Mesiáše.

Během zatčení od Ježíše utečou všichni jeho učedníci. Uteče dokonce i Petr, který se však později v příběhu opět objeví. Z dálky bude pozorovat Ježíše a sám se dostane do problémů. V textu nacházíme i zmínku o jakémsi mladíkovi, který následoval Ježíše i po jeho zajetí (Mk 14,51.52). Tato zpráva se nachází pouze v Evangeliu podle Marka. Někteří si myslí, že šlo o samotného Marka, ale není k tomu dostatek důkazů. Pozoruhodné je, že utíká nahý. Mladý muž místo toho, aby zanechal všechno a „následoval“ Ježíše, dělá opak – zanechává všechno a „utíká“ od Ježíše pryč.

**Aplikace**

`Uvažuj o myšlence, že Jidáš byl otrokem „jediné neřesti“, která ho nakonec přivedla na úplné dno. Co se z toho můžeme naučit o nenávisti ke hříchu a o touze zvítězit díky Boží milosti nad pokušením a hříchem?`