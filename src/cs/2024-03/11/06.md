---
title:  'Kdo jsi?'
date:  12/09/2024
---

> <p></p>
> 60Tu velekněz vstal, postavil se uprostřed a otázal se Ježíše: „Nic neodpovídáš na to, co tihle proti tobě svědčí?“ 61On však mlčel a nic neodpověděl. Opět se ho velekněz zeptal: „Jsi ty Mesiáš, Syn Požehnaného?“ 62Ježíš řekl: „Já jsem. A uzříte Syna člověka sedět po pravici Všemohoucího a přicházet s oblaky nebeskými.“ (Mk 14,60–62)

**Osobní studium**

`Přečti si text Mk 14,53–72. Porovnej reakce Ježíše a Petra na události, které následovaly po Ježíšově zatčení. V čem jsou rozdíly? Co se z jejich reakcí můžeme naučit?`

Verše Mk 14,53–59 popisují Ježíšovo přivedení před židovskou veleradu a první část procesu. Tento příběh ukazuje zmar a frustraci. Náboženští vůdci se opakovaně snaží vznést obvinění proti Ježíši. Nedaří se jim však najít žádné důvěryhodné svědky. Marek poznamenává, že svědectví svědků se neshodovala a ukázala se jako falešná.

Nakonec se postavil velekněz a oslovil přímo Ježíše. Ten však nejprve neodpovídá. Když ho však velekněz „zapřísahal“ (viz Mt 26,63) a položil mu otázku, zda je „Mesiáš, Syn Požehnaného“ (Mk 14,61), Ježíš upřímně a otevřeně říká: „Já jsem.“ Potom se odkazuje na text Da 7,13.14 o Synu člověka, který sedí po Boží pravici a přichází s nebeskými oblaky (Mk 14,62). To je však na velekněze už příliš. Dokonce si roztrhne roucho, a to i přesto, že mu takové jednání zakazoval zákon (Lv 21,10). Svou reakcí ukazuje obrovské rozhořčení a přesvědčení, že Ježíš se rouhá. Velekněz vyzývá veleradu k odsouzení Ježíše a velerada se velmi rychle shodla, že Ježíš si zaslouží smrt. A nejen to. Aby ukázali své pohrdání Ježíšem, začnou na něho představitelé velerady křičet a plivat. Někteří ho dokonce bijí a posmívají se mu.

Zatímco byl Ježíš souzen veleradou a vydával věrné svědectví, Petr je venku na nádvoří a lže. Jedná se o poslední „sendvičový příběh“ a opět v něm nacházíme obrovský kontrast. Dvě paralelní postavy, Ježíš a Petr, dělají naprosto protichůdné činy. Ježíš vydává věrné svědectví, Petr falešné. Petr je třikrát nařčen sluhou nebo kolemjdoucími a pokaždé popírá spojení s Ježíšem, přičemž dokonce nadává a zapřísahá se.

Právě tehdy zakokrhal kohout podruhé a Petr si hned vzpomene na Ježíšovo proroctví, že v tu noc třikrát zapře svého Pána. Poznání vlastního selhání ho zlomí a on se rozpláče.

V tomto textu nacházíme zvláštní ironii. Na konci svého soudu má Ježíš zavázané oči, bijí ho a nařizují mu, aby „prorokoval“! Chtěli se mu posmívat za to, že nedokáže říct, kdo ho udeřil. Avšak právě tehdy Petr zapírá Ježíše, čímž se naplňuje jedno z Ježíšových proroctví. Právě svým zapřením Petr vlastně dokazuje, že Ježíš je Mesiáš.

**Aplikace**

`Jak bys povzbudil někoho, kdo chce následovat Ježíše, ale ne vždy se mu to daří? Kdo z nás občas neselhal v dělání toho, o čem víme, že je to Ježíšova vůle?`

---

#### Dodatečné otázky k diskuzi

`Jak probíhal „soud“ s Ježíšem?`

`Proč Ježíš většinou „výslechu“ jen mlčel a neodpovídal?`

`Velekněz se vyptává Ježíše, zda je Mesiáš. Copak to už dávno nevěděl? Proč ho to zajímá?`

`Co vše židovští duchovní přichystali, aby měli jistotu, že Ježíše nakonec odsoudí?`

`Proč byl Ježíš židovskými duchovními považován za „nepřítele národa“?`

`„Já jsem!“ odpoví Ježíš na otázku velekněze, zda je Mesiáš. Jak a proč reaguje velekněz na tato Ježíšovy dvě slova?`

`Za co má být Ježíš odsouzen k smrti?`
