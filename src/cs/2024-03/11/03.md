---
title:  'Poslední večeře'
date:  09/09/2024
---

> <p></p>
> 22Když jedli, vzal chléb, požehnal, lámal a dával jim se slovy: „Vezměte, toto jest mé tělo.“ 23Pak vzal kalich, vzdal díky, podal jim ho a pili z něho všichni. 24A řekl jim: „Toto jest má krev, která zpečeťuje smlouvu a prolévá se za mnohé. 25Amen, pravím vám, že nebudu již píti z plodu vinné révy až do toho dne, kdy budu pít nový kalich v Božím království.“ (Mk 14,22–25)

**Osobní studium**

`Přečti si Mk 14,22–31 a Ex 24,8. Jaký význam má tento příběh pro křesťanskou víru?`

Podle Mk 14,12 se poslední večeře uskutečnila první den svátku nekvašených chlebů. Právě v tento den se přinášela oběť velikonočního beránka. Večeře se tedy jedla ve čtvrtek večer po západu slunce.

Při poslední večeři Ježíš Kristus zavádí novou slavnost, která se má stát připomínkou něčeho nového. Jde vlastně o přechod od židovské slavnosti Pesach, která se váže k odchodu Izraele z Egypta a k tomu, že se na Sinaji stal Božím lidem smlouvy. Na znamení zpečetění smlouvy Mojžíš pokropí lid krví obětí a řekne: „Hle, krev smlouvy, kterou s vámi uzavírá Hospodin na základě všech těchto slov“ (Ex 24,8).

Je pozoruhodné, že při poslední večeři, kterou zde Ježíš ustanovil, se nepoužívá beránek z velikonočního jídla. Je to proto, že samotný Ježíš je Boží Beránek (porovnej s J 1,29). Chléb při této večeři představuje jeho tělo. Nová smlouva (viz Jr 31,31–34) je zapečetěna Ježíšovou krví a při této večeři ji připomíná kalich. Ježíš říká: „Toto jest má krev, která zpečeťuje smlouvu a prolévá se za mnohé“ (Mk 14,24).

Potom, uprostřed společné večeře, Ježíš předpovídá, že ho opustí všichni učedníci. Cituje přitom slova proroka o tom, že pastýř bude zasažen mečem a ovce se rozprchnou (Za 13,7). Ježíš je pastýř a jeho učedníci jsou ovce. Je to neúprosná a ponurá zpráva. Ale Ježíš přidává i slovo naděje a opakuje předpověď o svém vzkříšení. Dodává, že po svém vzkříšení předejde učedníky do Galileje (Mk 14,28). Na tuto předpověď se odvolá i „mládenec“ u Ježíšova hrobu (Mk 16,7), a proto má text zvláštní váhu.

Učedníci mají velký problém přijmout Ježíšova slova. Petr dokonce tvrdí, že i kdyby od Ježíše odpadli všichni ostatní, on mu zůstane věrný. Ježíš však pokračuje a velmi vážně říká, že než kohout dvakrát zazpívá, Petr ho třikrát zapře. Tato předpověď bude hrát klíčovou roli ve scéně Ježíšova soudu a Petrova zapření.

**Aplikace**

`Jaká je tvá zkušenost se slibem daným Bohu, že něco uděláš, nebo naopak neuděláš? Co ses z toho naučil?`

---

#### Dodatečné otázky k diskuzi

`Při jaké příležitosti ustanovil Ježíše „Večeři Páně“?`

`Proč se Židé ten večer sešli a jedli beránka?`

`Proč není jedení beránka součástí i „Večeře Páně“?`

`Ježíš při ustanovení „večeře“ hovoří o krvi. Proč to dělá?`

`Petr se „kasá“, že on Mistra nikdy neokusí. Co a proč mu odpověděl Ježíš?`

`V čem se podobáme Petrovi? Proč si myslíme, že jsme těmi nejlepšími?`

`Kdy si Petr uvědomil svoji slabost? Jak na to reagoval?`
