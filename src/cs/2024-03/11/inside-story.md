---
title:  Misijní příběh
date:   13/09/2024
---

#### Naplněný sen o tofu

_Andrew McChesney_

Otce začaly trápit žaludeční potíže a matka s Anuš se rozhodly věnovat zvýšenou pozornost tomu, co jí. Anuš byla vegetarián a matka, vystudovaná bioložka, věděla, které potraviny jsou zdravé. Na rodinný stůl však ty nejzdravější potraviny nedávaly. A tak matka s Anuš začaly otce krmit převážně rostlinnou stravou a žaludeční problémy zmizely.

Pak měl otec další sen. V garáži uviděl jasné světlo. Bylo tak jasné, že se na něj nemohl dívat. „Neboj se,“ řekl hlas ze světla. „Pojď. Vezmi tento kbelík se semínky a zasaď je na tento stůl.“

Otec uviděl vedle nerezového stolu kbelík se semeny. Příkaz však nedával žádný smysl. Jako univerzitní student se vzdělával na agronoma, takže rostliny znal. Ale i bez těchto znalostí věděl, že semena nemohou klíčit na oceli. „Semena se musí zasadit do země,“ namítl. Hlas ale bez zakolísání řekl: „Udělej, co říkám".

Když ve snu uplynul den, otec uviděl, jak ze stolu vyrůstají zdravé, třícentimetrové výhonky. Byl šokován. „Co se to děje?“ zeptal se. „Jak mohou semínka vyrůst za jedinou noc a navíc na tomto nerezovém stole?“
„Musíš vytrhat zelené výhonky a prodat je,“ řekl hlas.

Otec o tom snu vyprávěl své rodině. Když Anuš poslouchala, přemýšlela, jestli Bůh otci neříká, aby vyráběl tofu. V Arménii nebyla žádná firma, která by vyráběla tofu. Otec byl podnikatel se zemědělským vzděláním a Anuš si byla jistá, že to zvládne. Ale nechtěla se pokoušet vykládat jeho sen. Modlila se za to, aby otec uslyšel přímo Boží volání.

Anuš se pak zúčastnila lékařské misijní konference na Ukrajině. Když se 300 účastníků dozvědělo o Otcově snu, byli nadšeni. Psal se rok 2019 a adventisté měli v zemi prosperující výrobny tofu a prodejny zdravé výživy. Když se organizátor konference zeptal, kdo by byl ochoten Otce naučit vyrábět tofu, všichni zvedli ruce.

O dva měsíce později si Otec koupil letenku na Ukrajinu. Stejně jako Abraham a Sára opustili s matkou domov, aniž by přesně věděli, kam jedou. Bůh vše zorganizoval. Na letišti je přivítali zdravotničtí misionáři z konference. Otec a matka s nimi zůstali a 12 dní navštěvovali adventistické prodejny zdravé výživy a zařízení na výrobu tofu. Otec viděl, že křesťané mohou pracovat nejen pro peníze, ale také pro Boží slávu. Udělalo to na něj dojem. Vrátil se domů a otevřel první arménskou firmu na výrobu tofu.

Anuš byla štěstím bez sebe. Udivilo ji, že otec kdysi používal její vegetariánský životní styl jako důvod, aby jí zakázal chodit do sboru, a nyní prodává tofu a propaguje vegetariánský životní styl.

_Část darů třinácté soboty z minulého čtvrtletí šla na otevření centra vlivu pro rodiny, jako je rodina od Anuš, v arménském Jerevanu. Děkujeme, že svými dary pomáháte šířit evangelium._

_Příští týden: Rodina se spojuje, aby šířila evangelium v Arménii._
