---
title:  'Getsemanská zahrada'
date:  10/09/2024
---

> <p></p>
> 34A řekl jim: „Má duše je smutná až k smrti. Zůstaňte zde a bděte!“ 35Poodešel od nich, padl na zem a modlil se, aby ho, je-li možné, minula tato hodina. 36Řekl: „Abba, Otče, tobě je všecko možné; odejmi ode mne tento kalich, ale ne, co já chci, nýbrž co ty chceš.“ (Mk 14,34–36)

**Osobní studium**

`Přečti si text Mk 14,32–42. O co se Ježíš modlil? Jak byla jeho modlitba vyslyšena?`

Ježíš a učedníci opouštějí opevněné město Jeruzalém, kde jedli pesachovou večeři, a jdou přes údolí Kidrón do zahrady na svazích Olivové hory. Název Getsemani znamená doslova „lis na olej“, což naznačovalo, že v blízkosti se nacházel lis na zpracování olivového oleje. Přesné místo dnes není známo, protože Římané během obléhání města v roce 70 pokáceli všechny stromy na Olivové hoře.

Když Ježíš vchází do zahrady, nechává tam své učedníky a dál jde jen s Petrem, Jakubem a Janem. Potom však opustí i je a sám odchází do ústraní. Tento prostorový odstup naznačuje, že Ježíš je stále osamocenější a izolovanější. Takto opuštěný čelí svému nadcházejícímu utrpení.

Ježíš se modlí, aby byl od něho odňat kalich utrpení, ale pouze pokud je to Boží vůle (Mk 14,36). Používá aramejský výraz Abba, který Marek překládá jako „Otče“. Tento výraz neznamená „tatínek“, i když se to často naznačuje. Výraz, kterým dítě oslovovalo svého otce, byl abi (viz BROWN, Raymond E., The Death of the Messiah, Anchor Biblia Reference Library. New York: Doubleday, 1994, sv. 1, s. 172.173). Ale i použití výrazu Abba ve významu „Otec“ vyjadřuje úzkou rodinnou vazbu, kterou není třeba nijak zlehčovat.

Ježíš se modlí za odstranění kalicha utrpení. Podřizuje se však Boží vůli (srovnej s modlitbou Otče náš v Mt 6,10). Ve zbytku příběhu o umučení je zřejmé, že Boží odpověď na Ježíšovu modlitbu je zamítavá. Neodstraní od něho kalich utrpení, protože právě díky této zkušenosti se světu nabízí spása.

Když čelíme potížím, je povzbuzující mít přátele, kteří nás podporují. Apoštol Pavel píše o tom, že všechno „může“ – zvládne – v Kristu, který mu dává sílu (Fp 4,13). Mnozí však zapomínají na následující verš, který apoštol začíná slovy: „Avšak...“ Verš zní: „Avšak učinili jste dobře, když jste mi pomohli v mých těžkostech“ (Fp 4,14). Přesně po tom toužil i Ježíš v Getsemanské zahradě. Třikrát přišel hledat útěchu u svých učedníků a třikrát je našel spící. Na konci je probudí, aby s ním vyšli čelit zkoušce. On je připraven, oni však připraveni nejsou.

**Aplikace**

`Je pro tebe náročné připustit, že to, o co se modlíš, může dopadnout jinak, než si představuješ? Co ti v takových situacích pomáhá?`

---

#### Dodatečné otázky k diskuzi

`Jak se cítil Ježíš krátce před tím, než byl zajat? S čím bojoval?`

`Co Ježíš očekával od svých učedníků? Proč ho zklamali?`

`Proč učedníci usnuli, když je prosil, aby bděli?`

`Co mělo učedníky motivovat k tomu, aby bděli?`

`Máš nějakou zkušenost s modlitební podporou od svých spoluvěřících? Poděl se s námi o ni.`

`Jak je možné, že Ježíše přepadla „úzkost a hrůza“? Jak reaguje?`

`Proč je pro Ježíše důležitější vůle jeho Otce, než jeho vlastní pocity?`

`„Buď vůle tvá.“ Vyslovuje se ti tato věta snadno? Proč?`
