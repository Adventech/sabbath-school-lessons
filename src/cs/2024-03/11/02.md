---
title:  'Nezapomenutelný čin'
date:  08/09/2024
---

> <p></p>
> 6Ježíš však řekl: „Nechte ji! Proč ji trápíte? Vykonala na mně dobrý skutek. 7Vždyť chudé máte stále kolem sebe, a kdykoli chcete, můžete jim činit dobře; mne však nemáte stále. 8Ona učinila, co měla; už napřed pomazala mé tělo k pohřbu.“ (Mk 14,6–8)

**Osobní studium**

`Jaké dva příběhy se prolínají a doplňují ve verších Mk 14,1–11?`

Z úvodního verše této statě se dozvídáme, že byly „dva dny před velikonocemi“ (Mk 14,1). Setkání, o kterém je řeč, se uskutečnilo buď v úterý večer, nebo ve středu. Náboženští vůdci mají svůj plán a načasování. Potřebují už jen najít prostředek k dosažení svého cíle. A ten přijde z nečekané strany.

Tato pasáž je pátým „sendvičovým příběhem“ u Marka. Příběh spiknutí proti Ježíši je propojen s příběhem ženy, která vzácným olejem pomazala Ježíšovu hlavu. Dvě paralelní postavy dělají protichůdné činy a příběhy tak formou ironie zobrazují kontrast.

Marek neprozrazuje, kdo je ona žena. Její úžasný dar pro Ježíše stojí v protikladu k Jidášově podlosti, když zradil svého Pána. Zatímco žena zůstává bez jména, Jidáše autor nejen jmenuje, ale také upřesňuje, že je jedním z Dvanácti. A zatímco hodnotu daru ženy autor v tomto příběhu poměrně přesně specifikuje (Mk 14,5), Jidáš je podle vypravěče ochoten zradit Ježíše za pouhý příslib odměny (Mk 14,11).

Text neuvádí žádný konkrétní motiv ženina jednání, ale hosté na večeři jsou zděšeni tím, co oni sami považují za velké plýtvání obrovskou sumou peněz. Ježíš však jednání ženy obhajuje slovy, že to, co udělala, bude vzpomínáno při hlásání evangelia po celém světě jako památka na její čin. A opravdu, na její skutek se nezapomnělo. Všechna čtyři evangelia jej v nějaké podobě vyprávějí a dávají tak za pravdu Ježíšovým slovům.

Nezapomenutelná je i Jidášova zrada. Zatímco Marek jen naznačuje, že Jidášovým motivem byla chamtivost, evangelium podle Jana to uvádí jasně (J 12,4–6).

V textu nacházíme také hru se slovy, která má ilustrovat, že v těchto dvou příbězích se nacházejí dva různé motivy. Ježíš označuje jednání ženy jako „dobré“ (řecky kalos; Mk 14,6) a dodává, že vždy existuje příležitost dělat pro chudé něco „dobře“ (řecky eu; Mk 14,7). V závěru příběhu Ježíš „prorokuje“, že její skutek se stane součástí evangelia, tedy „dobré zprávy“ (řecky eu-angelion; Mk 14,9). V kontrastu s tím vyznívá text Mk 14,11, podle kterého Jidáš hledal pro zradu Ježíše dobrou – „vhodnou“ – příležitost (řecky eu-kairós; Mk 14,11). Tato slovní hra mimo jiné naznačuje, že i spiknutí lidí zabít Mesiáše se nakonec stane součástí příběhu evangelia. Naplní se tak Boží vůle, když vydal svého Syna pro spásu lidstva.

**Aplikace**

`Jak nám text Ř 8,28 pomáhá pochopit podstatu toho, o čem mluví dnešní úvodní verše (Mk 14,6–8)?`

---

#### Dodatečné otázky k diskuzi

`Proč se někteří lidé rozčílili, když tato žena pomazala Ježíši hlavu drahou mastí? Co jim na tom vadilo?`

`Jakou cenu měl olej, kterým tato žena pomazala Ježíše?`

`Co tím tato žena chtěla Ježíši prokázat?`

`Jak její skutek hodnotí Ježíš?`

`Co a proč si o tom naopak myslel Jidáš?`

`Jakou roli hrála láska k penězům v Jidášově zradě?`
