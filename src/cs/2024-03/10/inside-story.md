---
title:  Misijní příběh
date:   06/09/2024
---

#### „Adventisté jsou dobří lidé“

_Andrew McChesney_

Anuš pracovala jako projektová manažerka v Adventistické agentuře pro rozvoj a pomoc (ADRA), dokud jí a matce otec nezakázal chodit na bohoslužby do sboru adventistů sedmého dne v jejich městě v Arménii. Poté, co zákaz zrušil, začala Anuš opět v organizaci ADRA pracovat.

Díky její práci se otec seznámil s řadou adventistických vedoucích, včetně ředitele Euroasijské divize ADRA, která má na starosti rozsáhlé území bývalého Sovětského svazu, včetně Arménie.

Když Anuš přivedla hosty domů, otec byl ohromen, když viděl, že jsou to upřímní a vzdělaní lidé.

„Adventisté jsou dobří lidé,“ řekl otec.

Když poznal sedm žen, které navštěvovaly domácí sbor adventistů v jeho městě, dospěl k závěru, že jsou to také dobří lidé.

Pak byla Anuš přijata k magisterskému studiu na Andrewsově univerzitě ve Spojených státech a Euroasijská divize a ADRA souhlasily s úhradou jejích nákladů. I to na otce zapůsobilo. Chtěl pro ni jen to nejlepší.

Když Anuš dostudovala, byla jmenována ředitelkou ADRA pro Arménii. Otec sledoval, jak dohlíží na řadu projektů, a jeho respekt k Církvi adventistů i k adventistickému životnímu stylu rostl. V malém obchodu s potravinami, který vlastnil, přestal prodávat tabák a poté i alkohol.

Pak se nechal pokřtít a připojil se k Církvi adventistů sedmého dne. Uběhlo 21 let, co se matka nechala pokřtít, a devět let, co se Anuš začala modlit za otce, aby našel cestu k Bohu.

Po křtu se otec setkal s přítelem, jehož otázka ohledně čtení Bible ho šokovala a přiměla ho začít chodit do sboru.

„Věděl jsi, že tvá slova změnila můj život?“ zeptal se. „Přestal jsem být pasivním čtenářem Bible a nechal jsem se pokřtít.“

„O čem to mluvíš?“ zeptal se přítel.

Otec odpověděl: „Zeptal ses: 'Kdyby zítra přišel Ježíš, řekl bys: „Četl jsem Bibli“? Stačilo by to?'“

Přítel popřel, že by k tomuto rozhovoru vůbec došlo: „To jsem nikdy neřekl. Nikdy bych tě takhle neodsoudil. Musel ses splést.“

V tu chvíli si otec uvědomil, že k němu Bůh promluvil prostřednictvím jeho přítele, který si ani neuvědomil, co řekl.

_Část darů třinácté soboty z minulého čtvrtletí šla na otevření centra vlivu pro rodiny, jako je rodina od Anuš, v arménském Jerevanu. Děkujeme, že svými dary pomáháte šířit evangelium._

_Příští týden: Otec má další sen._
