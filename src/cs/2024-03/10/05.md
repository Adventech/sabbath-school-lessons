---
title:  'Velké soužení'
date:  04/09/2024
---

> <p></p>
> 19S těmi dny přijde takové soužení, jaké nebylo od počátku světa, který stvořil Bůh, až do dneška a nikdy nebude. 20A kdyby Pán nezkrátil ty dny, nebyl by spasen žádný člověk. Ale kvůli svým vyvoleným zkrátí ty dny. 21A tehdy, řekne-li vám někdo: „Hle, tu je Mesiáš, hle tam,“ nevěřte! 22Vyvstanou lžimesiášové a lžiproroci a budou předvádět znamení a zázraky, aby svedli vyvolené, kdyby to bylo možné. 23Vy však se mějte na pozoru! Všecko jsem vám řekl předem. (Mk 13,19–23)

**Osobní studium**

`Co je hlavní myšlenkou verše Mk 13,19?`

Včera jsme se věnovali ústřednímu bodu 13. kapitoly, který se týká „znesvěcující ohavnosti“ (Mk 13,14). Dalším důležitým textem je Mk 13,19, který přináší informaci o velkém soužení, „jaké nebylo od počátku světa, který stvořil Bůh, až do dneška a nikdy nebude“. Taková formulace předznamenává větší nebo rozsáhlejší pronásledování, než jaké nastalo při pádu Jeruzaléma. Verš poukazuje na budoucí události, které jsou časově mnohem vzdálenější od Ježíšovy doby.

Tak jako Mk 13,14 odkazuje na proroctví z Da 9, náš dnešní text o velkém soužení (Mk 13,19–23) je ozvěnou proroctví z Da 7 a 8, kde moc malého rohu pronásleduje Boží lid „do času a časů a polovinu času“ (Da 7,25). Toto prorocké období odpovídá 1 260 doslovným rokům (Nu 14,34; Ez 4,6). Jedná se o časové období trvající od roku 538 do roku 1798, kdy Napoleonův generál zajal papeže a odvedl ho do vyhnanství. Během tohoto období mocnost malého rohu pronásledovala a zabíjela ty, kteří nesouhlasili s jejím náboženským systémem.

`Jakou naději nabízí Bůh svému lidu v době pronásledování a jaké varování dává věřícím v souvislosti s koncem tohoto období (Mk 13,20–23)?`

Text Mk 13,20 hovoří o „zkrácení“ pronásledování pro Boží lid. Při studiu dějin vidíme, že síla pronásledování se zmírnila po nástupu protestantské reformace, čímž se zkrátila doba soužení. Když se moc malého rohu zmenšovala, k reformám se připojovalo stále více lidí. Proroctví ze Zj 13 však ukazuje, že síla malého rohu nakonec opět začala růst.

Ježíš v dnešním textu (Mk 13,21–23) varuje před další hrozbou, kterou se měli stát falešní proroci a kristové. Ti se měli objevit před Kristovým návratem. Ježíš své následovníky upozorňuje, aby si dávali pozor.

**Aplikace**

`V době, kdy Ježíš varoval před falešnými kristy, bylo jeho hnutí bylo teprve v začátcích. Přesto byl schopen vyslovit úžasnou předpověď, která se naplnila (dokonce i dnes se mnozí lidé prohlašují za mesiáše). Jak by tato předpověď měla zvýšit naši důvěru v Boží slovo?`

---

#### Dodatečné otázky k diskuzi

`Proč Ježíš vypráví předem o „soužení“?`

`Mnozí křesťané mají zato, že Ježíš chce, abychom se navzájem strašili oním soužením a zůstávali díky tomu bdělí. Co si o tomto přístupu myslíš?`

`Před jakými svody nás Ježíš důrazně varuje?`

`Už ses někdy setkal s někým, kdo říkal, že Ježíš už tu je a dokonce vypočítal i datum jeho příchodu? Jak bychom měli na takové lidi reagovat?`

`Jaké pocity plní tvé nitro, když čteš o velkém soužení?`

`Co nás může zbavit strachu ze všeho toho nepříjemného, co je stále ještě před námi?`

`Proč je třeba si denně vybavovat krásy Božího království?`
