---
title:  'Poslední dny'
date:  31/08/2024
---

### Texty na tento týden
Mk 12,41–44; Mk 13,1–32; Da 9,24–27; Da 7,25; 1Te 4,13–18

> <p>Základní verš</p>
> „A tehdy uzří Syna člověka přicházet v oblacích s velikou mocí a slávou. Tehdy vyšle anděly a shromáždí své vyvolené od čtyř úhlů světa, od nejzazších konců země po nejzazší konce nebe.“ (Mk 13,26.27)

Tento týden se nejprve soustředíme na závěr 12. kapitoly, kde Ježíš vyzdvihuje zdánlivě malý čin chudé vdovy. Hlavní část našeho studia se však bude věnovat pozoruhodnému proroctví o osudu jeruzalémského chrámu a dalším událostem. Marek 13. kapitola (podobně jako paralely v Mt 24 a L 21) hovoří o pádu Jeruzaléma a předpovídá, co se bude dít až do skončení světa.

Marek 13 jasně říká, že proroctví sahá od doby vyslovení proroctví Ježíšem, až po dobu konce, tedy Ježíšova druhého příchodu. Tento přístup vychází z toho, co nazýváme „historická interpretace proroctví konce času“, na rozdíl od pokusu odsunout tato proroctví do minulosti nebo daleko do budoucnosti.

Mnohá Ježíšova naučení a výroky jsou odpovědí na otázky nebo nepochopení ze strany jeho učedníků. Podobně je to i na tomto místě Evangelia podle Marka. Otázky učedníků dávají Ježíši příležitost učit je pravdám důležitým pro život křesťana. Ježíš nejen předpovídá budoucnost, ale také poučuje své učedníky, jak se připravit na nadcházející zkoušky. Jeho slova jsou důležitá pro učedníky v každé době – tehdy i dnes.

Osnova lekce

Třináctá kapitola Markova evangelia shrnuje Ježíšovu poslední velkou promluvu k učedníkům, která se týká „doby konce“. V ní je jednak připravuje na nelehké období, které je čeká v době, kdy s nimi fyzicky nebude, ale zároveň je povzbuzuje nadějí na setkání v den jeho návratu.

**Mk 12,41–44: Vyzvednutí daru chudé vdovy (neděle)**

**Mk 13,1–37: Ježíšova řeč o době konce**

– Mk 13,1–13: Příprava učedníků na nelehké doby (pondělí)
– Mk 13,14–18: Příprava učedníků na příchod „pustošící ohavnosti“ (úterý)
– Mk 13,19–23: Příprava učedníků na „velké soužení“ (středa)
– Mk 13,24–37: Zaslíbení Ježíšova návratu (čtvrtek)

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Představ si, že by ti lékař sdělil, že máš před sebou poslední týden života. Jak bys reagoval a co bys těch sedm dnů dělal?`

`Čemu v posledním týdnu před ukřižováním věnoval svou pozornost Ježíš?`

`Proč svým učedníkům vykládal o zničení chrámu i o konci světa?`

`Věříš tomu, že žijeme v době konce?`

`Jak rozumíš termínu „doba konce“?`

`Proč nemáme proroctví vykládat jako horor? Proč mají zůstat evangeliem?`
