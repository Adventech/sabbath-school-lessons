---
title:  'Příchod Syna člověka'
date:  05/09/2024
---

> <p></p>
> 24Ale v těch dnech po onom soužení zatmí se slunce a měsíc ztratí svou záři, 25hvězdy budou padat z nebe a mocnosti, které jsou v nebesích, se zachvějí. 26A tehdy uzří Syna člověka přicházet v oblacích s velikou mocí a slávou. 27Tehdy vyšle anděly a shromáždí své vyvolené od čtyř úhlů světa, od nejzazších konců země po nejzazší konce nebe. (Mk 13,24–27)

**Osobní studium**

`V čem spočívá důležitost události popsané ve verších Mk 13,24–32?`

Text hovoří o návratu Ježíše Krista ve slávě. Tomuto příchodu mají předcházet znamení na slunci, měsíci a hvězdách. Nový zákon je plný proroctví poukazujících na tuto úžasnou událost. Apoštol Pavel to podrobně popisuje v 1Te 4,13–18, kde říká, že ti, kdo zemřeli ve víře v Ježíše, budou vzkříšeni k životu a uchváceni s živými svatými, aby se setkali s Kristem. V 1K 15 apoštol podrobně hovoří o skutečnosti vzkříšení, ke kterému dojde při Kristově návratu.

Také apoštol Petr popisuje tento velký den. Ve 2Pt 3,3–13 vysvětluje, že Pán neotálí splnit svá zaslíbení, ale chce, aby všichni lidé dospěli k pokání. A konečně, i v knize Zjevení nacházíme barvité popisy Kristova návratu (viz Zj 1,7; 6,12–17; 14,14–20 a 19,11–21). Celý Nový zákon nám říká, že Kristův návrat bude osobní, doslovný, viditelný a slyšitelný. Každý ho uvidí, až přijde.

Jak však máme rozumět Ježíšovým slovům o „tomto pokolení“ a „onom dni“ nebo „hodině“? Mnoho lidí tato slova znepokojují, protože pokolení, ke kterému Ježíš mluvil, už dávno nežije.

Existuje několik přístupů k vysvětlení této stati. Někteří uvádějí, že slovo „pokolení“ se může vztahovat na konkrétní skupinu lidí, v tomto případě na Židy. To znamená, že Židé jako národ budou žít až do Kristova návratu. Dalším navrhovaným výkladem je, že se mluví o pokolení (generaci) lidí, kteří uvidí naplnění všech předpovídaných znamení a budou žít v době Kristova návratu.

Jednodušším řešením je však všimnout si, že v Mk 13,30 Ježíš používá zájmeno „toto“ (toto pokolení), zatímco v Mk 13,32 slovo „onen“ (den a hodina). V Mk 13 se zájmena „tento“, „toto“ a „tato“ (houtos, hauté, touto) vyskytují především ve verších 1–13, kde se mluví o zničení Jeruzaléma. Zájmena ve významu „onen“ jsou v řeckém textu charakteristická pro druhou část kapitoly.

Tedy „toto pokolení“ se s největší pravděpodobností vztahuje na generaci lidí žijících v prvním století, kteří viděli zničení Jeruzaléma, jak to popisuje text Mk 13,30. Verš Mk 13,32 však mluví o druhém příchodu Krista. To byla pro jeho posluchače událost nejen budoucí, ale také velmi vzdálená. V důsledku toho Mk 13,32 hovoří doslova o „onom dni“ (řecky tés hémeras ekeinés) a odkazuje tak na události, které budou časově vzdáleny od prvního století.

**Aplikace**

`Na co se v souvislosti s druhým příchodem Krista těšíš nejvíc? Proč?`