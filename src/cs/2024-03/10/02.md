---
title:  'Dvě drobné mince v chrámové pokladně'
date:  01/09/2024
---

> <p></p>
> 41Sedl si naproti chrámové pokladnici a díval se, jak do ní lidé vhazují peníze. A mnozí bohatí dávali mnoho. 42Přišla také jedna chudá vdova a vhodila dvě drobné mince, dohromady čtyrák.

> <p></p>
> 43Zavolal své učedníky a řekl jim: „Amen, pravím vám, tato chudá vdova dala víc než všichni ostatní, kteří dávali do pokladnice. 44Všichni totiž dali ze svého nadbytku, ona však ze svého nedostatku: dala, co měla, všechno, z čeho měla být živa.“ (Mk 12,41–44)

**Osobní studium**

`Jaká byla podle úvodních veršů (Mk 12,41–44) Ježíšova reakce na jednání vdovy?`

Jeruzalémský chrám byl nádhernou, velkolepou stavbou. Chrámová hora dominovala městu a obrovské kameny, které byly součástí stavby chrámového komplexu, vyvolávají údiv i dnes. Přestavba a rozšíření chrámu začalo za Heroda Velikého kolem roku 20 před Kristem. Práce na stavbě však pokračovaly až do 60. let po Kristu.

Lidé přicházející do chrámu přinášeli své finanční dary. Ty dávali do třinácti pokladen umístěných na takzvaném Nádvoří žen nacházejícím se na východní části chrámového komplexu. Právě zde Ježíš seděl, když pozoroval ženu, která do pokladny vhodila své dvě drobné mince (řecký lepton). Hodnota jedné takové mince byla přibližně 1/128 denáru, tedy méně než setina denní mzdy dělníka. Nominální hodnota daru této ženy byla tedy velmi malá.

Na Ježíše však její dar zapůsobil. Mnozí bohatí věřící přinášeli velké částky, ale on jejich dary nijak neocenil. Dar této vdovy však vedl Ježíše k tomu, aby ji před učedníky pochválil. Říká, že tato vdova „dala víc než všichni ostatní“ (Mk 12,43). Jak je to možné? Ježíš poznamenává, že oni dávali ze svého nadbytku, ona ve své chudobě však dala vše, co měla na živobytí. Jim zbylo mnoho, ona dala všechno, co měla. Tato skutečnost činí její dar mimořádně cenným, i když jeho peněžní hodnota byla nízká.

Tento příběh obsahuje důležitou lekci o hospodaření s našimi prostředky. Význam toho, že dáváme na Boží dílo, nezávisí na čestnosti či správnosti jednání těch, co s těmito prostředky nakládají. Přestože náboženští vůdci zodpovědní za službu v chrámu byli zkažení, Ježíš nebyl proti dávání darů v chrámu. Pokud byli někdy v Božím lidu zkažení náboženští vůdci, ti v prvním století patřili mezi nejhorší (vzpomeňme si na Kaifáše nebo Annáše a následky jejich jednání). Ježíš to všechno věděl.

Všichni, kterým byla svěřena nějaká autorita, mají posvátnou zodpovědnost používat všechny prostředky v souladu s Boží vůlí. Ale i kdyby bylo jejich jednání nezodpovědné a zkažené, ti, kdo dávají dary na Boží dílo, budou za své jednání požehnáni. To byl i případ chudé vdovy.

Pokud vůdci nejednají věrně nebo se nám jejich jednání nelíbí a rozhodneme se zadržovat desátky a dary, znamená to, že naše dávání závisí na jednání lidí, ne na naší vděčnosti Bohu. Takové rozhodnutí je nesprávné, i když pokušení může být někdy silné.

**Aplikace**

`Co bychom se měli z tohoto příběhu naučit o významu věrného dávání darů na Boží dílo?`

---

#### Dodatečné otázky k diskuzi

`Příběh o daru chudé vdovy je posledním v Markově evangeliu. Myslíš, že je to náhoda, nebo tím evangelista něco sleduje? Pokud ano, co?`

`V čem byla tato vdova tak výjimečná?`

`V čem nám její příklad může pomoci se zbavit strachu z doby konce a všeho, co je s tím spojeno?`

`Už jsi byl někdy v situaci, kdy ses musel spolehnout jen na Boží pomoc? Poděl se s námi o to, jak jsi to prožíval.`

`Proč se musíme naučit plně spoléhat jen na Boha?`
