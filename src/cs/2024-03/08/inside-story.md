---
title:  Misijní příběh
date:   23/08/2024
---

#### Domov se proměnil ve sbor

_Andrew McChesney_

Otec dodržel své slovo a pořádal sobotní bohoslužby u nich doma v Arménii. Poté, co matce a jejich dceři Anuš zakázal chodit do sboru Církve adventistů sedmého dne, svolal je v sobotu ráno do obývacího pokoje. V části věnované sobotní škole studovali Příručku ke studiu Bible určenou pro sobotní školu a společně se modlili. Pak Anuš pronesla krátké kázání.

Bohoslužby pokračovaly několik měsíců. Otec, který nikdy nenavštívil adventistický sbor, bral bohoslužby tak vážně, že když přišli hosté, pozval je do obývacího pokoje, otevřel svou Bibli a řekl: "Vítejte na naší bohoslužbě. Dnes je sobota a vy se k nám můžete připojit." To nebyl arménský způsob. V Arménii nechávají hostitelé všeho, aby hosty pohostili. Hosté tak byli šokováni a divili se, co se to děje.

Když měla rodina společné bohoslužby, otec si uvědomil, že nezná Bibli. Ve 4. kapitole Matoušova evangelia si rodina přečetla, jak Ježíš na každé satanovo pokušení odpovídal slovy: "Je psáno". Na otce to udělalo dojem. Viděl, že by nepoznal, zda ho Satan pokouší, když nezná Bibli. Od toho dne začal číst Bibli každý den. Při čtení také hledal odpovědi na to, proč on a jeho rodina mají bohoslužby sedmý den, tedy v sobotu, zatímco mnozí křesťané v Arménii mají bohoslužby první den, tedy v neděli.

Otec přísahal, že se Anuš s matkou do sboru adventistů nikdy nevrátí, a chtěl své slovo dodržet. Anuš velmi postrádala bohoslužby ve sboru, ale své pocity skrývala, protože chápala, že její povinností je milovat otce a čekat, až ho Bůh přivede k pokání.

Když se však dozvěděla, že se domácí sbor adventistů v jejich městě chystá na sobotu se slavením Památky, požádala otce o svolení, aby mohla jít. Arménie je převážně patriarchální společnost, kde mnozí otcové rozhodují o chodu domácnosti. "Dovolil bys nám zúčastnit se bohoslužby s Památkou Večeře Páně?" zeptala se.

"Památka?" Otec řekl. "Víš, ten obřad mohu vést i já."

Tu sobotu nikdo na Památku nešel.

Pak se otec a matka stali prarodiči. Anuš měla starší sestru, která se vdala a opustila domov a teď se ji narodilo dítě. Matka se dozvěděla, že se ve sboru za dítě i zbytek rodiny modlili. "Modlili se za nás ve sboru a já jim chci donést něco sladkého jako poděkování," řekla otci.

Otcovo srdce bylo dojato laskavostí členů sboru a dovolil Anuš a matce vrátit se do sboru.

_Část darů třinácté soboty z minulého čtvrtletí šla na otevření centra vlivu pro rodiny, jako je rodina od Anuš, v arménském Jerevanu. Děkujeme, že svými dary pomáháte šířit evangelium._

_Příští týden: Otec začíná chodit do sboru._
