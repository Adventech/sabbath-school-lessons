---
title:  'Ježíš a děti'
date:  19/08/2024
---

> <p></p>
> 13Tu mu přinášeli děti, aby se jich dotkl, ale učedníci jim to zakazovali. 14Když to Ježíš uviděl, rozhněval se a řekl jim: „Nechte děti přicházet ke mně, nebraňte jim, neboť takovým patří království Boží. 15Amen, pravím vám, kdo nepřijme Boží království jako dítě, jistě do něho nevejde.“ 16Objímal je, vzkládal na ně ruce a žehnal jim. (Mk 10,13–16)

**Osobní studium**

`Co udělal podle úvodních veršů Ježíš pro ty, kteří k němu přinášeli děti (Mk 10,13–16)?`

Děti byly ve starověkém světě považovány za velmi důležité. V kultuře, kde dominovali muži, se velký důraz kladl na chlapce. Narození a dětství však nebylo vůbec jednoduché. Bez moderní lékařské péče existovalo velké riziko související nejen s těhotenstvím a porodem, ale také s prvními lety života dětí. Mnohé kultury používaly tradiční léky a amulety na ochranu zranitelných maličkých před zlými silami.

Přestože děti byly žádané a důležité, ve skutečnosti měly velmi nízké sociální postavení – podobně jako otroci (Ga 4,1.2). V řecko-římském světě byly děti s tělesným postižením nebo nechtěné děti ponechány svému osudu nebo dokonce hozeny do řeky. Chlapci měli větší cenu než dívky. Někdy byly tyto opuštěné děti „zachráněny“, jen aby je vychovali a prodali jako otroky.

Zdá se, že učedníci nepochopili Ježíšova slova v předchozí kapitole o tom, že přijímáním dětí přijímáme i Ježíše (Mk 9,33–37). Nyní kárají ty, kteří přinášejí děti k Ježíši, aby jim požehnal. Učedníci mají možná pocit, že to není nedůležité a že Ježíš nebude mít na něco takového čas.

Velmi se však mýlili. Ježíše jejich jednání dokonce rozhněvalo. Marek ve svém evangeliu zaznamenává několik výrazných reakcí Ježíše na jednání lidí. Je jistě poučné, že jedna z jeho silných reakcí byla vůči lidem, kteří se snažili držet od něho děti co nejdál.

Důrazně trvá na tom, že učedníci nesmí dětem bránit na cestě k němu. Proč? Protože jim patří Boží království a člověk ho musí přijmout s postojem a pohledem dítěte. Jde pravděpodobně o odkaz na jednoduchou, bezvýhradnou důvěru v Boha.

„Nedopusťte, aby vaše nekřesťanská povaha představovala Pána Ježíše ve špatném světle. Neodvádějte od něj děti svou chladností a nevlídností. Nezavdávejte jim příčinu, aby měly pocit, že by se jim v nebi nelíbilo, kdybyste tam byli vy. Nemluvte o náboženství jako o něčem, čemu děti nemohou rozumět. Nejednejte tak, jako byste nechtěli, aby už v dětství přijaly Krista. Nevzbuzujte v nich nesprávný dojem, že Kristovo náboženství je ponuré a že chtějí-li přijít ke Spasiteli, musí se v životě vzdát všeho radostného.“ (MH 44; ŽNP 19)

**Aplikace**

`Jak můžete lépe představit Ježíše dětem ve vašem okolí?`