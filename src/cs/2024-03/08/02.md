---
title:  'Boží plán pro manželství'
date:  18/08/2024
---

> <p></p>
> 2Tu přišli farizeové a zkoušeli ho: ptali se ho, je-li muži dovoleno propustit manželku. 3Odpověděl jim: „Co vám ustanovil Mojžíš?“ 4Řekli: „Mojžíš dovolil napsat rozlukový lístek a propustit.“ 5Ježíš jim řekl: „Pro tvrdost vašeho srdce vám napsal toto ustanovení. 6Od počátku stvoření ‚Bůh učinil člověka jako muže a ženu; 7proto opustí muž svého otce i matku a připojí se k své manželce, 8a budou ti dva jedno tělo‘; takže již nejsou dva, ale jeden. 9A proto, co Bůh spojil, člověk nerozlučuj!“ (Mk 10,2–9)

**Osobní studium**

`Přečti si Mk 10,1–12 a porovnej s Gn 1,27 a Gn 2,24. Jaká past se skrývala v otázce farizeů ohledně rozvodu? Jaké ponaučení dal Ježíš ve své odpovědi?`

V této pasáži se farizeové ptají Ježíše, zda je dovoleno, aby se muž rozvedl se svou manželkou. Farizeové považovali rozvod za zákonný. Lišili se jen v otázce důvodů, pro které bylo možné rozvod legitimizovat. V zásadě existovaly dva přístupy představované následovníky dvou velkých rabínů – Šamaje a Hilela. Šamajovi následovníci vykládali Tóru přísněji a podle nich mohli být příčinami rozvodu jen bezdětnost, materiální či citové zanedbávání nebo manželská nevěra. Hilelovi následovníci byli mnohem shovívavější a umožňovali rozvod téměř z jakéhokoli důvodu, ačkoli jejich proces rozvodu byl mnohem složitější, což mnohé v konečném důsledku od rozvodu odrazovalo.

Může se proto zdát neobvyklé, že farizeové kladou Ježíši obecnou otázku, zda je rozvod vůbec přijatelný. Na pozadí této otázky se však skrývalo spiknutí, které mělo dostat Ježíše do problémů s Herodem Antipou. Ten byl vládcem regionu na východ od Jordánu, kde se Ježíš právě tehdy nacházel. Antipas se totiž rozvedl se svou manželkou a oženil se s Herodiadou, manželkou svého bratra. Herodes nechal setnout Jana Křtitele pro jeho výčitky související s tímto nezákonným vztahem (viz Mt 14,1–12).

Ježíš odpovídá protiotázkou. Ptá se farizeů, co v této věci přikázal Mojžíš. Farizeové se ve své odpovědi odvolávají na text Dt 24,1–4, který popisuje konkrétní případ nového manželství po rozvodu. Izraelité v Mojžíšových dnech už praktikovali rozvod. Judikatura popsaná v Dt 24 měla poskytovat ženě ochranu. Ale v Ježíšových dnech toto učení Hilelova škola překroutila, aby se usnadnil rozvod téměř z jakéhokoli důvodu. Zákon, který měl ženu chránit, se tedy používal k jednoduššímu ukončení manželství a zbavení se nechtěné ženy.

Namísto diskuze o judikatuře v Dt 24 se Ježíš odvolává na původní Boží ideál pro manželství, jak ho vyjadřuje Gn 1 a 2. Poznamenává, že na počátku Bůh stvořil muže a ženu (Gn 1,27), dva jednotlivce. Potom spojuje tuto pravdu s myšlenkou, že muž opustí své rodiče a připojí se ke své manželce a stanou se jedním tělem (Gn 2,24). Tento koncept jednoty se stává základem Ježíšova potvrzení manželského svazku. Co Bůh spojil, to by lidé neměli rozdělovat.

**Aplikace**

`Co může vaše sborové společenství udělat pro posílení vašich manželství? Jak pomáháte těm, kterým se manželství rozpadlo?`

---

#### Dodatečné otázky k diskuzi

`Jakou otázku dostává Ježíš od farizeů?`

`Proč se ho ptají na rozvod a následné manželství?`

`Co by se stalo, kdyby Ježíš rozvod a následné manželství jednoznačně odsoudil?`

`Jaký byl původní Boží plán pro manželství muže a ženy?`

`Proč Bůh v určitých situacích souhlasí s rozvodem?`

`Jak bychom měli jednat s těmi, kterým se rozpadá manželství, nebo kteří chtějí uzavřít nové manželství?`

`Proč bychom měli být opatrní v odsuzování těch, kterým se jejich manželství nevydařilo?`

`Co můžeme udělat pro to, aby naše manželství naplnilo Boží plán s námi?`
