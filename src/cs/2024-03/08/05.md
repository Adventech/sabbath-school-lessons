---
title:  '„Můžete pít kalich, který já piji?“'
date:  21/08/2024
---

> <p></p>
> 35Přistoupili k němu Jakub a Jan, synové Zebedeovi, a řekli mu: „Mistře, chtěli bychom, abys nám učinil, oč tě požádáme.“ 36Řekl jim: „Co chcete, abych vám učinil?“ 37Odpověděli mu: „Dej nám, abychom měli místo jeden po tvé pravici a druhý po levici v tvé slávě.“ 38Ale Ježíš jim řekl: „Nevíte, oč žádáte. Můžete pít kalich, který já piji, nebo být pokřtěni křtem, kterým já jsem křtěn?“ (Mk 10,35–38)

**Osobní studium**

`Přečti si text Mk 10,32–45. Jak tyto verše ukazují přetrvávající neschopnost učedníků pochopit nejen Ježíšovo poslání, ale i podstatu toho, co znamená ho následovat?`

Ježíš se na svých cestách stále více přibližuje k Jeruzalému. Během společného putování se stále více otevírá svým učedníkům a ukazuje jim, co se má v Jeruzalémě stát. Oni však jeho slovům buď nevěří, nebo je vědomě vytěsňují. Když Ježíš mluví o své smrti a o svém zmrtvýchvstání, je až zarážející, jak je konkrétní. Jeho slova však nebyla to, co chtěli učedníci slyšet, a tak je ve svém nitru odmítli.

Důkazem může být i jednání Jakuba a Jana. Přicházejí k Ježíši se soukromou žádostí. Ježíš se právem ptá na další podrobnosti a oni odpovídají, že chtějí sedět po jeho pravici a levici v jeho slávě. Je snadné odsoudit jejich požadavek jako sobectví. Tito dva muži však zasvětili svůj život službě Ježíši a jejich touhy možná nebyly úplně sobecké.

Ježíš se snaží učedníkům vysvětlit pod­statu toho, čeho se vlastně dožadují. Ptá se, zda mohou pít jeho kalich nebo být pokřtěni jeho křtem. Jeho kalich bude kalichem utrpení v Getsemanské zahradě a na kříži (srovnej s Mk ١٤,٣٦) a jeho křest bude jeho smrtí a pohřbem (Mk ١٥,٣٣–٤٧). Tyto události jsou paralelní s jeho křtem zaznamenaným v Markovi ١.

Jakub a Jan to však nevidí a nechápou. Lehkovážně odpovídají, že mohou. Ježíš pak prorockými slovy předpovídá, že skutečně budou pít jeho kalich a budou pokřtěni jeho křtem. Jakub byl prvním z apoštolů, který zemřel mučednickou smrtí (Sk 12,2). Jan žil nejdéle z apoštolů a závěr života strávil ve vyhnanství na ostrově Patmos (Zj 1,9). Ježíš ukazuje, že o tom, kdo bude mít místo ve „slávě“, rozhoduje Bůh.

Jak reagovali ostatní učedníci na Ježíšovu odpověď? Ne příliš dobře. Čteme, že se začali „hněvat“ (Mk 10,41). V řeckém textu je použito stejné slovo aganakteó s významem „být rozzlobený, rozhořčený“ jako když se Ježíš zlobí na ty, kteří bránili dětem, aby k němu přišli (Mk 10,14).

Ježíš pak svolává učedníky, aby jim předal jednu z nejdůležitějších pravd. Ukázal, že zatímco pohanští vládci využívají moc k osobnímu prospěchu, v Božím království musí být moc vždy použita k povznesení a požehnání druhých. Ježíš jim ukazuje cestu jako Král Božího království. Čím? Tím, že dal svůj vlastní život jako výkupné. Něco takového jeho následovníci vůbec neočekávali.

**Aplikace**

`Co pro křesťana znamená být „služebníkem“ druhých? Jak se tento princip projevuje při tvém každodenním setkávání s lidmi?`

---

#### Dodatečné otázky k diskuzi

`Ježíš mluví otevřeně o tom, že zemře. Proč to učedníci neberou vážně?`

`Už jsi někdy vytěsňoval z mysli to, co se ti v Bibli nelíbilo? Jak to dopadlo?`

`Po čem toužili Jakub a Jan?`

`Jak Ježíš reagoval na jejich žádost?`

`Už jsi někdy byl rád, že Ježíš nevyslyšel tvou neuváženou modlitbu? Poděl se o to s námi?`

`Proč by v každé naší modlitbě mělo zazní „Bože, buď vůle Tvá“?`

`Co máme dělat, když začneme toužit po místě „po pravici nebo po levici“?`
