---
title:  '„Co chceš, abych ti udělal?“'
date:  22/08/2024
---

> <p></p>
> 46Přišli do Jericha. A když vycházel s učedníky a s velkým zástupem z Jericha, seděl u cesty syn Timaiův, Bartimaios, slepý žebrák. 47Když uslyšel, že je to Ježíš Nazaretský, dal se do křiku: „Ježíši, Synu Davidův, smiluj se nade mnou!“ 48Mnozí ho napomínali, aby mlčel. On však tím více křičel: „Synu Davidův, smiluj se nade mnou!“ 49Ježíš se zastavil a řekl: „Zavolejte ho!“ I zavolali toho slepého a řekli mu: „Vzchop se, vstaň, volá tě!“ 50Odhodil svůj plášť, vyskočil a přišel k Ježíšovi. 51Ježíš mu řekl: „Co chceš, abych pro tebe učinil?“ Slepý odpověděl: „Pane, ať vidím!“ 52Ježíš mu řekl: „Jdi, tvá víra tě zachránila.“ Hned prohlédl a šel tou cestou za ním. (Mk 10,46–52)

**Osobní studium**

`Jak Bartimaios zareagoval na Ježíšův příchod (Mk 10,46–52)?`

Při našem studiu Evangelia podle Marka jsme už říkali, že Ježíš většinou lidem bránil, aby jiným vyprávěli o něm a o jeho zázracích. V tomto příběhu se opět setkáváme s podobným motivem. Když Ježíš opouští Jericho, ocitne se v jeho blízkosti nevidomý muž, který žebrá na kraji cesty. Jakmile se dozví, že kolem prochází Ježíš, začne muž křičet: „Ježíši, Synu Davidův, smiluj se nade mnou!“ (Mk 10,47). V souladu s již zmiňovanou myšlenkou odhalení a tajemství jsou to tentokrát lidé kolem, kteří přebírají úlohu těch, kdo se snaží muže umlčet.

Bartimaios se však nedá odradit. Čím více na něj naléhají, tím hlasitěji křičí: „Synu Davidův, smiluj se nade mnou!“ (Mk 10,48). Jeho slova jsou vyznáním víry v Ježíše jako Mesiáše a důvěry, že ho může uzdravit. Titul „Syn Davidův“ měl v Ježíšových dnech dva významy: (1) odkazoval na obnovu vlády krále na izraelském trůnu (viz Iz 11; Jr 23,5.6; Jr 33,15; Ez 34,23.24; 37,24; Za 3,8; 6,12) a (2) ukazoval, že tato osoba bude uzdravovat a vyhánět zlé duchy.

Ježíš se zastaví a lidem řekne, aby slepého zavolali. Je příznačné, že když slepec přichází k Ježíši, shazuje svůj plášť. V Ježíšově době byli lidé s postižením na úplném dně společenského žebříčku – spolu s vdovami a sirotky. Šlo o jednotlivce na okraji společnosti, bez příjmu a v reálném ohrožení života. Plášť byl pro muže jedinou jistotou. Sloužil mu jako lůžko, přikrývka a ochrana současně. Vzdát se ho, zanechat ho kdesi bez dozoru, bylo projevem víry, naděje a jistoty, že Ježíš muže uzdraví.

A Ježíš nezklamal. Každý, kdo v evangeliích přichází za Ježíšem s prosbou o pomoc, tuto pomoc vždy nachází. Ježíš klade Bartimaiovi stejnou otázku, jakou předtím položil Jakubovi a Janovi: „Co chceš, abych pro tebe učinil?“ (Mk 10,51; viz také Mk 10,36). Slepý bez váhání žádá, aby mohl vidět. A Ježíš ho hned uzdravuje. Odpovědí nyní již vidícího muže je, že Ježíše následuje na jeho cestě.

Tento příběh uzavírá část o učednictví, která je ohraničena dvěma příběhy o uzdravení nevidomých (viz Mk 8,22–26 a Mk 10,46–52). Tyto dva příběhy ilustrují, že učednictví znamená vnímat svět novýma očima. Někdy možná ne hned úplně jasně, ale vždy to vede k následování Ježíše po cestě, kterou nám ukazuje.

**Aplikace**

`Křičel jsi i ty někdy (doslovně nebo obrazně) na Ježíše: „Synu Davidův, smiluj se nade mnou!“ V jaké jsi byl tehdy situaci? Co se stalo? Co tě takové zkušenosti naučily?`