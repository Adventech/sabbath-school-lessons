---
title:  'Zdraví lidé v pekle'
date:  15/08/2024
---

> <p></p>
> 42„Kdo by svedl k hříchu jednoho z těchto nepatrných, kteří ve mne věří, lépe by mu bylo, kdyby mu dali na krk mlýnský kámen a hodili ho do moře. 43Svádí-li tě k hříchu tvá ruka, utni ji; lépe je pro tebe, vejdeš-li do života zmrzačen, než abys šel s oběma rukama do pekla, do ohně neuhasitelného. (Mk 9,42.43)

**Osobní studium**

`Přečti si text Mk 9,42–50. Co je hlavní myšlenkou Ježíšových slov v těchto verších?`

Na první pohled se může zdát, že je tato pasáž sbírkou nesourodých Ježíšových výroků, které jsou pospojovány bez jakéhokoli smyslu. Při bližším pohledu však zjistíme, že každý následující výrok nějakým způsobem souvisí s tím předchozím. V pasáži se zmiňují tři hlavní pojmy, které postupně rozvíjejí Ježíšovo učení: „svést ke hříchu“, „oheň“ a „sůl“.

Jeho první výrok o „nepatrných“ se týká nově věřících. Učitelé a vůdci mají v Božím království za úkol postarat se o nově obrácené lidi se zvláštní péčí. Takový postoj navazuje na starozákonní etiku péče o ty nejslabší ve starověké společnosti – vdovy, sirotky a cizince. Pro zdůraznění tohoto tématu Ježíš používá hyperbolu, že by bylo lepší utopit se v moři, než způsobit hřích jednoho z těchto „nepatrných“.

`Myšlenka „svést k hříchu“ zabírá v tomto odstavci nejdelší část. Před čtenářem stojí dvě hádanky. Za prvé, opravdu Ježíš vede lidi k tomu, aby si utli ruku či nohu nebo si vyloupli oko? Za druhé, opravdu přichází s učením o věčně hořícím pekle?`

Na první otázku musí zaznít rozhodné „ne“, Ježíš neučí mrzačení. Takovou praxi judaismus odmítal (porovnej Dt 14,1; 1Kr 18,27.28). Ježíš používá hyperbolu (přehánění, zveličení), aby vyjádřil důležitost svých slov. Je-li hrozná byť jen představa ztráty ruky, nohy nebo oka, o co větší pohromou by mělo být pro křesťana zhřešit!

I na druhou otázku je třeba odpovědět záporně. Ne, Ježíš neučí o věčně hořícím pekle. Jak to víme? První pasáž obsahuje určitý komický efekt. Vykresluje před námi obraz lidí, kteří vstupují do nebeského města s jedním okem, jednou nohou nebo jednou rukou. Jak by pak vypadal zástup lidí směřujících do pekla? Nemělo by to být právě naopak? Opravdu se do pekla dostanou zdraví, zatímco do nebe bez končetin a slepí? Tato představa je až komická. Pokud takové vážné téma vyznívá směšně, je zřejmé, že Ježíš ke zdůraznění svých slov používá hyperbolu. Hřích je třeba brát natolik vážně, že by bylo lepší přijít o ruku, nohu nebo oko, než zhřešit.

Pokud jde o to, zda je peklo věčné, je třeba říci, že věčné jsou jeho důsledky, nikoli samotný oheň pekla. „Neboť Bůh tak miloval svět, že dal svého jediného Syna, aby žádný, kdo v něho věří, nezahynul, ale měl život věčný“ (J 3,16; zvýraznění přidáno). Ti, kdo jsou ztraceni, nehoří navždy; místo toho zahynou navždy – a v tom je obrovský rozdíl!

**Aplikace**

`Která tvá slova nebo skutky by mohla nově obráceného člověka svést k hříchu? Proč? Na co je třeba dávat si pozor?`