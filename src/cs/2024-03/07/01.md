---
title:  'Ježíš učí učedníky I.'
date:  10/08/2024
---

### Texty na tento týden
Mk 8,22–38; Mt 20,29–34; J 12,25; Mk 9,1–50; Mal 4,5.6; L 9,30.31

> <p>Základní verš</p>
> „Zavolal k sobě zástup s učedníky a řekl jim: ‚Kdo chce jít se mnou, zapři sám sebe, vezmi svůj kříž a následuj mne‘.“ (Mk 8,34)

První polovina Evangelia podle Marka se zaměřuje na to, kdo je Ježíš. Jeho mocné učení a působivé zázraky ukazují stejným směrem: On je Mesiáš. V polovině evangelia nastává zvrat, když se Ježíš zeptá učedníků, za koho ho považují oni.

Petr odpoví na tuto otázku velmi jasně a přesvědčivě (Mk 8,27–30). Hned na to začne Ježíš vysvětlovat, kam směřují jeho kroky jako Mesiáše. My dnes víme, že jeho cílem byl kříž.

Od závěru osmé kapitoly až do konce desáté kapitoly se Ježíš zaměřuje na vyučování svých učedníků během různých cest. V těchto kapitolách se nacházejí i jeho předpovědi o kříži. Po nich bude následovat vysvětlení toho, co znamená být učedníkem. Jedná se o velmi důležitá naučení, která jsou aktuální i dnes.

V této části Evangelia podle Marka (Mk 8,22–10,52) se setkáme s uzdravením dvou různých slepců. Jedno uzdravení se nachází v polovině osmé kapitoly (Mk 8,22–26), druhé v závěru desáté kapitoly (Mk 10,46–52). Tyto zázraky ilustrují, že učednictví má duchovní rozměr, který v sobě zahrnuje pochopení, kdo Ježíš je a kam směřuje. Tak jako jeho učení před dvěma tisíci lety oslovilo a formovalo dvanáct učedníků, tak mění i dnešní učedníky a učí je, že součástí následování Ježíše je obětování, se a zároveň takové následování přináší velkou odměnu.

**Osnova lekce**

Osmá a devátá kapitola nás přivádí do druhé části Markova evangelia, v níž se Ježíš (směřující nyní do Jeruzaléma) bude věnovat tomu, aby učedníky naučil, co je smyslem jeho služby a co znamená být jeho následovníkem.

–	Mk 8,22–30: „Prohlédnutí“ slepce i učedníků (neděle)
–	Mk 8,31–38: Naučení o tom, co znamená následovat Ježíše (pondělí)
–	Mk 9,1–29: Proměnění na hoře a vysvobození posedlého (úterý)
–	Mk 9,30–41: Naučení o opravdové velikosti (středa)
–	Mk 9,42–50: Naučení o zodpovědnosti za druhé (čtvrtek)

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`