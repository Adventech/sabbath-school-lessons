---
title:  'Cena učednictví'
date:  12/08/2024
---

> <p></p>
> 34Zavolal k sobě zástup s učedníky a řekl jim: „Kdo chce jít se mnou, zapři sám sebe, vezmi svůj kříž a následuj mne. 35Neboť kdo by chtěl zachránit svůj život, ten o něj přijde; kdo však přijde o život pro mne a pro evangelium, zachrání jej. 36Co prospěje člověku, získá-li celý svět, ale ztratí svůj život? (Mk 8,34–36)

**Osobní studium**

`Přečti si text Mk 8,31–38. Co Ježíš říká o ceně za následování Krista?`

Učedníci dospěli ve vztahu k Ježíši k rozhodujícímu bodu. Od nynějška vědí, že je Mesiáš. Čtenáři Marka to však vědí už od úplného začátku knihy (Mk 1,1), a proto mají oproti často zmateným a tápajícím učedníkům výhodu.

Když Ježíš poprvé povolal učedníky, řekl jim, že je učiní rybáři lidí (Mk 1,17). Nezmínil žádné problémy ani možné potíže. Ale teď, když už opravdu vědí, kdo je, odhaluje jim cíl svého poslání – že je nutné, aby hodně trpěl, byl zavržen a zabit, a nakonec po třech dnech vstal z mrtvých.

Pro učedníky je to nesmírně šokující zpráva! Petr, který právě vyznal, že Ježíš je Mesiáš, si ho vezme stranou a začne mu vyčítat, že říká takové věci. Autor popisuje celý příběh formou nepřímé řeči. Až na konci nechá promluvit přímo Ježíše: „Jdi mi z cesty, satane; tvé smýšlení není z Boha, ale z člověka!“ (Mk 8,33). Tato slova musela Petra nesmírně zabolet. Ježíš nazývá Petra satanem a říká mu, aby mu nestál v cestě, protože takové myšlenky nejsou v souladu s Boží vůlí.

„Petrova slova nemohla Ježíši v jeho těžké situaci pomoci ani jej potěšit. Nebyla v souladu s plánem milosti, který Bůh připravil pro ztracený svět, ani s učením o oběti, které přišel Kristus představit na svém vlastním životě.“ (DA 415; TV 266)

`Ježíšovi následovníci jsou povoláni ke stej­nému cíli jako on – přijmout kříž a ná­sle­dovat ho. Ukřižování bylo v Římské říši nejkrutějším, nejhrozivějším a nejvíce ponižujícím způsobem popravy. Každý se chtěl kříži vyhnout. Proč by tedy někdo měl chtít nést kříž jako symbol své oddanosti Ježíši?`

Ježíš vysvětluje nejen cenu učednictví, ale také jeho velký význam. V paradoxu křesťanské víry se ztráta života stává způsobem, jak jej získat. Naproti tomu snaha získat celý svět, ale přijít o věčný život, působí absurdně. Elegantně to vyjádřil misionář Jim Elliott ve svém deníku ze dne 28. října 1949: „Není hlupák ten, kdo se vzdává toho, co si nemůže nechat, aby získal to, o co nemůže přijít.“

**Aplikace**

`„Kdo miluje svůj život, ztratí jej; kdo nenávidí svůj život v tomto světě, uchrání jej pro život věčný“ (J 12,25). Jakou osobní zkušenost máš s těmito slovy?`