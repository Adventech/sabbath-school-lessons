---
title:  'Vidět naprosto jasně'
date:  11/08/2024
---

> <p></p>
> 24On pozvedl oči a řekl: „Vidím lidi, vypadají jako stromy, a chodí.“ 25Potom mu znovu položil ruce na oči; slepý prohlédl, byl uzdraven a viděl všecko zcela zřetelně. 26Ježíš ho poslal domů a přikázal mu: „Ale do vesnice nechoď!“ [...]

> <p></p>
> 29Zeptal se jich: „A za koho mě pokládáte vy?“ Petr mu odpověděl: „Ty jsi Mesiáš.“ 30I přikázal jim, aby nikomu o něm neříkali. (Mk 8,24–26.29.30)

**Osobní studium**

`Přečti si text Mk 8,22–30. Proč Ježíš potřeboval k uzdravení slepého dva doteky? Jaké ponaučení vyplývá z tohoto příběhu?`

Evangelia uvádějí několik textů o nevidomých, které Ježíš uzdravil. Kromě dnešního textu nacházíme u Marka také záznam o uzdravení Bartimaia (Mk 10,46–52). Matouš hovoří o uzdravení dvou slepců (Mt 20,29–34) a J 9 vypráví příběh o tom, jak Ježíš uzdravil člověka slepého od narození, kterého poslal, aby se umyl v rybníku Siloe.

Náš dnešní příběh je však v mnohém jedinečný. Objevuje se pouze u Marka a je to jediný Ježíšův zázrak, který k dokonalému uzdravení vyžaduje dva činy. Součástí příběhu je citlivě působící detail, že Ježíš vzal muže za ruku a vyvedl ho ven za vesnici (Mk 8,23). Z Ježíše vyzařuje soucit s mužem a pochopení pro jeho utrpení.

Ale proč dva doteky? Jelikož jde o jediný zázrak, který zahrnuje dva doteky, nezdá se pravděpodobné, že by při tom prvním Ježíši nestačila jeho moc. V tomto případě jde spíše o „hrané podobenství“, které ilustruje, jak někdy trvá delší dobu, než se u člověka rozvine duchovní vidění. Takový výklad potvrzuje literární zpracování perikopy. Ježíšovo vyučování učedníků o jeho smrti a vzkříšení je zde orámováno uzdravením jednoho nevidomého na začátku a druhého na konci. Obnovení zraku se stává metaforou pro vnímavé a chápavé učednictví.

Učitelé milují otázky. Často jsou klíčem k žákovu pochopení. V této pasáži nastává v Evangeliu podle Marka zlom. Potvrzují to tři charakteristiky:

1.	Ježíš se ptá svých učedníků, za koho ho považují. To nikdy předtím neudělal.
2.	Petr je první osobou, která není posedlá démonem, a přesto prohlašuje, že Ježíš je Mesiáš.
3.	Hned po zjevení, kdo Ježíš je, začíná Učitel vysvětlovat, že směřuje ke kříži.

Proč Ježíš vyzývá své učedníky, aby nikomu neříkali, že je Mesiáš? Může se zdát, že taková výzva je v rozporu s myšlenkou nastolení Božího království. V Ježíšových dnech se však „mesiáš“ zmiňoval především v politickém kontextu. Měl svrhnout římskou nadvládu a vysvobodit Izrael z područí cizí mocnosti. Ježíš se nechtěl stát a ani se nestal takovým „mesiášem“. To je také důvod, proč učedníky vybízí, aby mlčeli o jeho identitě.

**Aplikace**

`Kdy může nastat situace, že je lepší mlčet a nešířit některé informace, i když jsou pravdivé?`

---

#### Dodatečné otázky k diskuzi

`V čem je příběh tohoto slepce zvláštní?`

`Mohl Ježíš tohoto muže uzdravit na první pokus? Proč tedy potřeboval dva?`

`Ježíš tohoto slepce odvedl stranou. Co myslíš, proč to udělal?`

`V čem se tento slepý muž a jeho uzdravení podobá učedníkům?`

`Proč měli učedníci tak velký problém pochopit hlavní poslání Mesiáše?`

`V čem se tomuto muži podobáme my?`

`Vzpomeneš si na nějakou „pravdu“, kterou jsi dlouho chápal nesprávně, protože jsi do ní promítal své předešlé znalosti a zkušenosti? O co šlo?`

`Jak se můžeme chránit před tím, aby tradice ovlivňovala naše chápání a výklad Bible?`
