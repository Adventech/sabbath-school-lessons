---
title:  'Na hoře proměnění a pod ní'
date:  13/08/2024
---

> <p></p>
> 2Po šesti dnech vzal s sebou Ježíš jen Petra, Jakuba a Jana a vyvedl je na vysokou horu, kde byli sami. A byl proměněn před jejich očima. 3Jeho šat byl zářivě bílý, jak by jej žádný bělič na zemi nedovedl vybílit. 4Zjevil se jim Eliáš a Mojžíš a rozmlouvali s Ježíšem. [...]

> <p></p>
> 23Ježíš mu řekl: „Můžeš-li! Všechno je možné tomu, kdo věří.“ 24Chlapcův otec rychle vykřikl: „Věřím, pomoz mé nedověře.“ (Mk 9,2–4.23.24)

**Osobní studium**

`Přečti si text Mk 9,1–13. Čeho byli svědky Petr, Jakub a Jan během noci strávené na hoře?`

Ježíšova předpověď, že „někteří z těch, kteří tu stojí, neokusí smrti, dokud nespatří Boží království přicházející v moci“ (Mk 9,1), se naplnila během několika dní, kdy vzal Petra, Jakuba a Jana na vysokou horu. Ze všech učedníků vzal jen tyto tři, aby byli svědky jeho proměnění ve slávě nebeského království.

Eliáš a Mojžíš přicházejí z nebeských výšin, aby si povídali s Ježíšem. Lukáš poznamenává, že mluvili o Ježíšově „odchodu“ (řecky exodos), který se měl brzy uskutečnit v Jeruzalémě (L 9,30.31). Tato scéna naplněná nebeskou slávou má v sobě obsažené poselství o Ježíšově smrti na kříži (srovnej s Mk 9,9). Právě tato zkušenost měla posílit naději učedníků, až uvidí, že Ježíš je ukřižován.

Po návratu z hory se následující ráno tři učedníci Ježíše ptají na učení farizeů o příchodu Eliáše. Tato myšlenka je pravděpodobně spojena s očekáváním, že před příchodem Mesiáše se nejprve objeví Eliáš (porovnej s Mal 4,5.6). Ježíš odpovídá, že Eliáš už přišel. Těmito slovy odkazuje na Jana Křtitele. Tak jako byl zabit Jan, i Ježíš zemře rukama nepřátel pravdy, ale po třech dnech vstane z mrtvých.

Po noci naplněné nebeskou slávou se na úpatí hory odehrála scéna naplněná smutkem a nepochopením (viz Mk 9,14–29). Devět učedníků se setkalo s chlapcem posedlým démony, ale nedokázali ho uzdravit. Když na scénu přichází Ježíš, rozběhne se k němu velký zástup lidí – učedníci, zákoníci a mnoho přihlížejících. Problém se týká „zlého ducha“, který má nad chlapcem moc. Zdá se, že Ježíš se nezvykle dlouho vyptává na podrobnosti této posedlosti. Na otce už je to moc a vyhrkne: „Ale můžeš-li, slituj se nad námi a pomoz nám“ (Mk 9,22).

Ježíš velmi citlivě vnímá, co se odehrává, a v otcových slovech zachytil vyjádření pochybností. Ježíšova odpověď je reakcí na tyto pochybnosti. Jeho slova lze parafrázovat takto: „Jak to myslíš, když říkáš: ‚můžeš-li‘“ (Mk 9,23)? Najednou jako blesk z čistého nebe projede otcem myšlenka, že problém nemá jen jeho syn, ale i on. Má pochybností a nedostatek víry. A to by dokonce mohlo vést k tomu, že jeho syn nebude uzdraven. Zoufalý otec se chytá Ježíšova milosrdenství se slovy hodnými zapamatování: „Věřím, pomoz mé nedověře“ (Mk 9,24). Po těchto slovech Ježíš chlapce uzdravuje.

**Aplikace**

`Byl jsi někdy vystaven situaci, kdy jsi i ty volal: „Věřím; pomoz mé nedověře“? Kdy to bylo? Co ses z toho naučil?`

---

#### Dodatečné otázky k diskuzi

`Jak rozumíš Ježíšovu ujištění, že někteří z učedníků nezemřou, dokud nespatří Boží království?`

`Kam vzal Ježíš Petra, Jakuba a Jana? Co tam spatřili?`

`Proč se Ježíš setkal právě s Eliášem a Mojžíšem?`

`Proč vzal Ježíš na horu jet ty tři? Co mohlo být důvodem?`

`Kdo se na něho obrátil s prosbou o pomoc, když sestoupil z hory?`

`Proč otce posedlého syna opouští víra, že mu Ježíš může pomoci?`

`Co si uvědomil, když mu Ježíš zopakoval, co chvíli před tím sám řekl?`

`Také se někdy ptáš, zda ti Ježíš může pomoci? Co ti pomáhá Ježíši znovu důvěřovat?`
