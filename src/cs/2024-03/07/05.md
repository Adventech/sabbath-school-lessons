---
title:  'Kdo je největší?'
date:  14/08/2024
---

> <p></p>
> 35Ježíš usedl, zavolal svých Dvanáct a řekl jim: „Kdo chce být první, buď ze všech poslední a služebník všech.“ 36Pak vzal dítě, postavil je doprostřed nich, objal je a řekl jim: 37„Kdo přijme jedno z takových dětí v mém jménu, přijímá mne; a kdo mne přijme, nepřijímá mne, ale toho, který mě poslal.“ (Mk 9,35–37)

**Osobní studium**

`Přečti si text Mk 9,30–41. Co mají společného a v čem se liší první dvě Ježíšovy předpovědi o jeho smrti a zmrtvýchvstání (viz Mk 8,31)? Jaký spor vznikl mezi učedníky? Jak ho Ježíš řeší?`

V první předpovědi Ježíš mluví o těch, kteří ho odmítnou a zabijí. V druhé předpovědi Ježíš přidává informaci, že bude zrazen. Neoznačuje konkrétně svého zrádce, ale čtenář už ví, kdo jím je, protože autor evangelia ho ztotožňuje již na začátku s Jidášem (viz Mk 3,19). Ježíš opět mluví o svém zabití a následném vzkříšení po třech dnech. Zdá se však, že učedníci se o podrobnosti této předpovědi zajímají ještě méně než při první předpovědi. Nevítaná zpráva nevyvolá diskuzi.

Při své první předpovědi se Ježíš nacházel na sever od Galilejského moře, nedaleko Cesareje Filipovy (Mk 8,27). Při této druhé předpovědi prochází Galileou (Mk 9,30) a vchází do města Kafarnaum (Mk 9,33). Docela dobře si proto umíme představit jeho cestu ze severu na jih. Do města však vstupuje sám, protože dvanáct učedníků zůstává pozadu. Když se opět setkají, Ježíš se učedníků ptá, o čem si během cesty povídali. Všichni jsou potichu, což je jasné znamení, že jim je jeho otázka nepříjemná. Jsou jako malé děti přistižené při něčem, o čem vědí, že je špatné. Učedníci se totiž dohadovali, kdo z nich je nejdůležitější. Ne každý je ochoten si to přiznat, ale otázku, kdo je nejdůležitější či největší, si klademe všichni. V Božím království však tato otázka zní přesně naopak.

Ježíš odpovídá na problém ve dvou krocích. Nejprve jasně říká, že pokud chce být někdo první (největší), musí se stát služebníkem. Potom Ježíš ilustruje svou myšlenku skutkem. Nedaleko zřejmě stálo dítě a poslouchalo. Ježíš dítě vzal a postavil ho do středu skupiny. Možná se dítě cítilo nejistě, proto Ježíš dítě objal. Pak svým učedníkům vysvětluje: „Kdo přijme jedno z takových dětí v mém jménu, přijímá mne; a kdo mne přijme, nepřijímá mne, ale toho, který mě poslal“ (Mk 9,37). Tak spojuje malé dítě se samotným Bohem. Ukazuje, že pomoc těm, kteří konají křesťanskou službu, dokonce i v malých věcech, nezůstane v nebi bez povšimnutí

Jan se pak ptá na cizince, kteří v jeho jménu vyhánějí démony. Nezdá se to ani jemu, ani ostatním učedníkům. Ježíš je však učí důležitou lekci: „Kdo není proti nám, je pro nás“ (Mk ٩,٤٠).

**Aplikace**

`Jaká je biblická myšlenka důležitosti a velikosti v protikladu k představám světa? O jaký druh velikosti usiluješ ty?`