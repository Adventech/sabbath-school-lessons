---
title:  'Ježíšova rodina'
date:  18/07/2024
---

> <p></p>
> 20Vešel do domu a opět se shromáždil zástup, takže nemohli ani chleba pojíst. 21Když to uslyšeli jeho příbuzní, přišli, aby se ho zmocnili; říkali totiž, že se pomátl. [...] 31Tu přišla jeho matka a jeho bratři. Stáli venku a vzkázali mu, aby k nim přišel. 32Kolem něho seděl zástup; řekli mu: „Hle, tvoje matka a tvoji bratři jsou venku a hledají tě.“ 33Odpověděl jim: „Kdo je má matka a moji bratři?“ 34Rozhlédl se po těch, kteří seděli v kruhu kolem něho, a řekl: „Hle, moje matka a moji bratři! 35Kdo činí vůli Boží, to je můj bratr, má sestra i matka.“ (Mk 3,20.21.31–35)

**Osobní studium**

`Jaká zkušenost vedla Ježíšovu rodinu k tomu, aby pochybovala o jeho zdravém rozumu (Mk 3,20.21)?`

Pochybnosti o duševní nestabilitě jsou vážné. Obvykle se o ní uvažuje tehdy, když jednání člověka ohrožuje jeho vlastní bezpečnost nebo se stává hrozbou pro okolí. Ježíšova rodina viděla jeho jednání jako sebezničující. Ježíš byl tak zaneprázdněný, že si často nenašel čas ani na to, aby se najedl. Přicházejí proto za ním, aby se o něho postarali. Zde je příběh přerušen vnitřním příběhem o tom, jak zákoníci obviňují Ježíše z tajné dohody s ďáblem.

Mezi vnějším a vnitřním příběhem tohoto „sendvičového příběhu“ existuje zvláštní paralela. Zdá se, že Ježíšova vlastní rodina se na něho dívá stejně jako zákoníci. Rodina říká, že je blázen. Zákoníci říkají, že je ve spolku s ďáblem.

`O co šlo Ježíšově rodině? Jak reagoval na jejich příchod (Mk 3,31–35)?`

Tato scéna se nám může zdát zvláštní. Pokud za námi přijde maminka nebo jiní členové rodiny, neměli bychom se s nimi setkat? Problém byl v tom, že Ježíšova rodina v té době nejednala a nesmýšlela v souladu s Boží vůlí. Ježíš to rozpoznal a v této pasáži nově definuje pojem „rodina“. Jen ten, kdo plní Boží vůli, je jeho matkou, bratrem nebo sestrou. On je Božím Synem a ti, kteří jsou v souladu s Boží vůlí, stávají se jeho rodinou.

Tyto dva „sendvičové příběhy“ v sobě obsahují hlubokou ironii. Ve vnitřním příběhu Ježíš říká, že dům rozdělený proti sobě nemůže obstát. Na první pohled se zdá, že ve vnějším příběhu je Ježíšův vlastní dům (jeho rodina) rozdělen! Ježíš však tento rébus řeší tak, že nově definuje, co je to rodina. Jeho skutečná rodina jsou ti, kteří jednají podle Boží vůle spolu s ním (viz L 12,53 a 14,26).

Křesťané se v dějinách mnohokrát ocitli odcizeni od svých příbuzných. Tato pasáž v Markovi odhaluje, že Ježíš prošel stejnými problémy. Chápe, jaké to je, a může utěšit ty, kteří tuto často bolestnou izolaci pociťují.

**Aplikace**

`Jaká je tvá zkušenost se sdílením myšlenek víry s nejbližšími?`