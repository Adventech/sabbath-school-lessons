---
title:  'Povolání Leviho a otázka půstu'
date:  15/07/2024
---

> <p></p>
> 16Když zákoníci z farizejské strany viděli, že jí s hříšníky a celníky, říkali jeho učedníkům: „Jak to, že jí s celníky a hříšníky?“ 17Ježíš to uslyšel a řekl jim: „Lékaře nepotřebují zdraví, ale nemocní. Nepřišel jsem pozvat spravedlivé, ale hříšníky.“ 18Učedníci Janovi a farizeové se postili. Přišli k němu a ptali se: „Jak to, že se učedníci Janovi a učedníci farizeů postí, ale tvoji učedníci se nepostí?“ 19Ježíš jim řekl: „Mohou se hosté na svatbě postit, když je ženich s nimi? Pokud mají ženicha mezi sebou, nemohou se postit. 20Přijdou však dny, kdy od nich bude ženich vzat; potom, v ten den, se budou postit. (Mk 2,16–20)

**Osobní studium**

`Přečti si text Mk 2,13–22. Kdo byl Levi, syn Alfeův? V čem spočívaly námitky vůči němu?`

Výběrčí daní byli v Ježíšově době státními zaměstnanci místní nebo římské vlády. Mezi židovským obyvatelstvem v Judsku nebyli oblíbeni, protože často vyžadovali vyšší poplatky, než určoval zákon, a bohatli tak na úkor svých krajanů. Ve sbírce ustanovení rabínského judaismu Mišna se v části zvané „Tohorot“ („Čistota“) říká: „Pokud výběrčí daní vstoupí do domu [vše, co je v něm], se stává nečistým...“

`Není divu, že se zákoníci pobouřeně ptají: „Jak to, že jí s celníky a hříšníky“ (Mk 2,16)?`

`Jak Ježíš reagoval na jejich otázku? Nezavrhuje ji, neoponuje. Místo toho jejich otázku obrací, aby zdůraznil, že lékaře potřebují nemocní, ne zdraví (Mk 2,17). Mluví tedy o sobě jako o duchovním lékaři, který dokáže uzdravit duši trpící nemocí zvanou „hřích“. A neměl by lékař jít tam, kde jsou nemocní?`

Text Mk 2,18–22 otevírá další téma. Jedná se o nejdůležitější z pěti navzájem propojených příběhů v této části. Zatímco předchozí příběh se věnoval hostině u Leviho, tento se soustřeďuje na problematiku půstu. Jeho součástí je otázka, proč se Ježíšovi učedníci nepostí tak, jako se postí učedníci Jana Křtitele a farizeů. Ježíš odpovídá podobenstvím, ve kterém svou přítomnost přirovnává ke svatební hostině. Šlo by o mimořádně podivnou svatbu, kdyby se na ní všichni hosté postili. Ježíš však zároveň předpovídá, že přijde den, kdy „bude ženich vzat“, čímž poukazuje na kříž. Potom bude dost času na půst.

Ježíš pokračuje dvěma příklady, které zvýrazňují kontrast mezi jeho učením a učením náboženských vůdců: nová (nesražená) látka jako záplata na starém oděvu a nové víno ve starých měších. Opravdu zajímavý způsob, jak ukázat nejen rozpor v obou přístupech, ale také zkaženost a mylné učení náboženských vůdců. Pokud lidé nebudou opatrní, může je i pravé náboženství přivést do temnoty.

**Aplikace**

`Na koho by se dnes dalo dívat podobně jako na „celníky“ v Ježíšových dnech? V čem potřebuješ změnit svůj pohled na tyto skupiny lidí?`