---
title:  'Pan soboty'
date:  16/07/2024
---

> <p></p>
> 23Jednou v sobotu procházel obilím a jeho učedníci začali cestou mnout zrní z klasů.

> <p></p>
> 24Farizeové mu řekli: „Jak to, že dělají v sobotu, co se nesmí!“ 25Odpověděl jim: „Nikdy jste nečetli, co udělal David, když měl hlad a neměl co jíst, on i ti, kdo byli s ním? 26Jak za velekněze Abiatara vešel do domu Božího a jedl posvátné chleby, které nesmí jíst nikdo kromě kněží, a dal i těm, kdo ho provázeli?“ 27A řekl jim: „Sobota je učiněna pro člověka, a ne člověk pro sobotu.

> <p></p>
> 28Proto je Syn člověka pánem i nad sobotou.“ (Mk 2,23–28)

**Osobní studium**

V dnešním textu farizeové obviňují učedníky z porušování soboty. Podle židovské tradice bylo v sobotu zakázáno 39 druhů práce. Trhání klasů se považovalo za sklizeň a podle Ex 34,21 se měla sklizeň během soboty přerušit.

`Jak Ježíš čelí obvinění ze strany farizeů (Mk 2,23–28)?`

Ježíš odpovídá příběhem o tom, jak David jedl posvátný chléb (1S 21,1–6). Tyto posvátné chleby se ve svatostánku (později v chrámu) vyměňovaly v sobotu a sníst je mohl jen kněz. Ježíš farizeům argumentuje, že pokud David a jeho muži mohli jíst tyto chleby, pak Ježíšovi učedníci mohou v sobotu trhat obilné klasy a jíst je.

Ježíš dále říká, že sobota byla ustanovena pro člověka, ne naopak, a že základem jeho tvrzení – kterými protiřečí farizeům – je skutečnost, že on je – mimo jiné – „pánem i nad sobotou“.

`Jak příběh v Mk 3,1–6 ilustruje Ježíšovu myšlenku, že sobota byla stvořena pro člověka?`

Ježíš opět čelí sporům s náboženskými vůdci během soboty. Za zmínku stojí, že ani tady se spor netýká samotné soboty. Náboženští vůdci napjatě sledují, zda se jim podaří Ježíše přistihnout při něčem, za co by ho mohli obvinit. Ježíš se nevyhýbá konfrontaci s nimi. Tentokrát staví do kontrastu dělání dobra a zla, záchranu života a zabití. Odpověď na jeho otázku je zřejmá: konání dobra a záchrana života jsou v sobotu mnohem důležitější než bezduché náboženské aktivity.

Ježíš navzdory nepřátelskému postoji náboženských vůdců muže s ochrnutou rukou uzdraví. To vyvolá u jeho odpůrců nejen hněv, ale také okamžitou snahu naplánovat Ježíšovu likvidaci. Ironií tohoto příběhu je, že ti, kteří chtěli přistihnout Ježíše při porušování soboty, sami porušovali sobotu tím, že plánovali jeho smrt.

**Aplikace**

`Jaké principy zachovávání soboty si můžeš osvojit na základě dnes studovaných biblických příběhů? Jak ti to může pomoci čelit problémům, kterým jsme dnes vystaveni v souvislosti se zachováváním soboty?`

---

#### Dodatečné otázky k diskuzi

`Co se stalo jednou v sobotu cestou do synagógy?`

`Proč to farizeům tak vadilo?`

`Jak jim Ježíš odpověděl? Proč odpovídá příběhem ze SZ?`

`Jak rozumíš tomu, že je sobota učiněna pro člověka?`

`Ježíš říká, že je pánem nad sobotou. Jak tomu rozumíš?`

`Proč říká, že je pánem „i“ nad sobotou?`

`O čem svědčí fakt, že Ježíš věnuje sporům o sobotu tolik prostoru?`

`V čem se někdy podobáme farizeům a jejich názorům na sobotu? Proč?`
