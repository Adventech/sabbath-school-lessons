---
title:  Misijní příběh
date:   19/07/2024
---

#### "Jen postem a modlitbou"

_Andrew McChesney_

Čtrnáctiletá Payel se změnila, když její stejně stará kamarádka spáchala sebevraždu. Dříve byla společenská, ale teď jen seděla tiše v koutě. Jednou začala bez zjevné příčiny křičet, chvět se a třást se. Vyděšená se svěřila, že ji navštívil někdo, kdo vypadal jako její mrtvá kamarádka.

"Pojď se mnou," řekl jí přízrak. "Chci tě vzít s sebou."

Payel se dvakrát pokusila skočit z balkonu, ale rodiče ji zastavili.

Zoufalí rodiče zavolali na pomoc Rustama. Rustam byl průkopníkem Globalní Misie, který založil sbor v dosud nezasažené oblasti jejich asijského města. Nikdo v Payelině rodině nebyl křesťanem, kromě tety, a ta rodičům o Rustamovi řekla. Rustam jim vysvětlil, že Payel neviděla svou mrtvou kamarádku, ale zlého ducha.

"Musíme se modlit k Ježíši," řekl.

Rustam vzal čtyři členy církve do Payelina domu, aby se modlili. Payel však nedokázala sedět v klidu. Křičela, mávala rukama nahoru a dolů a dupala nohama. Návštěvníci zpívali písně, ale pokaždé, když zmínili Ježíšovo jméno, vykřikla: "Přestaňte, nemůžu dýchat! Někdo mě dusí!"

Rustam pochopil, že Payel je posedlá. Otevřel Bibli a četl o Ježíši, jak vyháněl démony. Modlil se. Pak se Payel uklidnila. Posadila se, mluvila a pila vodu. Rustam doufal, že duch odešel.

Později v noci mu však teta zavolala domů. "Payel začala křičet a říká, že zase vidí svou mrtvou kamarádku," řekla.

Rustam byl zmatený. Kde se stala chyba? Pak si vzpomněl na biblický příběh, v němž Ježíšovi učedníci nedokázali vyhnat ducha. Když se zeptali proč, Ježíš odpověděl: "Takový duch nevyjde jinak než modlitbou a postem." (Mt 17,21). Rustam zavolal několika průkopníkům Globální Misie a ti se dva dny postili a modlili. Pak se vrátil do Payelina domu se skupinou, v níž byl i pastor adventistů sedmého dne.

Když Payel návštěvníky uviděla, pokusila se utéct. Bylo zapotřebí čtyř lidí, aby ji udrželi. Ale nedokázali ji udržet v klidu. Křičela, když návštěvníci 30 minut zpívali písně. Pak upadla do bezvědomí, zatímco pastor kázal z Bible o Ježíšově moci. Rustam jí kropil obličej vodou, dokud se neprobrala. Někdo jí dal napít vody.

Od této návštěvy se Rustam každé dva týdny vrací za Payel a její rodinou, kde se spolu modlí a mají domácí pobožnosti. Payel už přízrak neviděla. Vrátila se ke svému starému já.

"Když jsme ji navštívili poprvé, nebyli jsme připraveni," řekl Rustam. "Byli jsme připraveni až při druhé návštěvě, protože Ježíš učí: 'Takový duch nevyjde jinak než modlitbou a postem'. "

_Děkujeme vám za vaše modlitby za průkopníky Globální Misse, kteří stejně jako Rustam čelí obrovským výzvám při zakládání sborů mezi nezasaženými skupinami lidí po celém světě. Více informací o průkopnících Globální Missie najdete na anglicky psaných webových stránkách Adventistické misie: bit.ly/GMPioneers._
