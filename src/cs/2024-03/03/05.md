---
title:  'Rouhání proti Duchu svatému'
date:  17/07/2024
---

> <p></p>
> 22Zákoníci, kteří přišli z Jeruzaléma, říkali: „Je posedlý Belzebulem. Ve jménu knížete démonů vyhání démony.“ 23Zavolal je k sobě a mluvil k nim v podobenstvích: „Jak může satan vyhánět satana? 24Je-li království vnitřně rozděleno, nemůže obstát. 25Je-li dům vnitřně rozdělen, nebude moci obstát. 26A povstane-li satan sám proti sobě a je rozdvojen, nemůže obstát, a je s ním konec. 27Nikdo nemůže vejít do domu silného muže a uloupit jeho věci, jestliže toho siláka dříve nespoutá. Pak teprve vyloupí jeho dům. 28Amen, pravím vám, že všecko bude lidem odpuštěno, hříchy i všechna možná rouhání. 29Kdo by se však rouhal proti Duchu svatému, nemá odpuštění na věky, ale je vinen věčným hříchem.“ 30To pravil, protože řekli: „Má nečistého ducha.“ (Mk 3,22–30)

**Osobní studium**

Pasáž Mk 3,20–35 je prvním příběhem v Markově evangeliu, který má takzvané „sendvičové“ uspořádání. Znamená to, že stať začíná jedním příběhem, který je následně přerušen jiným, až se na závěr autor opět vrátí k původnímu příběhu a pasáž uzavře.

„Vnější“ příběh je o Ježíšových příbuzných, kteří za Ježíšem přicházejí, aby si ho odvedli. Nabyli totiž přesvědčení, že se „pomátl“ (Mk 3,21). Vnitřní příběh je o zákonících z Jeruzaléma, kteří obviňují Ježíše z tajné dohody s ďáblem. (Dnes budeme studovat právě tento příběh v Mk 3,22–30.)

`V čem spočívá Ježíšova obrana vůči obvinění zákoníků v úvodním textu (Mk 3,22–27)?`

Zákoníci Ježíše obviňují, že jeho uzdravující moc pochází od ďábla (Mk 3,22). Ježíš nejprve odpovídá ústřední otázkou: „Jak může satan vyhánět satana?“ Podle něj nedává smysl, aby satan jednal sám proti sobě. Ježíš pokračuje ve vyprávění o rozdělení, které by mohlo nastat v království, v rodině, a dokonce v samotném satanovi. Taková nejednota by znemožnila jakýkoli úspěch. Aby Ježíš potvrdil svou myšlenku, začne mluvit o tom, že pokud by chtěl někdo vykrást dům silného muže, musí tohoto siláka nejprve svázat. V tomto posledním příkladu je to Ježíš, kdo jako zloděj vstupuje do satanova domu a svazuje knížete temnoty, aby mohl osvobodit jeho zajatce.

`Co je podle Mk 3,28–30 neodpustitelný hřích? Jak této myšlence rozumíš?`

Neodpustitelný hřích je hřích proti Duchu svatému. Je to takové jednání či smýšlení, které označuje jednání Ducha za dílo ďábla. Proč Ježíš vysloví tak tvrdá slova o neodpuštění a o věčném hříchu (Mk 3,28.29)? Důvodem jsou tvrzení zákoníků, že Ježíš je „posedlý“ nečistým duchem (Mk 3,30). Tuto svou tezi rozšiřovali navzdory tomu, že Ježíš byl ve skutečnosti „plný Ducha svatého“ (viz L 1,15 a 4,1). Pokud někdo nazývá jednání Ducha svatého dílem ďábla, pak samozřejmě nebude Ducha svatého poslouchat. Vždyť nikdo rozumný nebude chtít následovat ďáblovo vedení.

**Aplikace**

`Co mohou o člověku prozrazovat jeho obavy, že se dopustil „neodpustitelného hříchu“? Proč už samotné takové obavy naznačují pravý opak?`

---

#### Dodatečné otázky k diskuzi

`Z čeho Ježíše obvinili zákoníci z Jeruzaléma?`

`Jak na toto obvinění reaguje Ježíš?`

`Zákoníci dobře věděli, v jaké moci Ježíš vyhání zlé duchy. Proč lhali?`

`Ježíš hovoří o „rouhání proti Duchu svatému“. Jak rozumíš tomuto termínu?`

`Můžeme se dnes rouhat proti Duchu svatému i my? Jak?`
