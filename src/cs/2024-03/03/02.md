---
title:  'Uzdravení ochrnutého'
date:  14/07/2024
---

> <p></p>
> 7„Co to ten člověk říká? Rouhá se! Kdo jiný může odpouštět hříchy než Bůh?“ 8Ježíš hned svým duchem poznal, o čem přemýšlejí, a řekl jim: „Jak to, že tak uvažujete? 9Je snadnější říci ochrnutému: ‚Odpouštějí se ti hříchy,‘ anebo říci: ‚Vstaň, vezmi své lože a choď?‘ 10Abyste však věděli, že Syn člověka má moc na zemi odpouštět hříchy“ – řekne ochrnutému: 11„Pravím ti, vstaň, vezmi své lože a jdi domů!“ 12On vstal, vzal hned své lože a vyšel před očima všech, takže všichni žasli a chválili Boha: „Něco takového jsme ještě nikdy neviděli.“ (Mk 2,7–12)

**Osobní studium**

`Prostuduj si text Mk 2,1–12. Co potřeboval ochrnutý muž, kterého přinesli k Ježíši? Co dostal? Jak spolu tyto dvě věci souvisí?`

Muž byl ochrnutý, proto ho jeho čtyři přátelé museli k Ježíši přinést. Když rozebrali střechu a spustili muže do Ježíšovy přítomnosti, text poznamenává, že Ježíš „viděl“ jejich víru (Mk 2,5). Jak může být víra viditelná? S vírou je to podobně jako s láskou. Stává se viditelnou prostřednictvím skutků. V našem příběhu to potvrzuje vytrvalost přátel.

Na první pohled by se mohlo zdát, že muž ze všeho nejvíc potřeboval tělesné uzdravení. Když se však dostane do Ježíšovy přítomnosti, první slova, která Ježíš vysloví, se týkají odpuštění hříchů. Za povšimnutí stojí, že muž během celé scény nepromluví ani jediné slovo. Mlčí sice i náboženští vůdci, ale jejich nitro je pobouřeno nad Ježíšovými slovy a už dávno ho odsoudili. Jeho slova považují za rouhání, hanobení Boha a navíc si Ježíš podle nich nárokuje výsady, které náleží jedině Bohu.

Ježíš odpovídá svým odpůrcům jazykem, kterému rozumějí – pomocí typicky rabínského způsobu argumentace, který se nazývá „od menšího k většímu“. Jedna věc je říci, že hříchy člověka jsou odpuštěny, a jiná věc je skutečně přimět ochrnutého muže, aby chodil. Pokud Ježíš dokáže prostřednictvím Boží moci postavit člověka na nohy, potvrdí se tím i jeho autorita a moc odpouštět hříchy.

`Přečti text Mi 6,6–8. V čem nám tento text pomáhá pochopit napětí mezi Ježíšem a náboženskými vůdci?`

Náboženští vůdci z našeho příběhu ztratili ze zřetele to, na čem skutečně záleželo: spravedlnost, milosrdenství a pokorné chození s Bohem. Tak ohnivě hájili své chápání Boha, že vůbec nedokázali vidět Boží působení, které se odehrávalo přímo před jejich očima. Nic nenasvědčuje, že by změnili svůj názor na Ježíše. A to ani přes dostatek důkazů, které jim Ježíš dal, aby pochopili, že je poslán od Boha. Nejenže jim ukázal, že umí číst jejich myšlenky (již to samo o sobě není jednoduché), ale také uzdravil ochrnutého v jejich přítomnosti způsobem, který nemohli popřít.

**Aplikace**

`Jak se můžeme uchránit před tím, abychom se nechytili do stejné pasti jako náboženští vůdci? Byli tak posedlí formální stránkou náboženství, že ztratili ze zřetele to, na čem skutečně v pravém náboženství záleží (viz Jk 1,27)?`