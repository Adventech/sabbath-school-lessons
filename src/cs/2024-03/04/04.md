---
title:  'Důvod pro podobenství'
date:  23/07/2024
---

> <p></p>
> 10Když byl o samotě, vyptávali se ho ti, kdo byli s ním spolu s Dvanácti, co znamenají podobenství. 11Řekl jim: „Vám je dáno znát tajemství Božího království; ale těm, kdo jsou vně, je to všecko hádankou, 12aby ‚hleděli a hleděli, ale neviděli, poslouchali a poslouchali, ale nechápali, aby se snad neobrátili a nebylo jim odpuštěno.‘“ (Mk 4,10–12)

**Osobní studium**

`Proč podle úvodních veršů Ježíš učil v podobenstvích?`

Povrchní čtení těchto veršů vyvolává dojem, že Ježíš učil v podobenstvích, aby udržel své pravdy skryté před těmi, kdo nepatřili k jeho nejbližším („ti, kteří jsou vně“). Takový pohled se však neshoduje s Ježíšovým jednáním na jiných místech v evangeliu Marka. Dozvídáme se například, že Ježíš byl zarmoucen nad tvrdým srdcem náboženských vůdců (Mk 3,5.6). Ježíš bral vážně argumenty zákoníků a podrobně vysvětloval, proč se mýlí (Mk 3,22–30). Na jiném místě Marek ukazuje, že náboženští vůdci chápou, že Ježíšovo podobenství o zlých vinařích je o nich (Mk 12,1–12). Šlo vlastně o varování, kam směřuje jejich spiknutí proti němu a jak hrozné následky bude pro ně mít takové jednání. Kdyby na nich Ježíši nezáleželo, nevaroval by je. Právě proto potřebujeme podrobněji prozkoumat Ježíšovy výroky v této kapitole (Mk 4). Jen tak budeme moci pochopit význam jeho slov.

`Přečti si text Iz 6,1–13. Co se zde děje s Izajášem a jaké poselství má předat Izraeli?`

Ježíš v našem úvodním textu (Mk 4,12) parafrázuje verše Iz 6,9.10. Izajáš se nachází v chrámu a dostává zjevení. Vidí Boha a je ohromen Boží slávou a vlastní nečistotou. Bůh ho očistí a pověří ho šokujícím poselstvím. Podobně jako u Marka, i u Izajáše se tato slova zdají být v rozporu se zbytkem prorokovy knihy, ve které nacházíme mnoho slov útěchy pro Boží lid.

V Izajáši 6. kapitole má prorokovo poselství šokovat lidi, probudit je, aby se odvrátili od svých špatných cest. V Markovi se klíč k pochopení Ježíšových slov nachází v tomto výroku: „Kdo činí vůli Boží, to je můj bratr, má sestra i matka“ (Mk 3,35). Abychom pochopili Ježíšova slova a učení, musíme žít podle Boží vůle. Právě to přivádí člověka do Ježíšovy rodiny. Ti, kteří se již rozhodli, že Ježíš je posedlý ďáblem, nebudou jeho slova poslouchat.

Smyslem Ježíšových slov (Mk 4,10–12 v kontextu Iz 6) není zabránit lidem vidět, slyšet, chápat a obrátit se. Smyslem je ukázat, že naše vlastní předsudky a tvrdost našeho srdce nám může bránit přijmout zachraňující pravdu.

Tato pravda je hlavním poselstvím podobenství o rozsévači. Každý se sám rozhoduje, jakým typem půdy se stane. Je na nás, jestli se rozhodneme vidět, slyšet, chápat a obrátit se, nebo se zatvrdíme. Každý se rozhoduje sám za sebe. Spasení je otázka našeho vlastního rozhodnutí.

**Aplikace**

`Co může člověk udělat pro to, aby byl otevřen pro Boží pravdu?`

---

#### Dodatečné otázky k diskuzi

`Můžeme nějak ovlivnit, jakou půdou se staneme? Pokud ano, jak?`

`Proč mnozí lidé nepochopí evangelium, i když je tak jednoduché a prosté?`

`Jak rozumíš termínu „tajemství Božího království“?`

`Proč z tohoto textu nemůžeme vyvodit, že Ježíš někomu brání, aby poznal „tajemství Božího království“?`

`Můžeme lidem pomoci v chápání „tajemství Božího království? Jak?`

`Existují v Bibli nějaká „tajemství“, která nechápeš?`
