---
title:  'Ježíšův výklad'
date:  22/07/2024
---

> <p></p>
> 13Řekl jim: „Nerozumíte tomuto podobenství? Jak porozumíte všem ostatním? 14Rozsévač rozsívá slovo. 15Toto jsou ti podél cesty, kde se rozsívá slovo: Když je uslyší, hned přichází satan a bere slovo do nich zaseté. 16A podobně ti, u nichž je zaseto na skalnatou půdu: Ti slyší slovo a hned je s radostí přijímají. 17Nezakořenilo v nich však a jsou nestálí; když pak přijde tíseň nebo pronásledování pro to slovo, hned odpadají. 18U jiných je zaseto do trní: Ti slyší slovo, 19ale časné starosti, vábivost majetku a chtivost ostatních věcí vnikají do nitra a dusí slovo, takže zůstane bez úrody. 20A pak jsou ti, u nichž je zaseto do dobré země: Ti slyší slovo, přijímají je a nesou úrodu třicetinásobnou i šedesátinásobnou i stonásobnou.“ (Mk 4,13–20)

**Osobní studium**

Ježíš dokončil své podobenství, ale bezprostředně k němu nedal žádné vysvětlení. Podle textu (Mk 4,1) Ježíš vyprávěl podobenství před „velikým zástupem“. Teprve později v mnohem menším kruhu (Mk 4,10) smysl podobenství vysvětlil.

`Jak Ježíš podle úvodních veršů (Mk 4,13–20) vyložil podobenství o rozsévači?`

Ježíš interpretuje podobenství tak, že identifikuje vnější věci, které označuje řada detailů v podobenství. Jeho výklad naznačuje, že příběh je volnou alegorií s odkazy na skutečný svět, ne nutně na každý jednotlivý detail.

Ježíš označuje zrno jako „slovo“. Jedná se o odkaz na Boží slovo, jak ho kázal Ježíš. Apoštol Jakub píše: „A proto odstraňte veškerou špínu a přemíru špatnosti a v tichosti přijměte zaseté slovo, které má moc spasit vaše duše“ (Jk 1,21).

Různé půdy představují různé typy posluchačů. V Ježíšově výkladu „slovo“ slyší každý. To znamená, že zrno je zaseto do každého druhu půdy. Odezva na slyšené je však různá. Půda na kraji silnice je tvrdá a ptáci velmi rychle zrna sezobou. Ježíš to spojuje se satanovou snahou připravit lidi o pravdu. Skalnatá půda má malou hloubku a v této souvislosti Ježíš mluví o lidech s mělkými závazky, kteří nepočítali s tím, že učednictví něco stojí. Zaplevelená půda udusí zrna, která jsou do ní zaseta. Ježíš označuje jako plevel starosti o život a bohatství. Právě tyto faktory nakonec udusí zaseté slovo. Dobrá půda představuje ty, kteří poslouchají slovo a přijímají je. Slovo v nich roste a přináší bohatou úrodu.

Nejpodrobněji Ježíš vysvětluje osud zrna ve skalnaté půdě a v půdě se spoustou plevele. Když Ježíš popisuje posluchače představené skalnatou půdou, poukazuje na protikladné prvky – přijímají slovo s radostí, ale jsou učedníky jen krátce. Když přijde pronásledování, odpadnou. Určitým kontrastem jsou posluchači „v půdě plné plevele“. Neodpadnou kvůli těžkým časům, ale naopak proto, že do jejich života vstupuje zájem o světské věci. Jejich pozornost se soustředí na věci tohoto světa místo na Boží království. Jejich starosti a obavy se točí kolem toho, co jim nabízí svět.

**Aplikace**

`Uvažuj o svém vlastním životě. Vkrádají se do něj nějaké charakteristiky zrna na kraji silnice, v kamenité půdě nebo mezi plevelem? Často to může být mnohem méně pozorovatelné, než si dokážeme uvědomit. Potřebuješ ve svém životě něco změnit? Jak to můžeš udělat?`

---

#### Dodatečné otázky k diskuzi

`Proč Ježíš vysvětluje právě toto podobenství?`

`Proč Ježíš nevysvětluje každé své podobenství?`

`Koho představuje půda podél cesty? Co je jejich problémem?`

`Koho představuje skalnatá půda? Co těmto lidem chybí?`

`Proč u některých lidí zaseté zrno zadusí plevel?`

`Přemýšlel jsi nad tím, jakou půdou jsi ty? K čemu jsi dospěl?`

`Máme si vybírat lidi, kterým budeme vyprávět o „zrnu“? Proč?`
