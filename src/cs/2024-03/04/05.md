---
title:  'Podobenství o světle a o správném měření'
date:  24/07/2024
---

> <p></p>
> 21A řekl jim: „Přichází snad světlo, aby bylo dáno pod nádobu nebo pod postel, a ne na svícen? 22Nic není skrytého, aby to jednou nebylo zjeveno, a nic nebylo utajeno, leč aby vyšlo najevo. 23Kdo má uši k slyšení, slyš!“ (Mk 4,21–23)

> <p></p>
> 24Řekl jim také: „Dávejte pozor na to, co slyšíte! Jakou měrou měříte, takovou Bůh naměří vám, a ještě přidá. 25Neboť kdo má, tomu bude dáno, a kdo nemá, tomu bude odňato i to, co má.“ (Mk 4,24.25)

**Osobní studium**

`Na co klade Ježíš důraz v podobenství o lampě (Mk 4,21–23)?`

Tak jako dnes, i v Ježíšově době se domy lišily velikostí a způsobem konstrukce. Mnoho obydlí bylo inspirováno řeckým vzorem, kde se domy stavěly kolem dvora či jakéhosi nádvoří. Nevíme, o jakém domě Ježíš v podobenství mluví. Možná o honosném domě boháčů, nebo o malém, chudém domě rolníků. Ať šlo o jakoukoli stavbu, platí stejná zásada: jednoho dne bude pravda o Ježíši odhalena.

V podobenství o světle Ježíš klade dvě otázky (Mk 4,21). První očekává negativní odpověď: „Světlo se přece nedává ani pod nádobu, ani pod postel.“ Na druhou otázku očekáváme kladnou odpověď: „Světlo se přece dává na svícen nebo jiné vyvýšené místo.“ Ježíš předkládá absurdní a vtipný scénář, aby zdůraznil, o co mu jde. Světlo slouží k osvětlení, jinak ztrácí svůj účel. V následujícím verši (Mk 4,22) Ježíš vysvětluje podobenství odkazem na tajemství, která byla zveřejněna. Každý, komu někdo odcizil mobil nebo napadl počítač, ví, co znamená zveřejnění tajemství! V podobenství však Ježíš mluví o pravdách evangelia.

`Jaké ponaučení Ježíš přináší prostřednictvím podobenství o správném měření (Mk 4,24.25)?`

Na mnoha místech ve světě se čerstvé produkty prodávají na otevřených trzích. Prodejci obvykle mají zařízení na měření množství prodávaného produktu. Běžnou praxí takových prodejců je přidat k odměřenému či odváženému zboží o něco více, aby kupující měl pocit, že se s ním zachází spravedlivě. Ježíš navazuje na způsob, jakým dobří prodejci zacházejí s kupujícími, aby poukázal na otevřenost vůči pravdě. Je-li člověk otevřený a následuje světlo, dostane ještě více. Ale pokud odmítne světlo, bude mu odebráno i to, co měl předtím.

**Aplikace**

`Jak můžeš do svého života aplikovat princip z podobenství o správném měření?`

---

#### Dodatečné otázky k diskuzi

`Máš rád světlo? Kdy ano a kdy ne? Proč?`

`Už tě někdy světlo oslňovalo? Jak se můžeme chránit před tím, abychom se nestali oslňujícím (škodlivým) světlem?`

`Myslíš, že jsi světlem, které slouží?`

`Proč si máme dávat velký pozor na to, jak hodnotíme druhé?`

`Kdo jediný může posuzovat víru (mou i těch druhých)? Proč?`

`Co nám může být odňato a co nám naopak může být přidáno?`
