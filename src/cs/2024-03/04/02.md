---
title:  'Podobenství o rozsévači'
date:  21/07/2024
---

> <p></p>
> 3„Slyšte! Vyšel rozsévač rozsívat. 4Když rozsíval, padlo některé zrno podél cesty, a přiletěli ptáci a sezobali je. 5Jiné padlo na skalnatou půdu, kde nemělo dost země, a hned vzešlo, protože nebylo hluboko v zemi. 6Ale když vyšlo slunce, spálilo je; a protože nemělo kořen, uschlo.

> <p></p>
> 7Jiné zase padlo do trní; trní vzrostlo, udusilo je, a zrno nevydalo úrodu. 8A jiná zrna padla do dobré země a vzcházela, rostla, dávala úrodu a přinášela užitek třicetinásobný i šedesátinásobný i stonásobný.“ 9A řekl: „Kdo má uši k slyšení, slyš!“ (Mk 4,3–9)

**Osobní studium**

`Přečtěte si text Mk 4,1–9. Co se děje se zasetými zrny v různých druzích půdy?`

Při čtení Ježíšových podobenství se čtenáři často snaží co nejrychleji přejít k výkladu, který podává Ježíš. Má to svůj smysl, vždyť cílem příběhů je naučit posluchače nějakou duchovní pravdu pro křesťanský život. Někdy však Ježíš svá podobenství nevysvětluje a končí je jen krátkými komentáři, jako například: „S Božím královstvím je to tak, jako…“ nebo „Kdo má uši k slyšení, slyš!“

Je však dobré příliš při čtení podobenství nespěchat. Raději se zamysleme a pokusme se analyzovat samotný příběh, abychom zachytili směry, kterými ukazují různé linky jeho vyprávění. Když to uděláme s podobenstvím o rozsévači, získáme spoustu postřehů. Zrnko je v každém případě stejné, ale padá do čtyř různých typů půdy. Typ půdy je důležitým aspektem toho, co se se zrnkem stane. Namísto jednoho souvislého příběhu tvoří podobenství čtyři samostatné příběhy, z nichž každý přináší relativně samostatnou a ucelenou výpověď. S každým dalším příběhem se prodlužuje doba potřebná k jeho dokončení.

Zrno, které padlo na kraj cesty, okamžitě vyzobali ptáci. „Když rozsíval, padlo některé zrno podél cesty, a přiletěli ptáci a sezobali je.“ (Mk 4,4)

Zrnu, které padne na skalnatou půdu, trvá několik dní nebo týdnů, než je zcela jasné, že neuspělo – spálí ho slunce.

Zrnu, které padne na zaplevelenou půdu, trvá ještě déle, než se ukáže, že nepřinese užitek a udusí ho trní.

Zrnu, které padne do kvalitní půdy, trvá nejdéle ze všech, pravděpodobně celé vegetační období, než přinese mnohonásobnou úrodu.

Tři z příběhů mluví o nezdaru. Pouze ten poslední mluví o úspěchu, o dobré a hojné úrodě. Výpovědi jsou stále delší a stále delší je i časový úsek, který popisují. Spolu se skutečností, že úspěšně končí pouze jeden příběh, si uvědomujeme, že podobenství ukazuje na jedné straně na velké riziko nezdaru a na druhé straně na bohatý výsledek úspěchu.

Zdá se, že podobenství poukazuje na cenu učednictví a s ním související rizika, ale také na bohatou odměnu za následování Ježíše.

**Aplikace**

`Jaká další duchovní naučení můžeme poznat při pozorování přírody?`