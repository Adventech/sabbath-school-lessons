---
title:  'Ježíšova podobenství'
date:  20/07/2024
---

### Texty na tento týden
Mk 4,1–34; Jk 1,21; Iz 6,1–13; Ž 104,12; Da 4,10–12

> <p>Základní verš</p>
> „Řekl jim také: ‚Dávejte pozor na to, co slyšíte! Jakou měrou měříte, takovou Bůh naměří vám, a ještě přidá. Neboť kdo má, tomu bude dáno, a kdo nemá, tomu bude odňato i to, co má.‘“ (Mk 4,24.25)

Tento týden se budeme věnovat studiu podobenství ve čtvrté kapitole Evangelia podle Marka. Marek má nejméně podobenství ze všech synoptických evangelií (Matouš, Marek a Lukáš).

Učenci se staletí dohadují, jaký je význam Ježíšových podobenství. Kladou si otázky, jak podobenství vykládat, co znamenají, proč je Ježíš používal, jaká ponaučení měla odhalit, zda jde o alegorii, nebo je třeba brát je doslovně.

Je zřejmé, že tento týden neodpovíme na všechny uvedené otázky. Přezkoumáme však alespoň podobenství ve 4. kapitole a s prosbou o Boží milost se budeme snažit pochopit, co nám v nich chtěl Ježíš říci.

Marek 4. kapitola obsahuje pět podobenství: o rozsévači, o světle, o správném „měření“ (souzení), o zasetém semenu a hořčičném zrnu. Většina kapitoly se věnuje podobenství o rozsévači. Nejprve toto podobenství zazní, pak Ježíš vysvětlí, proč učí v podobenstvích, a nakonec podobenství vysvětlí. Těmto třem bodům se budeme věnovat v neděli, pondělí a úterý. Ve zbytku týdne se budeme věnovat dalším čtyřem podobenstvím.

Osnova lekce

Při studiu čtvrté kapitoly Markova evangelia se zaměříme nejen na několik specifických „podobenství“, která Ježíš svým posluchačům vyprávěl, ale i na to, proč vůbec učil a kázal touto metodou.

**Mk 4,1–20: Podobenství o rozsévači**

–	Vyprávění podobenství (neděle)
–	Jeho výklad (pondělí)
–	Důvod řeči v podobenstvích (úterý)

**Mk 4,21–23: Podobenství o světle a správném „měření“ (středa)**

**Mk 4,26–34: Dvě podobenství o růstu semene (čtvrtek)**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Jak bys malému dítěti vysvětlil, co je to podobenství?`

`Proč Ježíš používal ve svých kázáních i podobenství?`

`Máš rád podobenství? Proč?`

`Jakou hlavní myšlenku jsi nalezl v dnešním úvodním textu z Bible?`

`Proč si máme dávat pozor na to, jak soudíme druhé?`

`Souhlasíš s tím, že když se dělíš, tak také dostáváš?`

`Proč musím neustále bojovat s vlastním sobectvím?`
