---
title:  'Zrno a zrnko'
date:  25/07/2024
---

> <p></p>
> 26Dále řekl: „S Božím královstvím je to tak, jako když člověk zaseje semeno do země; 27ať spí, či bdí, v noci i ve dne, semeno vzchází a roste, on ani neví jak. 28Země sama od sebe plodí nejprve stéblo, potom klas a nakonec zralé obilí v klasu. 29A když úroda dozraje, hospodář hned pošle srp, protože nastala žeň.“ (Mk 4,26–29)

> <p></p>
> 30Také řekl: „K čemu přirovnáme Boží království nebo jakým podobenstvím je znázorníme? 31Je jako hořčičné zrno: Když je zaseto do země, je menší než všechna semena na zemi; 32ale když je zaseto, vzejde, přerůstá všechny byliny a vyhání tak velké větve, že ptáci mohou hnízdit v jejich stínu.“ (Mk 4, 30–32)

**Osobní studium**

`Co je hlavní myšlenkou podobenství o rostoucím zrnu (Mk 4,26–29)?`

Většina textů Evangelia podle Marka má paralely v Matoušově nebo Lukášově evangeliu. Toto krátké podobenství je ovšem jedinečné právě pro Marka. Těžištěm podobenství je proces růstu. Ježíš naznačuje, že takto funguje Boží království. Lidé mají svůj úkol, ale skutečný růst je Božím dílem. Není to nekonečný proces. S dozráním obilí příběh náhle končí. Právě tak druhý příchod Krista náhle ukončí dějiny našeho světa.

`Co je hlavní myšlenkou podobenství o hořčičném zrnu (Mk 4,30–32)?`

Toto podobenství vyzdvihuje, jak něco velmi malého vyroste v něco pozoruhodně velkého. Hořčičná zrna měří v průměru přibližně jeden milimetr. V textu popsaná rostlina je pravděpodobně hořčice černá (Brassica nigra) s velmi drobnými semínky (více než pět set semínek v jednom gramu). I když nejde o nejmenší semínka na světě, jsou dosti malá, zejména ve srovnání s rostlinou, která může dorůst až do výšky dvou metrů. Ježíš poznamenává, že ve „větvích“ hořčice dokonce hnízdí ptáci. Tato slova jsou odkazem na texty Ž 104,12 a Da 4,10–12. Žalm 104 hovoří o Boží moci při stvoření světa a Da ٤ představuje Nebúkadnesara jako velký strom, pod kterým celý svět nachází stín a potravu.

Ježíš mluví o tom, že Boží království, které začalo jako velmi malé, stane se velkým a mocným. Lidé v Ježíšově době se možná dívali s despektem na zaprášeného potulného kazatele z Galileje a jeho skupinku učedníků, ale čas ukázal, že jeho království milosti roste a neustále se rozšiřuje po celém světě.

**Aplikace**

`„A toto evangelium o království bude kázáno po celém světě na svědectví všem národům, a teprve potom přijde konec“ (Mt 24,14). Jaká byla „církev“, když Ježíš řekl tato slova? Proč jde o pozoruhodnou a naši víru potvrzující předpověď?`

---

#### Dodatečné otázky k diskuzi

`Proč nám Ježíš připomíná, že naším hlavním úkolem je zasévat?`

`Co se děje se zasetým zrnem? Proč mu, pokud je v zemi, nemáme pomáhat?`

`Proč bychom měli být opatrní, vidíme-li růst zrna u lidí, do kterých jsme „zasévali“ Boží slovo?`

`Jaké dvě krajnosti mohou nastat u lidí „zasévajících“ zrno Božího slova?`

`Co je horší, přehnaný zájem nebo nezájem o druhé lidi?`

`Co ti pomáhá poznat vhodnou míru „misijního zájmu“ o druhé?`
