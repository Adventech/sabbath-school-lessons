---
title:  'Pozor na zkažený chléb'
date:  08/08/2024
---

> <p></p>
> 14Zapomněli si vzít s sebou chleby; na lodi měli jen jeden chléb. 15Domlouval jim: „Hleďte se varovat kvasu farizeů a kvasu Herodova!“ 16I začali mezi sebou rozmlouvat, že nemají chleba. 17Když to Ježíš zpozoroval, řekl jim: „Proč mluvíte o tom, že nemáte chleba? Ještě nerozumíte a nechápete? Je vaše mysl zatvrzelá? (Mk 8,14–17)

**Osobní studium**

`Přečti si text Mk 8,11–13. Jaký přístup farizeů Ježíše hluboce zklamal?`

Proč by Ježíš nemohl prokázat svou božskou moc a přesvědčit tyto kritiky a pochybovače? Problém se táhne již od konce Mk 3, kde Ježíš mluví o hříchu proti Duchu svatému. Pokud si někdo ucpává uši a zakrývá oči, nepřesvědčí ho ani další zázrak, ani další znamení z nebe. Odmítl by je stejně jako všechny předchozí. Pokud je někdo rozhodnutý nevěřit, nepřesvědčí ho ani zázrak.

`Přečti si text Mk 8,14–21. Na co zapomněli učedníci? Co je hlavní myšlenkou Ježíšových slov v tomto příběhu?`

Ježíš využívá příležitosti, aby varoval učedníky před nebezpečím „kvasu farizeů a kvasu Herodova“ (Mk 8,15). Tímto „kvasem“ má na mysli jejich učení (viz Mt 16,12).

Učedníci však Ježíšova slova zprvu vůbec nechápali. Domnívali se, že mluví o vyhýbání se nákupu doslovného, kynutého chleba. Jako při jiných příležitostech, i nyní se Ježíš snaží učedníky poučit, aby pochopili jeho výstrahu. Tentokrát to dělá prostřednictvím celé řady otázek, z nichž některé jsou řečnické. Ježíš tak vyjadřuje své zklamání, že učedníci stále nechápou, v čem spočívá jeho poslání. Ježíšova slova připomínají to, co již dříve řekl o cizincích, kteří nerozumí (Mk 4,10–12). Jeho silná slova mají učedníky probudit z duchovní letargie.

Otázky, které Ježíš klade učedníkům, jsou jednoduché. Ptá se na fakta (Mk 8,19.20): kolik košů zbytků sesbírali po nasycení pěti tisíců (Mk 6,30–44) a čtyř tisíců (Mk 8,1–10). Těmito otázkami se je zjevně snaží přivést k pochopení, že nedostatek zdrojů nikdy a za žádných okolností nebude pro Ježíše problémem. Jeho poslední otázka v této části je opět řečnická: „Ještě nechápete? (Mk 8,21). Zdá se to nepochopitelné, když si uvědomíme, co všechno už s Ježíšem viděli a zažili.

**Aplikace**

`Co můžeš udělat pro to, abys měl své srdce a svou mysl otevřené pro Boha a jeho lásku? Uvažuj o všech důkazech, které jsme obdrželi o Bohu a o jeho lásce. Proč je přesto tak snadné často sklouznout k pochybnostem?`

---

#### Dodatečné otázky k diskuzi

`Jaký problém farizeů popisuje Marek v 8. kapitole svého evangelia?`

`Proč některé lidi nepřivedou k víře v Ježíše ani zázraky?`

`O čem učedníci přemýšleli, když se plavili na druhý břeh jezera?`

`Proč jim Ježíš připomíná, kolik košů úlomků chleba posbírali?`

`Co měl Ježíš na mysli, když je varoval před „kvasem“ farizeů (a Herodesa)?`

`Před jakým kvasem by Ježíš dnes varoval nás?`

`Může se stát kvasem i učení naší církve? Za jakých okolností?`

`Co děláš, kdy při čtení Bible něco nechápeš?`

`Co můžeme dělat pro lepší chápání poselství Bible a Boží vůle?`
