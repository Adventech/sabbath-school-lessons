---
title:  'Svázaný jazyk'
date:  07/08/2024
---

> <p></p>
> 31Ježíš se vrátil z území Týru a šel přes Sidón k jezeru Galilejskému územím Dekapole. 32Tu k němu přivedou člověka hluchého a špatně mluvícího a prosí ho, aby na něj vložil ruku. 33Vzal ho stranou od zástupu, vložil prsty do jeho uší, dotkl se slinou jeho jazyka, 34vzhlédl k nebi, povzdechl a řekl: „Effatha,“ což znamená „otevři se!“ 35I otevřel se mu sluch, uvolnilo se pouto jeho jazyka a mluvil správně. 36Ježíš jim nařídil, aby to nikomu neříkali. Čím více jim to však nařizoval, tím více to rozhlašovali. 37Nadmíru se divili a říkali: „Dobře všecko učinil. I hluchým dává sluch a němým řeč.“ (Mk 7,31–37)

**Osobní studium**

`Jaká byla Ježíšova reakce na člověka, kterého k němu přivedli v dnešním příběhu (Mk 7,31–37)?`

Ježíš při svém návratu z Týru a Sidónu do Galileje nešel nejkratší cestou. Zdá se, že nejprve putoval z Týru na sever přes Sidón, poté do vnitrozemí, na jih přes oblast severovýchodně od Galilejského jezera, až nakonec dorazil k samotnému jezeru. Byla to klikatá cesta plná zacházek, na které měl Ježíš pravděpodobně dost času, aby učil své učedníky.

Text neuvádí přesně, kdo muže k Ježíši přivedl. Víme však, že měl vážný problém: neslyšel a jen velmi špatně mluvil. Ztráta sluchu izoluje lidi od jejich okolí a hluboká hluchota může ztížit schopnost naučit se mluvit. Mužův problém byl pravděpodobně dlouhodobý.

Ježíš chápe těžkou situaci tohoto muže. Vezme si ho stranou od ostatních, aby s ním byl sám a věnoval mu svou naprostou pozornost. Způsob, jakým ho uzdravuje, je z dnešního pohledu velmi neobvyklý. Vkládá muži do uší prsty, slinami se dotkne jeho jazyka, pohlédne k nebi – a „povzdechne“. Ježíš se dotýká postižených částí člověka a uzdravuje je. Ale proč ten povzdech? „Tentokrát Ježíš neuzdravil muže pouhým slovem, jak to obvykle dělával. Vyvedl jej ze zástupu, vložil prsty do jeho uší, dotkl se jeho jazyka a vzhlédl k nebi. Uvědomil si, kolik lidí bude hluchých k pravdě, kolik jazyků jej odmítne uznat za Vykupitele.“ (DA 404; TV 257)

Ježíš muži zázračně navrátil sluch a umožnil mu zřetelně mluvit. Jeho povzdech ilustruje hranice, které si Bůh dal v souvislosti se svobodnou vůlí každého člověka. Nikoho nebude do ničeho nutit. Všichni lidé se mohou svobodně rozhodnout, koho chtějí nechat vést svůj život – Knížete života, nebo knížete temnoty. Ježíš mohl neslyšícímu uzdravit sluch, mohl mu „otevřít uši“, ale nemohl přimět hluché srdce, aby se otevřelo a přijalo Mesiáše.

Tento krátký příběh ukazuje, co může Bůh udělat pro ty, kteří se na něho s důvěrou obrátí. Možná máš osobní zkušenost s jakousi ostýchavostí či zdrženlivostí při sdílení své víry. Možná jsi měl pocit, že máš svázaný jazyk a nevíš, co přesně říct. Zázrak v tomto příběhu přináší povzbuzení, že Ježíš může otevřít naše uši, abychom byli vnímaví k potřebám druhých a uměli se podělit o připravené slovo, které je povzbudí na jejich cestě k Bohu.

**Aplikace**

`Schopnost poslouchat a mluvit jsou dary, které jsme obdrželi od Boha. Jak je využíváš?`

---

#### Dodatečné otázky k diskuzi

`Jak se ten hluchý a možná koktavý muž dostal k Ježíši?`

`Proč Ježíš tohoto muže nejprve odvedl stranou a teprve pak ho uzdravil?`

`Co si myslíš o komentáři EGW k tomuto textu?`

`Umíš naslouchat potřebám druhých lidí? Proč?`

`Přeješ si umět lépe mluvit o Ježíši? Co pro to hodláš udělat?`

`Máte někdo zkušenost s tím, že vám dal Bůh vhodná slova ke svědectví o vaší víře? V jaké situaci a jak to dopadlo?`

`Znáš někoho, kdo špatně slyší nebo špatně mluví? Jak takovému člověku můžeme pomoci?`
