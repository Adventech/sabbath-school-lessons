---
title:  'Drobty pro psy'
date:  06/08/2024
---

> <p></p>
> 26A ta žena byla pohanka, rodem Syrofeničanka. Prosila ho, aby vyhnal zlého ducha z její dcery. 7On jí řekl: „Nech napřed nasytit děti. Neboť se nesluší vzít chléb dětem a hodit jej psům.“ 28Odpověděla mu: „Ovšem, pane, jenže i psi se pod stolem živí z drobtů po dětech.“ 29Pravil jí: „Žes toto řekla, jdi, zlý duch vyšel z tvé dcery.“ 30Když se vrátila domů, nalezla dítě ležící na lůžku a zlý duch byl pryč. (Mk 7,24–30)

**Osobní studium**

`Co se můžeme naučit z příběhu zaznamenaného v Mk 7,24–30?`

`V návaznosti na náročnou pasáž ve včerejší části vyvolává tento příběh poměrně znepokojující otázky. Proč Ježíš reaguje na tuto ženu tak tvrdě a přirovnává ji ke psům?`

Ježíš nevysvětluje otevřeně, proč se ženou komunikuje takovým, pro něho neobvyklým způsobem. Dvě charakteristiky v Ježíšově odpovědi však naznačují, o co mu jde. Pokud argumentuje, že je třeba „napřed“ nasytit děti (Mk 7,27), zdá se logické, že by měl následovat i někdo „pak“. Další charakteristikou je, že Ježíš používá zdrobnělou formu slova pes, která se sice někdy překládá i jako „štěňata“ (BK), ale v kontextu příběhu znamená spíše psy, kteří smějí dovnitř do domu, na rozdíl od těch, co žijí na ulici. Žena pochopila tyto dva Ježíšovy náznaky. Vyplývá to z její odpovědi, díky čemuž můžeme lépe vysvětlit její slova.

Reakce ženy je poměrně ostrá: „Ovšem, pane, jenže i psi se pod stolem živí z drobtů po dětech“ (Mk 7,28).

Jak se žena dopracovala k této reakci? Určitě ji motivovala láska k dceři. V Ježíšových slovech však slyšela i povzbuzení. Použil totiž výraz „napřed“, čímž naznačil, že bude následovat i nějaké „pak“. Kromě toho jí naznačil, že ona je jako domácí „pes pod stolem“. Tak jako mohl pes sedět pod stolem svého pána, tak ona se ocitla u Ježíšových nohou a prosila za svou dceru. Právě proto říká, že pes přece může sníst jídlo, které spadlo ze stolu jeho majitele.

Odpověď ženy je svědectvím o její víře. Mocný zázrak uzdravení její dcery, který se navíc udál na dálku, nazvala „drobtem“. Tato odpověď má dva významy: (1) Ježíšova moc byla mimořádně velká. Pokud byl takový zázrak „drobtem“, jaký by byl asi zázrak velikosti celého chleba? (2) Vyhovět ženě a naplnit její prosbu bylo pro Ježíše maličkostí.

Ježíše její víra potěšila a ženinu dceru uzdravil.

„Spasitel je spokojený. Prověřil její víru v něho. Svým chováním k ní dal najevo, že žena, kterou Izraelci považovali za vyvrhele, už není cizinkou, ale patří do Boží rodiny. Jako Boží dítě má právo na Otcovy dary.“ (DA 401; TV 254.255)

**Aplikace**

`Proč jsou předsudky vůči jiným etnickým skupinám a národnostem v příkrém rozporu s Ježíšovým učením? Co můžeme udělat pro to, abychom se zbavili takového hříšného uvažování?`

---

#### Dodatečné otázky k diskuzi

`Proč tato žena, když přichází k Ježíši, padá k jeho nohám? Co tím vyjadřuje?`

`S jakou touhou přistupuje k Ježíši Syrofeničanka? Co po něm chce?`

`Proč jí Ježíš odpovídá tak neurvale a tvrdě?`

`O čem svědčí reakce této ženy na Ježíšovo odmítnutí?`

`Proč se tato žena neurazila a nenechala odbýt?`

`Jedná Ježíš někdy podobně i s námi? Proč to dělá?`

`V čem nám může být tato žena příkladem?`
