---
title:  'Lidské tradice a Boží příkazy'
date:  04/08/2024
---

> <p></p>
> 5Farizeové a zákoníci se ho zeptali: „Proč se tvoji učedníci neřídí podle tradice otců a jedí znesvěcujícíma rukama?“ 6Řekl jim: „Dobře prorokoval Izaiáš o vás pokrytcích, jak je psáno: ‚Tento lid ctí mě rty, ale srdce jejich je daleko ode mne; 7marná je zbožnost, kterou mne ctí, učíce naukám, jež jsou jen příkazy lidskými.‘ 8Opustili jste přikázání Boží a držíte se lidské tradice.“ 9A ještě řekl: „Jak dovedně rušíte Boží přikázání, abyste zachovali svou tradici!“ (Mk 7,5–9)

**Osobní studium**

`Přečti si text Mk 7,1–13. Jaké pravdy zde Ježíš představuje?`

Po studiu tohoto příběhu v sobotní školce může dítě doma prohlásit, že si před jídlem nemusí mýt ruce, protože to řekl Ježíš. Tento příběh však nesouvisí s hygienou.

V Ježíšově době se diskutovalo o rituální čistotě. V období mezi vznikem Starého a Nového zákona (tzv. intertestamentální období) se myšlenka mytí rukou jako cesty k rituální čistotě rozšířila i mezi běžné lidi. Původně se totiž tato pravidla vztahovala pouze na kněze (Ex 30,17–21 ). V souladu s tehdejším chápáním si tedy náboženští vůdci stěžovali Ježíši na chování jeho učedníků (Mk 7,5).

Ježíš neodpovídá na položenou otázku přímo. Namísto toho obhajuje své učedníky dvojí odpovědí. Nejprve cituje ostrá Izajášova slova pokárání adresovaná lidu, který sice ctí Boha slovy, ale jehož srdce je od něj daleko (Iz 29,13). Citát z Izajáše pokračuje odsouzením vyvyšování lidských tradic nad Boží příkazy a nařízení.

Druhá část Ježíšovy odpovědi rozvíjí Izajášova slova. Kristus cituje Boží příkaz ctít své rodiče (Ex 20,12). Tento příkaz v sobě zahrnuje také péči o rodiče ve stáří. Tato povinnost se však dostala do rozporu s náboženskou tradicí, která dávala člověku možnost přinést Bohu oběť (dar, korbán) a zároveň tento „dar“ použít pro sebe, ale odepřít jej rodičům v nouzi. Člověk si to setkání dokáže živě představit: „Je mi to líto, tati. Rád bych ti pomohl, ale peníze jsem daroval chrámu.“

Právě tento typ pokrytectví Ježíš nekompromisně kritizuje. Náboženští vůdci totiž postavili lidskou tradici nad Boží slovo, a tím se dopustili hříchu.

Jak tedy zněla Učitelova odpověď na otázku farizeů? Ježíšova slova naznačují, že velký důraz farizeů na očišťování rukou nepovažoval za přesvědčivý a nešlo o nezbytnou praktiku k tomu, aby byl člověk v souladu s Boží vůlí. Kromě toho Ježíšova odpověď jasně vyvyšuje přikázání Zákona nad lidskou tradici. (Viz také Mk 1,44; 7,10.11; 10,3–8; 12,26.29–31.)

**Aplikace**

`Držíš se i ty nějakých „tradic“, které by mohly být v rozporu se zásadami Božího zákona? Jak by se to dalo rozpoznat? Co bys s tím mohl udělat?`

---

#### Dodatečné otázky k diskuzi

`Co jsou to ty „lidské tradice“? Jak a proč vznikají?`

`Z čeho nařkli farizeové Ježíše a jeho učedníky?`

`Jaký je rozdíl mezi hygienou a rituální čistotou?`

`Jak se Ježíš bránil proti tomuto útoku?`

`Proč se brání slovy Písma (Izajáše)?`

`Jak podle Ježíše sami zákoníci v té době přestupovali Boží zákon?`

`Mají i adventisté nějaké „lidské tradice“? Pokud ano, jaké?`

`Ve kterých oblastech hrozí, že i naše tradice bude v rozporu se zákonem?`
