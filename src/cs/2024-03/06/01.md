---
title:  'Přesně naopak'
date:  03/08/2024
---

### Texty na tento týden
Mk 7; Iz 29,13; Ex 20,12; Mk 8,11–21

> <p>Základní verš</p>
> „Nic, co zvenčí vchází do člověka, nemůže ho znesvětit; ale co z člověka vychází, to jej znesvěcuje.“ (Mk 7,15)

Tento týden budeme v Evangeliu podle Marka studovat 7. kapitolu a první polovinu 8. kapitoly. Na začátku 7. kapitoly Ježíš vyvolává spor svým odmítnutím náboženské tradice. Dělá to však způsobem, který je významný i pro dnešní křesťanský život.

Ježíš pak předkládá rébus, který otevírá dveře pro hluboké pochopení podstaty víry.

Následně odchází do Týru a Sidonu a setkává se se ženou, která jako jediná v evangeliích vyhrála „hádku“ s Ježíšem. Jejich setkání je neobvyklé a v pozadí tohoto příběhu nacházíme několik skrytých poselství. Žena si jich všimla, pochopila je a díky víře, kterou měla, Ježíš vyhověl její prosbě.

Další uzdravení v Mk 7 odhaluje důležitou pravdu, že ať jsou zázraky jakkoli působivé, samotné často nestačí k tomu, aby otevřely srdce lidí pro pravdu. Vždyť jaký smysl měly zázraky pro náboženské vůdce, kteří byli již předem rozhodnuti Ježíše odmítnout?

V 8. kapitole se Ježíš soustředí na význam chleba jako symbolu učení a tradice. Tyto příběhy obsahují velké poučení o smyslu a praxi náboženského života.

**Osnova lekce**

Při studiu sedmé a částečně i osmé kapitoly Markova evangelia uvidíme několik příběhů z Ježíšova působení, v nichž se do popředí dostane kontrast mezi upřímnou vírou a tvrdohlavou nevěrou vůči Bohu a Ježíšovu poslání.

–	Mk 7,1–13: Lidské tradice vs. Boží slovo (neděle)
–	Mk 7,14–23: Vnější vs. vnitřní čistota člověka (pondělí)
–	Mk 7,24–30: „Tvrdý přístup“ vs. víra pohanské ženy (úterý)
–	Mk 7,31–37: „Hluchota“ mnohých vs. navrácení sluchu (středa)
–	Mk 8,1–21: „Kvas farizeů“ vs. chléb života (čtvrtek)

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`