---
title:  'Čisté ruce, nebo čisté srdce?'
date:  05/08/2024
---

> <p></p>
> 14Když znovu svolal zástup, řekl jim: „Slyšte mě všichni a rozumějte: 15Nic, co zvenčí vchází do člověka, nemůže ho znesvětit; ale co z člověka vychází, to jej znesvěcuje.“ 16Kdo má uši k slyšení, slyš! 17Když opustil zástup a vešel do domu, ptali se ho jeho učedníci na to podobenství. 18Řekl jim: „Tak i vy jste nechápaví? Nerozumíte, že nic, co zvenčí vchází do člověka, nemůže ho znesvětit, 19poněvadž mu nevchází do srdce, ale do břicha a jde do hnoje?“ Tak prohlásil všechny pokrmy za čisté. (Mk 7,14–19)

**Osobní studium**

`Uvažuj o úvodním textu (Mk 7,14–19). Co Ježíš myslel zvláštním výrokem ve verši 7,15?`

`Smysl Ježíšových slov v tomto verši je pro mnohé záhadou. Při uvažování o příkazech z Lv 11 o čistých a nečistých pokrmech si kladli otázku: Ruší snad Ježíš takové rozdělení? Mýlí se adventisté sedmého dne, když učí, že pokud věřící jedí maso, měli by si vybrat jen ze seznamu čistých zvířat?`

**Podívejme se na některé argumenty**:

1.	Bylo by zvláštní, kdyby Ježíš najednou v Mk 7,14–19 zavrhl Mojžíšovy pokyny, když teprve před chvílí bránil Mojžíše a stavěl ho proti tradici (Mk 7,6–13).
2.	Samotná tradice, kterou podporovali farizeové, nemá základ v učení Starého zákona, ale nařízení o pokrmech ano.
3.	Text Mk 7,19, kde se říká: „Tak prohlásil všechny pokrmy za čisté“, neruší nařízení o pokrmech, nýbrž farizei vytvořenou tradici, podle níž se obřadní nečistota přenáší neumytýma rukama. Tato tradice prosazovala například i mylnou představu, že pokud se člověk může znečistit kontaktem s pohany, pak se může kontaminovat i kontaktem s jídlem, kterého se dotkli.

`Přečti si text Mk 7,20–23. Co podle Ježíše způsobuje znečištění člověka?`

V Mk 7,19 Ježíš poznamenává, že potrava nejde do srdce, ale do žaludku a pak odchází přes vylučovací soustavu. Ale v Mk 7,21–23 ukazuje, že zlo pochází zevnitř srdce, ze středu toho, kým člověk je. Potom zmiňuje poměrně dlouhý seznam neřestí a hříchů, které mají svůj původ právě v srdci člověka. Za povšimnutí stojí, že na prvním místě jsou „zlé myšlenky“, a seznam pokračuje hříšnými skutky nebo postoji („smilství, loupeže, vraždy, cizoložství, chamtivost, zlovolnost, lest, bezuzdnost, závistivý pohled, urážky, nadutost, opovážlivost“).

Kromě již zmíněného pátého přikázání (Mk 7,10) se Ježíšův seznam dotýká každého přikázání z druhé tabulky Desatera. Dále Ježíš mluví o marné („zbytečné“) zbožnosti (Mk 7,7), o porušení toho, co je jádrem prvních čtyř přikázání Desatera. Ježíš v této pasáži vystupuje jako obránce Božího zákona.

**Aplikace**

`Člověk může mít správnou věrouku, ale důležitá otázka je, komu patří jeho srdce. Jak je to v tvém případě?`

---

#### Dodatečné otázky k diskuzi

`Pokud Ježíš neřešil hygienu ale rituální čistotu, co nás může znesvětit?`

`Podle Ježíše nás znesvěcuje např.: smilství, loupeže, vraždy... Jak se můžeme bránit takovému znesvěcení?`

`Mnozí považují tento text za zrušení zákona o pokrmech. Co si o takovém výkladu Ježíšových slov myslíš ty?`

`Co je snadnější získat – čisté ruce nebo čisté srdce? Proč?`

`Proč máme usilovat a toužit po čistotě srdce?`

`Jak je možné získat čisté srdce? Co pro to musíme dělat?`

`Proč žádá žalmista Boha, aby mu stvořil čisté srdce?`
