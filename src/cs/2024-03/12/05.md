---
title:  'Opuštěn Bohem'
date:  18/09/2024
---

> <p></p>
> 33Když bylo poledne, nastala tma po celé zemi až do tří hodin. 34O třetí hodině zvolal Ježíš mocným hlasem: „Eloi, Eloi, lema sabachtani?“, což přeloženo znamená: „Bože můj, Bože můj, proč jsi mě opustil?“ 35Když to uslyšeli, říkali někteří z těch, kdo stáli okolo: „Hle, volá Eliáše.“

> <p></p>
> 36Kdosi pak odběhl, namočil houbu v octě, nabodl ji na prut a dával mu pít se slovy: „Počkejte, uvidíme, přijde-li ho Eliáš sejmout.“ 37Ale Ježíš vydal mocný hlas a skonal. (Mk 15,33–37)

**Osobní studium**

`Přečti si text Mk 15,33–41. Ježíš u Marka přednese na kříži jen jediný výrok. Co tato slova znamenají? Co v tomto kontextu znamená Kristova smrt pro nás všechny?`

Evangelium podle Marka představuje kříž jako velmi temné místo, a to fyzicky i duchovně. V ten pátek, přibližně v době od poledne do třetí hodiny odpoledne, sestoupila na Golgotu nadpřirozená tma (Mk 15,33).

Ježíšova slova na kříži se někdy nazývají „výkřik opuštěnosti“. Ježíš se modlí k Bohu a ptá se, proč byl opuštěn. Vyslovuje přitom slova Ž 22,2. Další slova téhož žalmu se vyskytují v Mk 15,24.29 a naznačují, že v Ježíšově smrti se naplňují Písma. Navzdory ďábelskému spiknutí lidí se uskutečňuje Boží vůle.

Ježíšova slova na kříži jsou uvedena v aramejštině spolu s překladem. Slova „Bože můj, Bože můj“ jsou zapsána jako Eloi, Eloi (přepis aramejského ‚elahi). Tato slova mohla být snadno zaměněna a mohlo se zdát, že Ježíš volá Eliáše (aramejsky ‚elijah, což znamená „Můj Bůh je Jahve“). Právě této chyby se dopustili někteří v kolemstojícím davu.

Na této pasáži je pozoruhodná paralela s Ježíšovým křtem popsaným v Mk 1,9–11.

| Křest (Mk 1,9–11) | Kříž (Mk 15,34–39) |
| --- | --- |
| Jan křtí Ježíše | Ježíšův křest (porovnej s Mk 10,38) |
| Jan (symbol Eliáše; viz Mk 9,11–13) | Volání Eliáše |
| „Roztrhávající“ se nebesa (ČSP) | Roztržená chrámová opona |
| Sestoupení Ducha (pneuma) | Ježíš vydechne (ekpneó) |
| Boží hlas „Milovaný Syn“ | Setníkova slova „Boží Syn“ |

Tyto paralely naznačují, že Ježíšova pozemská služba je ohraničena jeho křtem a ukřižováním. Zatímco Ježíšův křest (Mk 1) je začátkem jeho služby (viz Da 9,24–27), události na kříži (Mk 15) jsou vyvrcholením a cílem jeho služby. Umírá jako „výkupné za mnohé“ (Mk 10,45). Ježíšova smrt je zároveň naplněním části proroctví z Da 9,24–27. Roztržení chrámové opony (Mk 15,38) poukazuje na naplnění obětního systému, kdy se dávný předobraz setkává se svým naplněním a začíná nová etapa dějin spásy.

**Aplikace**

`I přes ďábelské plány lidí se Boží záměry naplnily. Proč by nám to mělo pomoci naučit se, že bez ohledu na to, co se kolem nás děje, můžeme důvěřovat Bohu a mít jistotu, že jeho dobrota nakonec zvítězí?`

---

#### Dodatečné otázky k diskuzi

`Proč Ježíš volá „Otce“?`

`Jak je možné, že se bezhříšný Ježíš cítí opuštěn Otcem?`

`Ježíš vzal naše hříchy na nás. Jaký to má pro nás význam?`

`Také máš někdy pocit, že tě „Otec“ opustil? Jak na to reaguješ?`

`Hřích způsobuje stav, ve kterém máme pocit, že se od nás Bůh vzdaluje. Proč se tak děje?`

`Jak to, že v poledne nastala tma? Co tím nebesa naznačují?`

`Zpovzdálí pozorovalo Ježíše několik žen. Neutekly jako učedníci. Není to také ironie? Proč byly odvážnější než učedníci?`

`Máš také někdy strach a chuť utéci od Ježíše? Proč?`
