---
title:  '„Ty jsi král Židů?“'
date:  15/09/2024
---

> <p></p>
> 1A hned zrána se poradili velekněží, starší a zákoníci, celá rada; spoutali Ježíše, odvedli jej a vydali Pilátovi. 2Pilát se ho otázal: „Ty jsi král Židů?“ On mu odpověděl: „Ty sám to říkáš.“ 3Velekněží na něj mnoho žalovali. 4Tu se ho Pilát znovu otázal: „Nic neodpovídáš? Pohleď, co všecko na tebe žalují!“ 5Ježíš však už nic neodpověděl, takže se Pilát divil. (Mk 15,1–5)

**Osobní studium**

`Přečti si text Mk 15,1–15. O čem mluví text? Pokus se najít v tomto textu ironii.`

Pontský Pilát byl místodržitelem Judeje v letech 26 až 36. Nebyl laskavým vůdcem a mnohé jeho činy vyvolaly mezi obyvateli země zděšení (srov. s L 13,1). Židovský soudní proces s Ježíšem vyústil v rozsudek smrti za rouhání. Ale pod římskou nadvládou Židé ve většině případů nemohli popravovat, a tak přivedli Ježíše k Pilátovi, aby nad ním vynesl trest smrti i on.

Obvinění proti Ježíši před Pilátem není zmíněno, ale je možné zjistit ho na základě stručné otázky, kterou Pilát položil Ježíši: „Ty jsi král Židů?“ (Mk 15,2). Ve starozákonních dobách Izraelité pomazávali své krále, takže není těžké představit si, že někdo mohl překroutit výraz Mesiáš („Pomazaný“). Z takového označení totiž mohlo vyplývat, že dotyčný si nárokuje pocty krále, a je tedy přímým konkurentem římského císaře. Zatímco obvinění přednesená před veleradou byla rouháním, Krista před místodržitelem obžalovali ze vzpoury, za což podle římského práva mohl náležet trest smrti.

Ironií je, že Ježíš je Mesiáš, ale i Král Židů. Jeho obvinění z rouhání a pobuřování bylo nesprávné. Kristu náležela úcta. Přesto Ježíš nepřestává jednat královským způsobem. Jeho odpověď Pilátovi: „Ty sám to říkáš“ (Mk 15,2) je neutrální. Ježíš svůj nárok na královský titul ani nepopírá, ani ho nepotvrzuje. Taková odpověď může naznačovat, že Ježíš je jiným typem Krále (porovnej s J 18,33–38).

Z textu se dozvídáme o zvyku propustit na Velikonoce jednoho vězně (Mk 15,6). Pilát se shromážděných lidí ptá, zda jim má propustit „krále Židů“ (Mk 15,9). A přestože mohl svou otázku myslet ironicky, tento výsměch se obrací proti němu.

Verše Mk 15,9.10 jsou studií schopnosti a neschopnosti vnímat a chápat. Pilát chápe, že mu náboženští vůdci vydali Ježíše ze závisti, ale nevnímá, že posunutím otázky davu nahrává náboženským vůdcům. Ti totiž podněcují dav a volají po Ježíšově ukřižování. A Pilát ustupuje. Ukřižování bylo hrozným způsobem smrti. Nemluvě o tom, že Pilát považoval Ježíše za nevinného. Je bolestně ironické, že zatímco pohanský místodržitel chtěl Mesiáše propustit, náboženští vůdci ho chtěli ukřižovat.

**Aplikace**

`Co ti může pomoci, aby ses nenechal strhnout davem, i když je tlak velký?`

---

#### Dodatečné otázky k diskuzi

`Co víme o Pilátovi? Kdo to byl a jakou funkci zastával?`

`Proč přivedli Židé Ježíše k Pilátovi?`

`Jak se Ježíš u Piláta choval? Čím tohoto místodržícího dráždil?`

`Proč se Pilát zdráhal Ježíše odsoudit k smrti?`

`Jakou nabídku dává zástupu?`

`Zástup křičí: „Ukřižuj Ho!“ Proč taková změna, když ho ještě nedávno vítali v Jeruzalému jako krále?`

`Pilát nakonec Ježíše odsoudil k smrti. Proč, když věděl, že je Ježíš nevinný?`

`V čem vnímáš ironii tohoto příběhu?`
