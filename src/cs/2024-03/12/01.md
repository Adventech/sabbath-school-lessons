---
title:  'Odsouzený a ukřižovaný'
date:  14/09/2024
---

### Texty na tento týden
Mk 15; L 13,1; Ž 22,19; J 20,24–29; J 1,1–3; Da 9,24–27

> <p>Základní verš</p>
> „O třetí hodině zvolal Ježíš mocným hlasem: ‚Eloi, Eloi, lema sabachtani?‘, což přeloženo znamená: ‚Bože můj, Bože můj, proč jsi mě opustil?‘“ (Mk 15,34)

Marek 15 je zásadním textem příběhu Kristova utrpení. Popisuje soudní proces s Ježíšem, jeho odsouzení, posměch vojáků, ukřižování a nakonec i jeho smrt a pohřeb. Události v této kapitole jsou podány strohým až chladným tónem. Marek zbytečně nekomentuje, nechává, aby jednotlivé příběhy a osoby mluvily za sebe.

V této kapitole hraje důležitou roli ironie. Abychom správně pochopili tento rozměr textu, považujeme za užitečné vymezit, co pod ironií v tomto kontextu rozumíme.

Ironie často obsahuje tři složky: (1) má dvě úrovně významu, (2) nachází se v ní vzájemný konflikt nebo kontrast těchto dvou významů a (3) někdo tento konflikt nebo rozpor nevidí, nerozumí, co se děje, a neví, že on sám bude nést následky toho, co se stalo.

Tento týden budeme tedy studovat kapitolu, ve které se nachází velký počet bolestných skutečností zčásti vyznívajících jako ironie. Mezi tyto „ironické“ prvky můžeme zařadit Pilátovu otázku „Ty jsi král Židů?“, posmívající se vojáky, nápis na kříži, posměšná slova náboženských vůdců a farizeů „jiné zachránil a sám sebe zachránit nemůže“ a také nečekané zjevení se Josefa z Arimatie. Všechny tyto bolestné ironie odhalují důležité pravdy o Ježíšově smrti a o jejím významu.

**Osnova lekce**

Patnáctá kapitola Markova evangelia nám představí nejtragičtější momenty Ježíšova pozemského života – jeho odsouzení, ponížení, popravu a pohřeb. To vše ovšem evangelista popisuje s nadějí, že tím příběh stále nekončí...

– Mk 15,1–15: Ježíš před Pilátem (neděle)
– Mk 15,16–20: Výsměch a ponížení Ježíše (pondělí)
– Mk 15,21–38: Ukřižování (úterý)
– Mk 15,33–41: Ježíšova smrt (středa)
– Mk 15,42–47: Uložení do hrobu (čtvrtek)

---

#### Dodatečné otázky k diskuzi

`Co to je ironie, o které se zmiňuje autor této lekce?`

`Máš rád ironii? Proč?`

`Proč se Jan Marek rozhodl při popisování Ježíšovy smrti použít ironii?`

`O čem svědčí Ježíšovo zvolání na kříži?`

`Skutečně ho Otec opustil? Nebo to byl jen Ježíšův pocit?`

`Opouští nás Bůh, když zhřešíme? Nebo my opouštíme jeho? Proč?`

`Co děláš, když máš někdy pocit, že tě Bůh opustil?`
