---
title:  'Pohřeb'
date:  19/09/2024
---

> <p></p>
> 42A když už nastal večer – byl totiž den přípravy, předvečer soboty – 43přišel Josef z Arimatie, vážený člen rady, který také očekával království Boží, dodal si odvahy, vešel k Pilátovi a požádal o Ježíšovo tělo. 44Pilát se podivil, že Ježíš už zemřel; zavolal si setníka a zeptal se ho, je-li už dlouho mrtev. 45A když mu to setník potvrdil, daroval mrtvé tělo Josefovi. 46Ten koupil plátno, sňal Ježíše z kříže, zavinul ho do plátna a položil do hrobu, který byl vytesán ve skále, a ke vchodu do hrobu přivalil kámen. 47Marie z Magdaly a Marie, matka Josefova, se dívaly, kam byl uložen. (Mk 15,42–47)

**Osobní studium**

`Jaký význam má to, co udělal Josef z Arimatie, zejména v souvislosti s tím, že Ježíšovy učedníky najednou nebylo nikde vidět (Mk 15,42–47)?`

Po dramatických a vypjatých událostech na kříži přichází nyní něco „všednějšího“. Mrtvé je třeba pohřbít. Některé z následujících faktorů mají hluboký duchovní význam, jiné jsou důležité z dějinného pohledu.

`V tomto úryvku se Josef z Arimatie objevuje v Evangeliu podle Marka poprvé a naposled. Byl uznávaným členem židovské velerady a jedním z takzvaných „městských elit“. Jako bohatý a vážený muž měl u místodržitele svoji reputaci. To vysvětluje, proč se mohl odvážit předstoupit před Piláta a požádat ho o Ježíšovo tělo. Je až dojemné sledovat, jak členovi velerady záleží na řádném Ježíšově pohřbu. Kde byli v té době Ježíši učedníci, kterým tak důvěřoval?`

Jedním z mimořádně důležitých historických detailů je ověření Ježíšovy smrti. Nejprve se dozvídáme o Josefově prosbě o Ježíšovo tělo (Mk 15,43). Piláta překvapilo, že Ježíš je již mrtvý (Mk 15,44). Proto si zavolal setníka, který měl na starosti ukřižování, aby mu tuto zprávu potvrdil.

Setníkovo svědectví bylo důležité. Později se totiž objevila tvrzení, že Ježíš na kříži nezemřel, ale jen omdlel. Setníkova zpráva římskému místodržiteli tak přímo odporuje takovému tvrzení. Římané přece věděli, jak popravovat zločince.

Josef přinesl lněné plátno, do kterého Ježíše zabalil, a jeho tělo uložil do hrobky vytesané do skály. Tato hrobka byla dostatečně velká na to, aby se do ní tělo vešlo (Mk 16,5). Spolu s Josefem si pisatel evangelia všímá dvou žen, které to místo viděly – Marie z Magdaly a Marie, Josefovy matky. Tyto svědkyně spolu se Salome zdálky sledovaly ukřižování. A všechny tři půjdou v neděli ráno ke hrobu, aby, jak si myslí, nabalzamovaly Ježíšovo tělo (Mk 16,1).

Zmínka o těchto ženách je důležitá. Později budou právě ony svědky nejen prázdného hrobu (Mk 16), ale také Ježíšova vzkříšení.

**Aplikace**

`Je ironií, že Ježíšovi následovníci se z příběhu postupně vytrácejí a „hrdinou“ se stává člen velerady, tedy téže instituce, která Ježíše odsoudila. Co můžeme dělat pro to, abychom v rozhodujících situacích neselhali nebo se nevytratili do bezpečí?`

---

#### Dodatečné otázky k diskuzi

`Kdo a proč požádal Piláta o Ježíšovo tělo? Není to ironie, že to neudělali jeho učedníci? Proč to musel udělat „tajný“ učedník?`

`Proč se Pilát divil, že už Ježíš zemřel?`

`Kdo potvrdil Ježíšovu smrt? Proč je pro nás toto potvrzení důležité?`

`Jak naložil Josef z Arimatie s Ježíšovým tělem?`

`Kdo byl součástí tohoto pohřbu?`

`Jakou odměnu dostaly tyto ženy za svou věrnost Ježíši? Čeho všeho mohly být tyto ženy svědky?`

`Co je po skončení soboty, v neděli brzy ráno, vedlo k tomu, aby navštívily Ježíšův hrob?`
