---
title:  'Ukřižování'
date:  17/09/2024
---

> <p></p>
> 25Bylo devět hodin, když ho ukřižovali. 26Jeho provinění oznamoval nápis: „Král Židů.“ 27S ním ukřižovali dva povstalce, jednoho po jeho pravici a druhého po levici. 28Tak se naplnilo Písmo: „Byl započten mezi zločince.“ 29Kolemjdoucí ho uráželi: potřásali hlavou a říkali: „Ty, který chceš zbořit chrám a ve třech dnech jej postavit, 30zachraň sám sebe a sestup z kříže!“ 31Podobně se mu mezi sebou posmívali velekněží spolu se zákoníky. Říkali: „Jiné zachránil, sám sebe zachránit nemůže. 32Ať nyní sestoupí z kříže, ten Mesiáš, král izraelský, abychom to viděli a uvěřili!“ Tupili ho i ti, kteří byli ukřižováni spolu s ním. (Mk 15,25–32)

**Osobní studium**

`Přečti si text Mk 15,21–38. Jakou ironii lze objevit v těchto verších?`

V této části příběhu o umučení je Ježíš mlčící obětí vydanou napospas lidem, kteří jsou připraveni ho zabít. V celém evangeliu, až do svého zatčení, Ježíš ovlivňoval a řídil, co se děje. Nyní se podřizuje okolnostem. Dosud vystupoval jako rázný a energický potulný kazatel. Bití, nedostatek jídla a spánku ho vyčerpaly natolik, že jeho kříž musel nést náhodný cizinec.

Těsně před ukřižováním Ježíše svlékli. Jeho oděv se stal majetkem vojáků, kteří losovali, komu bude patřit (porovnej se Ž 22,19). Ukřižování bylo poměrně nekrvavým způsobem popravy. Hřebíky používané k připevnění člověka ke kříži (viz J 20,24–29) procházely pravděpodobně zápěstím pod dlaní, kde se nenacházejí žádné velké cévy. (V hebrejštině i řečtině se slovo „ruka“ může vztahovat na dlaň i předloktí.) Samotná dlaň ruky nemá struktury potřebné k tomu, aby při ukřižování nesla váhu celého těla. Středem předloktí prochází středový nerv (lat. nervus medianus), a pokud by jej při ukřižování rozdrtily hřeby, způsobovalo by to nesnesitelnou bolest. Člověk měl zároveň velký problém nadechnout se. Aby se oběti ukřižování mohly pořádně nadechnout, musely tlačit na své přibité nohy a ohýbat ruce, což opět způsobovalo mučivou bolest. Jednou z častých příčin smrti při ukřižování byl nedostatek kyslíku způsobený vyčerpáním.

Ježíši se i během ukřižování dostalo obrovského výsměchu a ponížení. Již jsme několikrát zmínili, že v Evangeliu podle Marka je velmi silný motiv zjevení a utajení. Ježíš obvykle vyzýval k mlčení o tom, kým je. V důsledku toho se kristologické tituly jako „Pán“, „Boží Syn“ a „Kristus“ v příběhu nevyskytují příliš často.

Tento prvek se při ukřižování mění. Ježíšova totožnost nemůže zůstat skryta. Je ironií, že právě náboženští vůdci používají tyto tituly k zesměšňování Ježíše. Každý z jejich výroků je vlastně odsouzením jich samotných!

Jedno z jejich posměšných prohlášení vyniká nad ostatní: „Jiné zachránil, sám sebe zachránit nemůže“ (Mk 15,31). Aby poukázali na jeho bezmocnost na kříži, naznačují, že Ježíš druhé zachraňoval a pomáhal jim (řecké sloveso „zachránit“ může znamenat i „uzdravovat“ nebo „pomáhat“). Proto, byť ironicky, připouštějí, že je Spasitel – tedy Zachránce. Ironie jde ještě dál. Důvod, proč nemohl nebo nechtěl zachránit sám sebe, byl ten, že na kříži zachraňoval jiné.

**Aplikace**

`Přečti si text J 1,1–3 a pak se zamysli nad tím, co tyto verše říkají o Ježíši – o tom samém Ježíši, který visí na kříži. Co v tomto kontextu znamená Ježíšova smrt?`