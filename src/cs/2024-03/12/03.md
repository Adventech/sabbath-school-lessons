---
title:  '„Buď zdráv, židovský králi!“'
date:  16/09/2024
---

> <p></p>
> 15Tu Pilát, aby vyhověl zástupu, propustil jim Barabáše; Ježíše dal zbičovat a vydal ho, aby byl ukřižován. 16Vojáci ho odvedli do místodržitelského dvora a svolali celou setninu. 17Navlékli mu purpurový plášť, upletli trnovou korunu, vsadili mu ji na hlavu 18a začali ho zdravit: „Buď zdráv, židovský králi!“ 19Bili ho po hlavě holí, plivali na něj, klekali na kolena a padali před ním na zem. 20Když se mu dost naposmívali, svlékli mu purpurový plášť a oblékli ho zase do jeho šatů. Pak ho vedli ven, aby ho ukřižovali. (Mk 15,15–20)

**Osobní studium**

`Jak se vojáci chovali k Ježíši (Mk 15,15–20)? Co se z jejich jednání dovídáme?`

Před ukřižováním Římané vězně většinou brutálně zbili. Oběť svlékli, přivázali ji ke sloupu a pak bičovali koženými biči, ke kterým byly přivázány kousky kostí, skla, kamenů nebo hřebíků.

Když Ježíše zbičovali, vojáci pověření jeho popravou pokračovali v jeho ponižování. Oblékli ho do purpurového roucha, na hlavu mu položili trnovou korunu a vysmívali se mu jako židovskému králi. Skupina vojáků se zde nazývá setnina („oddíl“; ČSP), což mohlo představovat až šest set mužů. Přítomnost tak velkého počtu vojáků souvisela s tím, že Ježíš byl odsouzen jako buřič proti Římu.

Ironie v této scéně je čtenáři zřejmá. Ježíš je totiž skutečně Králem a posměšná slova vojáků vypovídají o této pravdě. Jednání vojáků bylo parodií na to, jak vojáci zdravili římského císaře – Ave Caesar – „Buď zdráv, císaři“. Text tedy nepřímo přirovnává Ježíše k císaři.

Vojáci ponižovali Ježíše tím, že ho „bili“ holí po hlavě, „plivali“ na něj a „klekali“ před ním k posměšnému vyjádření úcty. Všechny činy vojáků jsou v řečtině popsány nedokonavým časem, což v tomto kontextu ukazuje na opakované jednání. Vojáci tedy Ježíše nepřestávali bít, znovu a znovu na něho plivali a opakovaně si před ním klekali, aby ho zesměšňovali. Ježíš jejich jednání v tichosti přijímá a nijak neprotestuje ani se nebrání.

Běžnou praxí při popravě ukřižováním bylo, že odsouzeného svlékli a on nesl kříž na místo popravy nahý. Takové jednání mělo člověka před shromážděným davem co nejvíce ponížit a zahanbit.

Židé však měli k veřejné nahotě odpor. Text Mk ١٥,٢٠ poznamenává, že Ježíši svlékli purpurový plášť a oblékli mu jeho šaty. Zdá se tedy, že jde o ústupek, který Římané v tomto případě vůči Židům učinili.

Jak jsme již řekli, text obsahuje velkou dávku ironie. Vojáci se Ježíši posměšně klanějí a vzdávají mu „pocty“ jako králi, jen aby ho ponížili. A přitom Ježíš byl skutečně Králem – nejen Židů, ale také jejich Králem.

**Aplikace**

`Vojáci netušili, co dělají. Proč jejich nevědomost není žádnou omluvou pro den soudu?`

---

#### Dodatečné otázky k diskuzi

`Proč měl být Ježíš před popravou ještě bičován?`

`Co vedlo římské vojáky k tomu, že Ježíše ponižovali a zesměšňovali?`

`Proč ho ironicky zdravili jako krále?`

`Jak na jejich urážky reagoval Ježíš?`

`Měl Ježíš moc k tomu, aby je zničil a osvobodil se? Proč to neudělal?`

`Co se z tohoto příběhu můžeme od Ježíše naučit?`
