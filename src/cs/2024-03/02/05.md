---
title:  'Tajemství Ježíšovy služby'
date:  10/07/2024
---

> <p></p>
> 35Časně ráno, ještě za tmy, vstal a vyšel z domu; odešel na pusté místo a tam se modlil. 36Šimon a jeho druhové se pustili za ním. 37Když ho nalezli, řekli mu: „Všichni tě hledají.“ 38Řekne jim: „Pojďte jinam do okolních městeček, abych i tam kázal, neboť proto jsem vyšel.“ 39A tak šel, kázal v jejich synagógách po celé Galileji a vyháněl zlé duchy. (Mk 1,35–39)

**Osobní studium**

`Co se můžeme naučit z Ježíšova jednání popsaného v úvodních verších (Mk 1,35–39)?`

Ježíš vstal před východem slunce a šel na tiché, opuštěné místo, aby se modlil. Text zdůrazňuje modlitbu jako hlavní bod Ježíšova jednání. Ve verši Mk 1,35 se nacházejí čtyři slovesa. První tři – vstal, vyšel a odešel – jsou v řečtině vyjádřena formou minulého času, který znamená úplnost, dokonání děje. Ale sloveso „modlit se“ je ve tvaru imperfekta, který vyjadřuje neukončený, probíhající děj. Ježíš se modlil, stále se modlil, nepřestával se modlit. Text také zdůrazňuje časovou stránku děje. Ježíš se modlil „časně ráno, ještě za tmy“, což zvýrazňuje, že se modlil opravdu dlouho.

V evangeliích se setkáváme s Ježíšem jako s mužem modlitby (viz Mt 14,23; Mk 6,46; J 17). Zdá se, že toto je jedno z klíčových tajemství síly Ježíšovy služby.

`Co se o Ježíšově modlitebním životě můžeme dozvědět z verše L 6,12?`

Mnozí křesťané si vyhradili na modlitbu konkrétní čas. Taková praxe je dobrá a správná. Je však třeba si dát pozor, aby se pro nás modlitba nestala jen bezmyšlenkovitou rutinou. Jedním ze způsobů, jak se tomu vyhnout, je občas změnit místo či čas modlitby nebo se někdy modlit déle než obvykle. Jde o to, abychom se neuzavřeli do nějaké nezměnitelné a zmechanizované rutiny.

Petr a jeho společníci nedoprovázeli Ježíše na místo, kde se modlil. Zřejmě však věděli, kde je, protože se za ním vydali a našli ho. V jejich poznámce, že Ježíše všichni hledají, zaznívá výčitka. Vidí potřeby lidí a text naznačuje, že Ježíše vyzývají, aby navázal na vzrušující zkušenost z předchozího dne dalším uzdravováním a učením. Ježíš překvapivě nesouhlasí a učedníkům dává poučení, že jeho (a jejich) služba se nebude soustředit jen na jedno místo: „Pojďte jinam do okolních městeček, abych i tam kázal, neboť proto jsem vyšel“ (Mk 1,38).

**Aplikace**

`Ježíš trávil na modlitbě mnoho času. Pokud to potřeboval on, kolik času bychom měli věnovat modlitbě my? Co se můžeme naučit z Ježíšova příkladu?`

---

#### Dodatečné otázky k diskuzi

`Jak to máš s modlitbou? Modlíš se pravidelně? Proč?`

`Co asi vedlo Ježíše k tomu, že se rád modlil za svítání?`

`Proč potřeboval „pusté místo“?`

`Máš také své „pusté místo“? V čem ti pomáhá?`

`Co tě na Ježíšově potřebě modlitby nejvíce fascinuje?`

`Proč někdy zapomínáme na modlitbu?`

`Proč Ježíš putoval z místa na místo? Proč nezůstal na jednom místě?`