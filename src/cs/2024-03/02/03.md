---
title:  'Nezapomenutelná bohoslužba'
date:  08/07/2024
---

> <p></p>
> 21Když přišli do Kafarnaum, hned v sobotu šel do synagógy a učil. 22I žasli nad jeho učením, neboť je učil jako ten, kdo má moc, a ne jako zákoníci. 23V jejich synagóze byl právě člověk posedlý nečistým duchem. Ten vykřikl: 24„Co je ti do nás, Ježíši Nazaretský? Přišel jsi nás zahubit? Vím, kdo jsi. Jsi Svatý Boží.“ 25Ale Ježíš mu pohrozil: „Umlkni a vyjdi z něho!“ 26Nečistý duch jím zalomcoval a s velikým křikem z něho vyšel. 27Všichni užasli a jeden druhého se ptali: „Co to je? Nové učení plné moci – i nečistým duchům přikáže, a poslechnou ho.“ 28A pověst o něm se rychle roznesla všude po celé galilejské krajině. (Mk 1,21–28)

**Osobní studium**

`Jaká mimořádná událost se stala v synagoze v Kafarnaum a jaké duchovní pravdy si můžeme vzít z tohoto příběhu (Mk 1,21–28)?`

Většina křesťanů prožila na své cestě víry několik nezapomenutelných momentů: rozhodnutí následovat Ježíše; den svého křtu; důležité kázání, během něhož hluboce pocítili Boží milost, přítomnost a lásku. Některé z těchto momentů mohou být nejen nezapomenutelné, ale mohou také zcela změnit život člověka.

Něco podobného se zřejmě událo i v sobotní den popsaný v Markovi 1. kapitole. Život některých lidí v Kafarnaum se změnil a oni: „... žasli nad jeho učením, neboť je učil jako ten, kdo má moc, a ne jako zákoníci“ (Mk 1, 22). Když Ježíš učil, jakýsi muž posedlý nečistým duchem, nepochybně ovlivněný mocí Ježíšova učení, zakřičel: „Co je ti do nás, Ježíši Nazaretský? Přišel jsi nás zahubit? Vím, kdo jsi. Jsi Svatý Boží“ (Mk 1,24). Ježíš z něho démona vyhnal.

Uvažujme o dvou důsledcích slov, jejichž původcem byl onen nečistý duch.

1. Démon zná Ježíše jako „Svatého Božího“. Uznává, že Ježíš je svatým Božím vyslancem – na rozdíl od nečistých a nesvatých zástupů satana. Na místě, kde je uctíván Bůh, bychom očekávali svaté věci a osoby, ne nesvaté a nečisté. V tomto příběhu tedy nacházíme ostrý kontrast mezi silami dobra a mocnostmi zla. V textu můžeme pozorovat realitu velkého sporu. Lidé možná ještě nevědí, kdo je Ježíš, ale démon to ví velmi dobře, a dokonce to veřejně přiznává.

2. Ježíšův příkaz, aby nečistý duch z muže vyšel, je pochopitelný. Proč však současně zaznívá ono příkré „Umlkni!“? Od tohoto místa se u Marka objevuje pozoruhodný motiv: Ježíšova výzva k mlčení o tom, kým je. Teologové to nazývají „mesiášské tajemství“.

Ježíšovu výzvu k mlčení o jeho osobě můžeme lépe pochopit v souvislosti s politickým podtextem mesiášských očekávání v té době. Být mesiášem bylo riskantní. Na jedné straně tedy sledujeme výzvy k mlčení, na straně druhé však pozorujeme neklamné zjevení toho, kdo Ježíš je. Časem se ukáže, že Ježíšova identita nemůže být skryta, a pravda o tom, kým je, se stává středem poselství evangelia. Lidé potřebují nejen vědět, kdo je Ježíš, ale musí se také rozhodnout, jak budou reagovat na jeho příchod a na význam této události.

**Aplikace**

`Kdy by mohlo být rozumné nemluvit při vydávání svědectví o všem, čemu v souvislosti s „přítomnou pravdou“ věříme?`

---

#### Dodatečné otázky k diskuzi

`Jak Ježíš prožíval sobotu? Co k ní v jeho životě patřilo?`

`Proč v sobotu Ježíš vyhledával společenství věřících v synagóze?`

`Co vedlo toho posedlého na bohoslužbu?`

`Myslíš, že posedlý muž toužil po osvobození? Proč?`

`Co chtěl Ježíš tímto zázrakem dokázat Židům?`

`Proč zakazoval zlému duchu, aby mluvil o tom, kým Ježíš je?`

`Má Ježíš stejnou moc i dnes? Kam mohou přijít posedlí pro svobodu?`