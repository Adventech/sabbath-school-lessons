---
title:  'Umíš udržet tajemství?'
date:  11/07/2024
---

> <p></p>
> 40Přijde k němu malomocný a na kolenou ho prosí: „Chceš-li, můžeš mě očistit.“ 41Ježíš se slitoval, vztáhl ruku, dotkl se ho a řekl: „Chci, buď čist.“ 42A hned se jeho malomocenství ztratilo a byl očištěn. 43Ježíš mu pohrozil, poslal jej ihned pryč 44a nařídil mu: „Ne abys někomu něco říkal! Ale jdi, ukaž se knězi a obětuj za své očištění, co Mojžíš přikázal – jim na svědectví.“ 45On však odešel a mnoho o tom vyprávěl a rozhlašoval, takže Ježíš už nemohl veřejně vejít do města, ale zůstával venku na opuštěných místech. A chodili k němu odevšad. (Mk 1,40–45)

**Osobní studium**

`Co se z úvodního textu (Mk 1,40–45) můžeme naučit o Ježíši a o jeho vztahu k lidem na okraji společnosti?`

Malomocenství, jak je popsáno v této pasáži a také ve Starém zákoně, nepopisuje jen to, co je dnes známé jako Hansenova nemoc (lepra). Biblická terminologie by se dala lépe přeložit jako „obávaná kožní choroba“ a mohla by zahrnovat i jiná kožní onemocnění. Hansenova nemoc se mohla dostat na starověký Blízký východ asi až ve třetím století před Kristem (viz WRIGHT, David P. a Richard N. JONES. „Leprosy“. The Anchor Biblia Dictionary, sv. 4, New York: Doubleday, 1992, s. 277–282). Malomocný, o kterém se mluví v této pasáži, mohl mít Hansenovu nemoc, ale s jistotou umíme říci jen to, že velmi trpěl a jeho stav byl vážný.

Věří, že ho Ježíš může očistit. Podle Lv 13 byl malomocný rituálně nečistý a musel se vyhýbat kontaktu s jinými (viz Lv 13,45.46).

Ježíš je však pohnut soucitem a muže se dotýká. „Ježíš se slitoval, vztáhl ruku, dotkl se ho a řekl: ‚Chci, buď čist‘“ (Mk 1,41). Takové jednání mělo poskvrnit Ježíše až do večera, kdy se od něho bude vyžadovat, aby se umyl a takto se opět stal rituálně čistým (viz Lv 13–15). Marek však velmi jasně ukazuje, že Ježíš se dotykem malomocného neposkvrnil. Právě naopak, Ježíšův dotek očistil nemocného od malomocenství.

Ježíš posílá muže ke knězi s pokynem, aby přinesl oběť, kterou pro takové případy přikázal Mojžíš (Lv 14). V celém Evangeliu podle Marka Ježíš vystupuje jako obhájce a zastánce toho, co učil Mojžíš (viz Mk 7,10; 10,3.4 a 12,26.29–31). Tento názor je v ostrém protikladu k náboženským vůdcům, kteří v kapitolách Mk 7, 10 a 12 převracejí původní záměr učení, které dostali prostřednictvím Mojžíše. Tyto okolnosti vysvětlují další Ježíšův příkaz, aby uzdravený muž mlčel o tom, co se mu stalo (Mk 1,44). Pokud by řekl o tom, že za jeho uzdravením stojí Ježíš, mohlo by to ovlivnit rozhodnutí kněze, pokud by byl vůči Ježíši zaujatý.

Zdá se však, že očištěný malomocný tomu nerozumí. Navzdory Ježíšovu přímému zákazu šíří tuto novinu široko daleko, čímž znemožňuje Ježíši otevřeně vstupovat do měst a konat tam službu.

**Aplikace**

`V čem musíme být při šíření evangelia opatrní? Která naše slova nebo činy by mohly bránit při hlásání dobré zprávy, i kdyby byly naše úmysly jakkoli čisté?`

---

#### Dodatečné otázky k diskuzi

`V čem spočíval největší problém onoho „malomocného“?`

`Umíš si představit, že bys byl kvůli nakažlivé nemoci sociálně vyloučený? Co by ti asi nejvíce vadilo?`

`Proč měl jít ten malomocný muž po svém uzdravení za knězem?`

`Jak je možné, že neudržel tajemství, které mu Ježíš svěřil?`

`Jaký problém způsobil  svým mluvením o Ježíši?`

`Proč je někdy o Ježíši lépe mlčet?`

`Můžeme být někdy i my překážkou Ježíši, aby mohl „vstoupit“ do života lidí, kteří ho ještě nepoznali? Jak a kdy?`