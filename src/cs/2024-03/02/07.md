---
title:  'Podněty k zamyšlení'
date:  12/07/2024
---

Přečtěte si 26. kapitolu „V Kafarnaum“ (DA 252–261; TV 156–162) a 27. kapitolu „Zázračná uzdravení“ (DA 262–271; TV 163–169) z knihy Touha věků.

Jaký obraz Ježíše ukazuje Marek 1? Ježíš má pravomoc povolat učedníky a ti odpovídají. Je svatý, na rozdíl od nečistých démonů, kterým vládne satan. Ve světě se odehrává velký zápas mezi dobrem a zlem a Ježíš má větší moc než démoni. Ježíš má soucit s nemocnými lidmi, pomáhá jim a jako možná jediný se jich dotýká a uzdravuje je.

„V synagoze hovořil o tom, jaké království přišel nastolit, a o svém poslání vysvobodit lidi ze satanova zajetí. Přerušil jej strašlivý výkřik. Zástupem se prodíral posedlý muž a křičel: ‚Co je ti do nás, Ježíši Nazaretský? Přišel jsi nás zahubit? Vím, kdo jsi. Jsi Svatý Boží‘ (Mk 1,24). Všude nastal zmatek a rozruch. Kristu už nikdo nevěnoval pozornost, jeho slova nikdo neposlouchal. Satan záměrně přivedl svoji oběť do synagogy. ‚Ježíš však démonovi pohrozil: Umlkni a vyjdi z něho! Nečistý duch jím zalomcoval a s velikým křikem z něho vyšel. (Mk  1,25.26)‘ […]

Ježíš, který zvítězil nad satanem při pokušení na poušti, se znovu tváří v tvář setkává se svým nepřítelem. Satan se ze všech sil snažil udržet si moc nad svou obětí. Propustit ji by znamenalo přenechat Kristu vítězství. […] Spasitel však zajatce svým mocným slovem vysvobodil.“ (DA 255.256; TV 158)

Náš Pán mezitím pokračoval v službě, přesouval se z místa na místo a byl téměř neustále v kontaktu s mnoha lidmi. Jak si udržoval klidný a pevný přístup k službě a lidem? Bylo to nepochybně prostřednictvím jeho každodenní zkušenosti s modlitbou.

Zamyslete se nad tím, jaký časový rozvrh by pro vás mohl být vhodný, pokud jde o čas na modlitbu a studium Písma. Najděte si to, co vám vyhovuje, a věnujte tento čas rozvoji pokojného ducha vedeného Duchem svatým a Božím slovem.

**Otázky k rozhovoru**

`1. 	Uvažujte ve třídě o otázce modlitby a o tom, proč je tak důležitá v životě křesťana. Jaké otázky mají lidé v souvislosti se smyslem a účinností modlitby?`

`2. 	Kdy by bylo lepší nemluvit příliš o své víře? Pokud by i takové okolnosti nastaly, jak to můžeme udělat, aniž bychom ohrozili naše svědectví?`

`3. 	Koho dnes v naší kultuře představují „malomocní“? Jak by je mohl náš sbor oslovit a „dotknout se“ těchto jednotlivců, aby jim přinesl evangelium?`

---

#### Dodatečné otázky k diskuzi

`V čem tě tato lekce nejsilněji oslovila během osobního studia?`

`Na co se v sobotu nejvíce těšíš? Proč?`

`Setkáváš se v sobotu s Ježíšem? Jak a kdy?`

`Už jsi někdy musel zpětně přiznat, že jsi mluvením škodil Ježíši? Kdy a jak?`

`Co tě dnes v naši diskusi nejvíce povzbudilo? Proč?`