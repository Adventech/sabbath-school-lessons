---
title:  'Další Ježíšova služba v sobotu'
date:  09/07/2024
---

> <p></p>
> 29Když vyšel ze synagógy, vstoupil s Jakubem a Janem do domu Šimonova a Ondřejova. 30Šimonova tchyně ležela v horečce. Hned mu o ní pověděli. 31Přistoupil, vzal ji za ruku a pozvedl ji. Horečka ji opustila a ona je obsluhovala. 32Když nastal večer a slunce zapadalo, přinášeli k němu všechny nemocné a posedlé. 33Celé město se shromáždilo u dveří. 34I uzdravil mnoho nemocných rozličnými neduhy a mnoho zlých duchů vyhnal. A nedovoloval zlým duchům mluvit, protože věděli, kdo je. (Mk 1,29–34)

**Osobní studium**

`Jak Ježíš pomohl Petrově rodině a jaké duchovní ponaučení si můžeme vzít z této události (Mk 1,29–34)?`

Po úžasné bohoslužbě v synagoze se Ježíš se svou malou skupinkou učedníků (Petr, Ondřej, Jakub a Jan) odebírá do Petrova domu. Chtěl tam zřejmě strávit zbytek sobotního dne při dobrém jídle a v přátelském společenství.

Scénu však naruší něco znepokojivého: Petrova tchyně má horečku. Příčinou mohlo být cokoli, ale ve starověku takové příznaky byly nebezpečné a mohly mít fatální následky. Ježíš se dozvídá o nemoci, bere Petrovu tchyni za ruku a pomůže jí vstát. Ženu horečka ihned (viz ČSP) opustila a ona je začala obsluhovat. Jak mocná ilustrace principu, že ti, které Ježíš zachránil a uzdravil, budou sloužit jiným!

V Markově evangeliu se často stává, že Ježíš uzdravuje dotykem (viz Mk 1,41 a 5,41), jindy se o žádném dotyku nezmiňuje (viz Mk 2,1–12; 3,1–6 a 5,7–13).

Tím však Ježíšova služba ten den zdaleka neskončila. Po západu slunce přišlo do Petrova domu mnoho lidí, aby byli uzdraveni. Buď byli přímými svědky toho, co se odehrálo v synagoze, nebo se o zázračných uzdraveních dozvěděli z doslechu. Skutečnost, že autor evangelia svým čtenářům neříká, že se lidé zdrželi kvůli sobotě, naznačuje, že očekával, že jeho čtenáři o sobotě vědí. To ukazuje, že čtenáři Marka byli lidé, kteří zachovávali sobotu.

Marek říká, že v ten večer se u dveří shromáždilo celé město (Mk 1,33). Ježíši trvalo nějaký čas, než pomohl všem, kteří přišli.

„Nemocní stále přicházeli a odcházeli. Nikdo totiž nevěděl, jak dlouho u nich Lékař zůstane. Takový den Kafarnaum ještě nezažilo. Všude se ozývaly jásavé výkřiky uzdravených. Spasitel se radoval s nimi. Když viděl utrpení těch, kdo za ním přicházeli, bylo mu jich líto a byl velmi rád, že jim může vrátit zdraví a štěstí. Ježíš neskončil, dokud neuzdravil posledního nemocného. Zástup lidí se rozešel až pozdě v noci a v Šimonově domě zavládl klid. Skončil dlouhý, rušný den a Ježíš si šel odpočinout. Město ještě spalo, když Spasitel ‚časně ráno, ještě za tmy, vstal a vyšel z domu; odešel na pusté místo a tam se modlil‘ (Mk 1,35).“ (DA 259; TV 161)

**Aplikace**

`V Kafarnaum se toho v onu sobotu dělo opravdu hodně. Prožil jsi i ty takové „bohaté“ soboty? Co ti pomáhá mít pohled upřený na Ježíše?`

---

#### Dodatečné otázky k diskuzi

`Co se stalo poté, co Ježíš osvobodil posedlého?`

`Jak je možné, že Ježíš uzdravoval v sobotu?`

`Proč farizeům vadilo Ježíšovo „sobotní uzdravování“?`

`Co se stalo když tato sobota skončila? Proč ti lidé nepřišli dřív?`

`Myslíš, že i dnes hrozí lidem „posedlost zlými duchy“? Kdy?`

`Proč Ježíš tak důsledně bojoval proti zákonickému přístupu k sobotě?`

`V čem je zákonický přístup k sobotě nebezpečný?`