---
title:  'Sobota s Ježíšem'
date:  06/07/2024
---

### Texty na tento týden
Mk 1,16–45; J 1,29–42; Mk 5,41; L 6,12; Lv 13

> <p>Základní verš</p>
> „Ježíš jim řekl: ‚Pojďte za mnou a učiním z vás rybáře lidí.‘“ (Mk 1,17)

Každý z pisatelů evangelií popisuje začátek Ježíšovy služby určitým jedinečným způsobem.

Matouš představuje Ježíše jako toho, kdo povolává učedníky, a pak přednáší své inspirující a revoluční Kázání na hoře.

Lukáš vypráví o událostech v nazaretské synagoze, kde Ježíš přednese své úvodní kázání.

Jan popisuje povolání prvních učedníků a svatbu v Káně, kde Ježíš vykonal svůj první zázrak.

Marek hovoří o povolání čtyř učedníků a popisuje sobotu v Kafarnau a události, které následovaly.

Tato „sobota s Ježíšem“ na začátku Evangelia podle Marka dává čtenáři tušit, kdo je Ježíš. V textu, kterému se budeme věnovat tento týden, je zaznamenáno jen velmi málo jeho slov: krátká výzva k učednictví, příkaz démonovi, plán navštívit jiná místa a uzdravení malomocného s pokynem, aby se ukázal knězi a byl prohlášen za čistého. Důraz je kladen na činnost, zejména na léčení lidí. Pisatel evangelia velmi často používá slovo „hned“, aby dal příběhu dynamiku a ilustroval rychlý sled událostí v Ježíšově službě.

**Osnova lekce**

Při četbě druhé části první kapitoly Markova evangelia budeme sledovat počátek Ježíšova veřejného působení v oblasti Galileje. Zvláštní pozornost autor věnuje povolání prvních učedníků a následné sobotě, kde se Ježíš představí jako ten, který udzravuje a osvobozuje spoutané satanem.

– Mk 1,16-20: Povolání prvních učedníků (neděle)
– Mk 1,21–28: Ježíšova sobota v synagóze v Kafarnaum (pondělí)
– Mk 1,29–34: Ježíšova služba uzdravování (úterý)
– Mk 1,35–39: Modlitba jako tajemství Ježíšovy služby (středa)
– Mk 1,40–45: Uzdravení malomocného (čtvrtek)

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Jak vypadá tvoje běžná sobota?`

`Co je pro tebe v sobotu nejdůležitější?`

`Jak reaguješ, když někdo sobotu prožívá jinak než ty?`

`Jakou roli hraje ve tvém prožívání soboty Ježíš?`

`V čem se lišil přístup Ježíše k sobotě od toho, jak ji vnímali zákoníci?`