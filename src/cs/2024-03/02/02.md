---
title:  '„Pojďte za mnou“'
date:  07/07/2024
---

> <p></p>
> 16Když šel podél Galilejského moře, uviděl Šimona a jeho bratra Ondřeje, jak vrhají síť do moře; byli totiž rybáři. 17Ježíš jim řekl: „Pojďte za mnou a učiním z vás rybáře lidí.“

> <p></p>
> 18Ihned opustili sítě a šli za ním. 19O něco dále uviděl Jakuba Zebedeova a jeho bratra Jana; ti byli na lodi a spravovali sítě. 20Hned je povolal. A zanechali na lodi svého otce Zebedea s pomocníky a šli za ním. (Mk 1,16–20)

**Osobní studium**

Koho Ježíš povolal za své učedníky? Jaká byla jejich odpověď? (Mk 1,16–20)

V 1. kapitole Markova evangelia se nevyskytuje mnoho Ježíšových slov. V Mk 1,17 však nacházíme Ježíšova slova adresovaná dvěma rybářům: Šimonovi, který se později bude jmenovat „Petr“, a jeho bratru Ondřejovi. Dva muži stojí na břehu Galilejského moře a právě hází síť do vody.

Není tam žádná zmínka o lodi nebo jiném rybářském vybavení, což může naznačovat, že tito dva muži na tom nejsou finančně zrovna nejlépe. V Mk 1,19.20 jsou Jakub a Jan na lodi se svým otcem a pomocníky, z čehož by mohlo vyplývat, že na tom byli finančně lépe než Petr a Ondřej. Lukáš ukazuje, že Petr loď měl a že Jakub a Jan byli ve skutečnosti partnery Petra a Ondřeje (viz L 5,1–11). Evangelium podle Marka nás však upozorňuje na kontrast mezi dvěma páry bratrů. Navzdory tomuto rozdílu však Ježíš povolává za učedníky nejen ty, kteří mají méně, ale i ty, co mají více.

Ježíšova výzva adresovaná těmto mužům je jednoduchá, přímá a prorocká. Volá je, aby ho následovali. Měli se tedy stát jeho učedníky. Zároveň jim říká, že přijmou-li jeho výzvu, on sám z nich udělá „rybáře lidí“.

Proč podle tebe tito muži „ihned“ opustili všechno a následovali Ježíše. (Mk 1,18.20)

Evangelium podle Jana nám podává úplnější obraz povolání učedníků (viz J 1,29–42). Zdá se, že bratři byli následovníky Jana Křtitele a slyšeli jeho prohlášení, že Ježíš je „Beránek Boží, který snímá hřích světa“ (J 1,29). Potkali Ježíše a strávili s ním nějaký čas u řeky Jordán. Jejich přijetí Ježíšova povolání do služby tedy nebylo ani náhlým činem ani kratochvílí. Tento svůj krok měli dobře promyšlený.

Proč však Marek neuvádí další podrobnosti? Pravděpodobně chce zdůraznit Ježíšovu autoritu. Povolává muže při jejich každodenní činnosti. Ochotní rybáři odpovídají kladně a jejich životy už nikdy nebudou jako dřív. A nejen jejich životy, ale ani svět už nebude stejný.

**Aplikace**

`Čeho ses musel vzdát, abys mohl následovat Ježíše? (Zamysli se nad svou odpovědí, zvláště pokud tě nenapadá nic, co bys musel kvůli Ježíši opustit.)`

---

#### Dodatečné otázky k diskuzi

`Které první čtyři učedníky Ježíš „povolal“?`

`Co dělali Šimon a Ondřej, když je Ježíš potkal na břehu jezera?`

`Co právě dělali Jakub a Jan v době „povolání“?`

`Co opustili Šimon a Ondřej a co Jakub a Jan?`

`Co tím Ježíš myslel, když jim řekl, že z nich udělá rybáře lidí?`

`Musel jsi něco opustit i ty, když jsi přijal povolání do služby ve sboru (církvi)?`

`Nechybí ti to, co jsi opustil kvůli Ježíši?`