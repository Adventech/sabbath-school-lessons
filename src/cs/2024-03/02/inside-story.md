---
title:  Misijní příběh
date:   12/07/2024
---

#### Zmatený šaman: Část 2.

_Andrew McChesney_

Otec několik dní odpočíval v domě své dcery Divyi v Nepálu. Byl vyčerpaný ze své práce stavebního dělníka a šamana.

Otec se zájmem sledoval, když na návštěvu přijel pastor církve Adventistů sedmého dne z Divyina sboru a přivedl s sebou několik členů církve. Poslouchal, jak zpívají několik písní o Ježíši - novém Bohu jeho dcery.

Pak pastor otevřel Bibli a přečetl Ježíšovo pozvání: "Pojďte ke mně, všichni, kdo se namáháte a jste obtíženi břemeny, a já vám dám odpočinout." (Mt 11,28). Otec pocítil v srdci touhu poznat tohoto Boha. Toužil po odpočinku. Pak pastor přečetl verš z Jana 3,16: "Neboť Bůh tak miloval svět, že dal svého jediného Syna, aby žádný, kdo v něho věří, nezahynul, ale měl život věčný." Otcova srdce se to dotklo. Nikdy předtím neslyšel o Bohu, který by dal svého jediného Syna, aby zachránil lidstvo. Uvědomil si, že není třeba žádných zvířecích obětí, protože Bůh poslal svého Syna jako nejvyšší oběť pro všechny časy.

Když pastor odešel, požádal otec Divyu o Bibli. Chtěl si ty dva verše přečíst sám. Když je však hledal, nemohl je najít. Divya je také nemohla najít, a tak zavolala pastora. Ten jí ukázal, jak verše najít. Otec byl nadšený a začal si Bibli číst každý den. V sobotu šel do sboru s Divyou a jeho ženou, která byla po Divyiných modlitbách vyléčena ze své záhadné nemoci. Otec ničemu nerozuměl ani ve sboru ani v Bibli. Když však matku s Divyou po krátké době opouštěl, aby se vrátil domů do sousedního města, vzal si Bibli sebou.

Doma se přes den vrátil k práci šamana a stavebního dělníka. A v noci si četl Bibli. Jak měsíce ubíhaly, jeho touha uctívat duchy se vytrácela. Rozhodl se povolání šamana opustit.

"Můj život je jiný," řekl obyvatelům města. "Nechci dělat tyhle rituály."

Obyvatelé města zuřili, když se dozvěděli, že se otec stal křesťanem. Obvinili ho, že zradil své předky. Otci to ale nevadilo. Byl si jistý, že našel Boha, který je jediný a pravý Bůh.

Dnes jsou otec a matka aktivními adventisty sedmého dne. Otci, jehož celé jméno je Krišna Lama, je 66 let a je diakonem.

"Dříve jsem si myslel, že můj domov je tam, kde žili moji předkové," řekl. "Ale teď cítím, že mým domovem je církev. S Ježíšem je moje budoucnost jasná."
