---
title:  '„Počátek evangelia Ježíše Krista…“'
date:  29/06/2024
---

### Texty na tento týden
Sk 13,1–5.13; Sk 15,36–39; Mk 1,1–15; Iz 40,3; Da 9,24–27)

> <p>Základní verš</p>
> „Když byl Jan uvězněn, přišel Ježíš do Galileje a kázal Boží evangelium: ‚Naplnil se čas a přiblížilo se království Boží. Čiňte pokání a věřte evangeliu.‘“ (Mk 1,14.15)

Kdo napsal Evangelium podle Marka a proč bylo napsáno? Žádné ze čtyř evangelií v Bibli neuvádí jméno autora. Nejblíže určení autora je zřejmě Jan s odkazem na milovaného učedníka (viz J 21,20.24).

Od raných dob však bylo každé z kanonických evangelií spojováno buď s některým z apoštolů (Matouš, Jan), nebo s někým, kdo byl apoštolům blízký. Lukášovo evangelium je spojováno s apoštolem Pavlem (viz Ko 4,14; 2Tm 4,11; Fm 1,24), podobně pak Evangelium podle Marka s apoštolem Petrem (viz 1Pt 5,13).

Přestože autor Markova evangelia nikde v textu neuvádí své jméno, raná církevní tradice naznačuje, že je jím Jan Marek, který byl jistý čas společníkem Pavla a Barnabáše na jejich misijních cestách (Sk 13,2.5) a později blízce spolupracoval s Petrem (1Pt 5,13).

Tento týden se budeme věnovat nejprve osobě Jana Marka na základě biblického záznamu – uvidíme jeho selhání a nápravu. Potom se zaměříme na úvodní část Markova evangelia. V ní budeme sledovat pohled do budoucnosti – kam příběh směřuje –, a ohlédneme se zpět s otázkou, co vedlo autora (kdysi neúspěšného a poté změněného misionáře) k napsání právě takového textu.

**Osnova lekce**

V úvodní lekci se nejprve blíže podíváme na osobu a zkušenost Jana Marka, který by měl být, podle důvěryhodné křesťanské tradice, autorem zřejmě nejstaršího biblického evangelia. Poté se již zaměříme na to, jakým způsobem představil na počátku svého spisu Ježíše a jeho poelství.

**Představení (pravděpodobného) autora**

– Sk 13,1–5.13: Marek – neúspěšný misionář (neděle)
– Sk 15,36–39: Marek – křesťan, který využil druhou šanci (pondělí)

**Úvod Markova evangelia**

– Mk 1,1–8: Jan Křtitel připravuje cestu pro Ježíše (úterý)
– Mk 1,9–13: Ježíšův křest (středa)
– Mk 1,14–15: Ježíšovo poselství evangelia (čtvrtek)

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Potřebuje dnešní člověk evangelium? Proč?`

`Jaké evangelium nabízíš lidem ve svém okolí? Proč?`

`Jak rozumíš nadpisu dnešní lekce?`

`Co je hlavním poselstvím všech čtyř evangelií?`

`Které ze čtyř evangelií je ti nejbližší? Proč?`

`Co víme o autorovi „evangelia podle Marka“?`
