---
title:  'Neúspěšný misionář'
date:  30/06/2024
---

> <p></p>
> 1V Antiochii byli v církvi proroci a učitelé: Barnabáš, Simeon, zvaný Černý, Lucius z Kyrény, Manahem, který býval druhem tetrarchy Heroda, a Saul. 2Když konali bohoslužbu Pánu a postili se, řekl Duch svatý: „Oddělte mi Barnabáše a Saula k dílu, k němuž jsem je povolal.“ 3A tak po modlitbách a postu na ně vložili ruce a vyslali je k dílu. 4Posláni tedy Duchem svatým, odešli Barnabáš a Saul do Seleukie a odtud se plavili na Kypr. 5Když dopluli do Salaminy, zvěstovali tu slovo Boží v židovských synagógách. Měli s sebou i Jana jako pomocníka. [...] 13Z Páfu se Pavel se svými průvodci plavil do Perge v Pamfylii. Ale Jan se od nich oddělil a vrátil se do Jeruzaléma. (Sk 13,1–5.13)

**Osobní studium**

`Jak je Marek poprvé představen v knize Skutky apoštolů (Sk 12,12)?`

Události ve Skutcích 12 se odehrály přibližně v první polovině čtyřicátých let. Zdá se, že Jan Marek, nejpravděpodobnější autor Evangelia podle Marka, byl tehdy ještě mladý. Ve verši 12 je představen jako syn ženy jménem Marie, která zjevně patřila mezi štědré podporovatele církve. V jejím domě se dokonce uskutečnilo i známé modlitební setkání, o kterém hovoří Skutky 12. kapitola. Popis Petrova zázračného vysvobození z vězení a následných událostí vrcholících smrtí Heroda je protkán pozoruhodnými a místy dokonce vtipnými rozdíly mezi apoštolem Petrem a vládcem. Jan Marek sice nemá v příběhu žádnou roli, ale skutečnost, že je představen právě na tomto místě, vytváří prostor pro jeho pozdější spojení s Barnabášem a Saulem.

`Jak podle úvodních veršů (Sk 13,1–5.13) došlo ke spojení Jana Marka se Saulem a Barnabášem? Jak to skončilo?`

Skutky 13 popisují první misijní cestu Saula (Pavla) a Barnabáše, která začíná kolem roku 46 po Kristu. Jan Marek je zmíněn v 5. verši jako pomocník apoštolů. Žádná jiná zmínka se o mladíkovi neuvádí až do verše 13, kde se ze stručné zprávy dozvídáme, že se vrátil do Jeruzaléma.

V textu nenacházíme žádný důvod jeho odchodu. Absence jakéhokoli popisu jeho pocitů ponechává čtenáři prostor pro hledání motivace, která ho přivedla k ukončení misijního snažení. Misijní dílo bylo nepochybně plné nebezpečí a výzev. Ellen G. Whiteová píše: „Právě tady přemohl Marka strach a malomyslnost, takže na určitou dobu zaváhal, zda byl jeho úmysl zasvětit svůj život cele Božímu dílu správný. Nebyl zvyklý na potíže, a proto ho nebezpečí a strádání, kterým museli na své cestě čelit, sklíčilo.“ (AA 169; PNL 98) Zdá se tedy, že okolnosti misijní služby přinášely příliš mnoho obtíží, a tak se rozhodl této činnost zanechat.

**Aplikace**

`Mnozí (ne-li všichni) máme zkušenost, že jsme se vzdali nebo jsme „vycouvali“ z nějaké důležité činnosti. Možná se to dokonce týkalo duchovní aktivity nebo jsme selhali v našem křesťanském snažení. Co ses z takové zkušenosti naučil?`

---

#### Dodatečné otázky k diskuzi

`Jakou roli hraje Duch svatý při organizaci „misie“ v církvi?`

`V jaké situaci byl Pavel povolán do misie?`

`Proč byl Pavel povolán k apoštolství tak zázračně?`

`Povolává i dnes Duch svatý lidi do misijních týmů? Jak se to děje?`

`Jak a proč dopadl Markův první pokus být součástí „misijního týmu“?`

`Zažil jsi někdy něco podobného jako Jan Marek? Co jsi prožíval?`

`Znáš příběh nějakého podobného „neúspěšného misionáře“? Jak můžeme těmto lidem pomoci?`
