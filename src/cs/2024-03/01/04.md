---
title:  'Posel'
date:  02/07/2024
---

> <p></p>
> 1Počátek evangelia Ježíše Krista, Syna Božího. 2Je psáno u proroka Izaiáše: „Hle, já posílám posla před tvou tváří, aby ti připravil cestu. 3Hlas volajícího na poušti: Připravte cestu Páně, vyrovnejte mu stezky!“ 4To se stalo, když Jan Křtitel vystoupil na poušti a kázal: „Čiňte pokání a dejte se pokřtít na odpuštění hříchů.“ 5Celá judská krajina i všichni z Jeruzaléma vycházeli k němu, vyznávali své hříchy a dávali se od něho křtít v řece Jordánu. 6Jan byl oděn velbloudí srstí, měl kožený pás kolem boků a jedl kobylky a med divokých včel. 7A kázal: „Za mnou přichází někdo silnější, než jsem já; nejsem hoden, abych se sklonil a rozvázal řemínek jeho obuvi. 8Já jsem vás křtil vodou, on vás bude křtít Duchem svatým.“ (Mk 1,1–8)

**Osobní studium**

`O kom mluví úvodní text (Mk 1,1–8)? Kdo jsou, co říkají a co dělají osoby v těchto verších?`

V uvedených verších jsou zmíněny tři hlavní postavy: Ježíš Kristus (Mk 1,1); Bůh Otec (nepřímo vyjádřený v Mk 1,2) a Jan Křtitel, posel a kazatel, jehož slova a jednání sledují verše Mk 1,3–8.

Text Mk 1,2.3 obsahuje citát ze Starého zákona, jehož prostřednictvím Marek ukazuje, co se v příběhu stane. Uvedená slova jsou nejen z proroka Izajáše (Iz 40,3), ale jsou k nim přidány i myšlenky z Ex 23,20 a Mal 3,1.

**Co mají uvedené pasáže společného?**

`Iz 40,3`

`Ex 23,20`

`Mal 3,1`

Text v Iz 40,3 souvisí nejen se službou Jana Křtitele, ale zaměřuje se i na přípravu cesty Hospodinu, našemu Bohu. V evangeliu Marka je Pán Ježíš na cestě. Rychle plynoucí vyprávění umocňuje smysl této cesty, cesty, která povede ke kříži a k Ježíšově oběti za nás.

Ale dříve, než Ježíš dojde ke kříži, musí se toho ještě mnoho stát. V první kapitole cesta teprve začíná a Marek nám o ní bude vyprávět.

V souladu s citátem ze Starého zákona v Mk 1,2.3 Jan Křtitel vyzývá k pokání, odvrácení se od hříchu a k návratu k Bohu (Mk 1,4). Oblečený jako starověký prorok Elijáš (viz Mk 1,6 a 2Kr 1,8) Jan Křtitel mluví o tom, který přichází po něm a je mocnější než on (Mk 1,7.8). Jeho prohlášení, že není hoden ani rozvázat řemínek na sandálech Příchozího, poukazuje na úctu a pokoru, se kterou k Ježíši vzhlíží.

**Aplikace**

`Jak se připravuje cesta Pánu? Proč bylo důležité „připravit cestu“ Pánu před jeho narozením? Proč je to důležité dnes?`

---

#### Dodatečné otázky k diskuzi

`Co víme o Janu Křtiteli?`

`K jaké službě se nechal povolat Bohem?`

`Proč jeho kázání obsahovala výzvy k pokání?`

`Co to vlastně je to pokání?`

`Proč tehdy lidé potřebovali „činit pokání“?`

`Bylo by stejné kázání aktuální i dnes? Proč?`

`Jaký význam měl pro lidi Janův křest?`

`Autor lekce píše, že „Ježíš byl na cestě“. Jak tomu rozumíš?`
