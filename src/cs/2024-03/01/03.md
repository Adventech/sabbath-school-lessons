---
title:  'Druhá šance'
date:  01/07/2024
---

> <p></p>
> 36Po nějaké době řekl Pavel Barnabášovi: „Navštivme opět naše bratry ve všech městech, kde jsme kázali slovo Páně, a podívejme se, jak se jim daří.“ 37Barnabáš chtěl s sebou vzít také Jana Marka. 38Pavel však nepokládal za správné vzít ho s sebou, poněvadž je opustil v Pamfylii a v práci s nimi nepokračoval. 39Vznikla z toho taková neshoda, že se spolu rozešli: Barnabáš vzal s sebou Marka a plavil se na Kypr. (Sk 15,36–39)

**Osobní studium**

`Proč apoštol Pavel odmítl Jana Marka a proč mu dal Barnabáš druhou šanci (Sk 15,36–39)?`

Důvod Pavlova odmítnutí je uveden v Sk 15,38. Marek od nich odešel (řec. apostanta znamená doslova „zanechal“ nebo „zběhl“) a nepokračoval v díle služby. Pavlův postoj je přísný, ale pochopitelný. Misijní služba byla (i) ve starověku náročná a nebezpečná (viz 2K 11,23–28). Pavel spoléhal na své spolupracovníky, kteří mu pomáhali nést břemeno namáhavé a často i riskantní služby. Z jeho pohledu si ten, kdo jednou utekl, nezasloužil místo v misijním týmu bojujícím se silami zla tváří v tvář.

Barnabáš s Pavlem nesouhlasil. V Markovi viděl potenciál a nechtěl mladého muže zavrhnout. Mezi Pavlem a Barnabášem vznikl o Jana Marka tak hluboký spor, že se jejich cesty rozešly. Pavel si vybral na další misijní cestu Silase a Barnabáš se rozhodl vzít s sebou Marka.

Skutky nevysvětlují, co stálo za tímto Barnabášovým rozhodnutím. Ve Skutcích jde o poslední zmínku o Barnabášovi a Markovi zároveň. Současně je třeba dodat, že to zdaleka není poslední novozákonní text, který o Markovi mluví.

**Jaké podrobnosti o Markovi a jeho změně a další službě se dozvídáme z těchto veršů?**

`Ko 4,10`

`2Tm 4,11`

`Fm 1,24`

`1Pt 5,13`

Zdá se, že se Marek neuvěřitelně změnil. V těchto textech apoštol Pavel naznačuje, jak důležitý je Marek nejen pro jeho službu, ale i pro něj osobně. Pavel ho považuje za jednoho ze svých spolupracovníků a chce, aby ho Timoteus přivedl s sebou. Také apoštol Petr mluví o blízkém vztahu s Markem. Uvedené dopisy vznikly začátkem šedesátých let, tedy přibližně patnáct až dvacet let po zkušenosti popsané ve Skutcích 15. Marek prožil obrovskou změnu a ve svém životě se posunul od selhání k oddané službě. Téměř určitě se tak stalo díky důvěře, kterou mu prokázal jeho bratranec Barnabáš.

**Aplikace**

`Uvažuj o době, kdy jsi selhal, ale přesto jsi dostal druhou šanci. Jak tato zkušenost změnila tebe a ty, kteří ti pomohli? Jak to změnilo tvou službu pro jiné?`

---

#### Dodatečné otázky k diskuzi

`Proč to byl zrovna Barnabáš, kdo ochotný to s Markem znovu zkusit?`

`Pavel byl vychován jako farizeus – s důrazem na dokonalost. Mohla tato výchova ovlivnit jeho názor na Marka? Jak?`

`Proč je někdy lépe, když se s někým v oblasti misie „rozejdeme“?`

`Kdo je ti v této oblasti sympatičtější – Pavel nebo Barnabáš? Proč?`

`Jakou roli hraje „nová šance“ ve tvém životě?`

`Jsi příznivcem „druhých šancí“ i pro lidi v našem sboru? Jak bychom měli postupovat?`
