---
title:  'Ježíšův křest'
date:  03/07/2024
---

> <p></p>
> 9V těch dnech přišel Ježíš z Nazareta v Galileji a byl v Jordánu od Jana pokřtěn. 10Vtom, jak vystupoval z vody, uviděl nebesa rozevřená a Ducha, který jako holubice sestupuje na něj.

> <p></p>
> 11A z nebe se ozval hlas: „Ty jsi můj milovaný Syn, tebe jsem si vyvolil.“ 12A hned ho Duch vyvedl na poušť. 13Byl na poušti čtyřicet dní a satan ho pokoušel; byl mezi dravou zvěří a andělé ho obsluhovali. (Mk 1,9–13)

**Osobní studium**

`Kdo byl podle Mk 1,9–13 přítomen při Ježíšově křtu? Co se během křtu událo?`

Jan křtí Ježíše v řece Jordánu. Když vystupuje z vody, vidí, jak se nebe otvírá a Duch svatý na něj sestupuje jako holubice. Slyší Boží hlas z nebe: „Ty jsi můj milovaný Syn, tebe jsem si vyvolil“ (Mk 1,11).

Popsané události poukazují na důležitost Ježíšova křtu. V jednu chvíli jsou na jednom místě přítomni Otec, Syn i Duch svatý. Společně potvrzují začátek Ježíšovy služby. Význam této události nachází svou odezvu při Ježíšově ukřižování (M 15). V této scéně se budou opakovat některé prvky příběhu křtu.

Duch „vyvedl“ („vypudil“; ČSP) Ježíše na poušť. Toto sloveso je překladem řeckého ekballó, které v Markově evangeliu popisuje vyhánění démonů. Přítomnost Ducha svatého zdůrazňuje jeho moc v Ježíšově životě. Kristus teprve začíná svou službu a už čelí satanovým útokům. Napětí tohoto střetu zdůrazňuje odkaz na čtyřicet dní pokušení, přítomnost divokých zvířat a zmínka o andělech sloužících Ježíši.

Neobvyklou charakteristikou úvodní scény evangelia je to, že je zde Ježíš představen jako osoba zároveň božská i lidská. Mezi jeho božské charakteristiky patří: Ježíš Kristus je Syn Boží (Mk 1,1); jeho příchod oznamuje posel (Mk 1,2.3); je silnější než Jan Křtitel (Mk 1,7); je milovaným Synem, na kterého sestupuje Duch svatý (Mk 1,10.11). Projevuje se i Ježíšovo člověčenství: nechá Jana, aby ho pokřtil (ne naopak, Mk 1,9); je „vyveden“ Duchem (Mk 1,12); pokouší ho satan (Mk 1,13), je mezi dravými zvířaty (Mk 1,13) a obsluhují ho andělé (Mk 1,13).

Co se dozvídáme z těchto kontrastů? Poukazují na úžasnou podstatu Ježíše Krista, našeho Pána a Spasitele, našeho Boha, ale i člověka, našeho bratra a náš příklad. Dají se tyto skutečnosti pochopit? Ne. Vírou však přijímáme a žasneme nad tím, co nám tyto pravdy odhalují o Boží lásce k lidstvu.

**Aplikace**

`Co se dozvídáme o Boží lásce ze skutečnosti, že Ježíš na sebe vzal naše člověčenství, aby nás zachránil?`

---

#### Dodatečné otázky k diskuzi

`Bezhříšný Ježíš se nechal pokřtít. Proč to udělal?`

`Co vedlo tebe k tomu, že ses také nechal pokřtít?`

`Jak ovlivnil a ovlivňuje křest tvůj život?`

`Během Ježíšova křtu se v jednu chvíli setkává Otec, Syn a Duch svatý. O čem nám to vypovídá?`

`Co nám dnešní text vypovídá o pravdivosti křesťanského učení o „Trojici“?`

`Proč nebeský Otec tímto způsobem potvrzuje Ježíšův nebeský původ?`

`Proč vedl Duch svatý Ježíše na poušť? Bylo smyslem, aby ho ďábel pokoušel? Co si o tom myslíš?`

`Co Ježíši pomohlo odolat ďáblovým pokusům svést ho k hříchu?`

`Jak můžeme podobným svodům odolávat my?`
