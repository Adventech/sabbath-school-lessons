---
title:  'Nejdůležitější přikázání'
date:  29/08/2024
---

> <p></p>
> 28Přistoupil k němu jeden ze zákoníků, který slyšel jejich rozhovor a shledal, že jim dobře odpověděl. Zeptal se ho: „Které přikázání je první ze všech?“ 29Ježíš odpověděl: „První je toto: ‚Slyš, Izraeli, Hospodin, Bůh náš, jest jediný pán; 30miluj Hospodina, Boha svého, z celého svého srdce, z celé své duše, z celé své mysli a z celé své síly!‘ 31Druhé je toto: ‚Miluj svého bližního jako sám sebe!‘ Většího přikázání nad tato dvě není.“ 32I řekl mu ten zákoník: „Správně, Mistře, podle pravdy jsi řekl, že jest jediný Bůh a že není jiného kromě něho...“ (Mk 12,28–32)

**Osobní studium**

`Prostuduj si text Mk 12,28–34. V čem byl postoj zákoníka k Ježíši neobvyklý? Jak Ježíš odpověděl na jeho otázku?`

V Evangeliu podle Marka se až do této chvíle většina náboženských vůdců, až na několik výjimek, staví k Ježíši nepřátelsky. To platí zejména v Jeruzalémě, kde Ježíš čelil útokům kněží zodpovědných za uctívání v chrámu, které tvořilo jádro celého judaismu. Zde se však setkáváme se zákoníkem, který vyslechl Ježíšův spor se saduceji a ocenil jeho odpovědi. Projevil tím nejen čestnost, ale i odvahu tváří v tvář převládajícímu nepřátelství vůči Ježíši. Bylo by jednodušší stát někde opodál a přihlížet. Tento člověk však má pochopení pro Ježíšovy postoje, a dokonce se nebojí Ježíše nahlas pochválit.

Ve své otázce se zákoník dostává k podstatě náboženství. Ptá se Ježíše, které přikázání je nejdůležitější. Ježíš odpovídá jednoduše a jasně, když cituje šema, vyznání víry z Dt 6,4.5. Nejdůležitější přikázání je podle Ježíše „miluj Hospodina, Boha svého, z celého svého srdce, z celé své duše, z celé své mysli a z celé své síly“ – tedy vším, co tvoří naši podstatu. Ježíš ve své odpovědi přidává i druhé nejdůležitější přikázání, přičemž opět cituje Starý zákon, tentokrát Lv 19,18, když říká: „Miluj svého bližního jako sám sebe“ (Mk 12,31).

Někdy se lidé ptají, jak lze přikazovat lásku. Pomáhá nám to vysvětlit kulturní kontext příkazu v Deuteronomiu. Je zde použit jazyk pocházejících ze starověkých smluv. Smluvní strany se výrazem „milovat“ zavazovaly k věrnosti požadavkům smlouvy a k jejímu věrnému plnění. A přestože nevylučuje koncept hluboké náklonnosti mezi stranami, mnohem více se zaměřuje na činy, které takovou věrnost prokazují.

Zákoník byl upřímný, viděl jasnost a přímost Ježíšovy odpovědi a nebál se to vyjádřit. Zcela živě si přitom dokážeme představit zachmuřené pohledy náboženských vůdců, když slyší čestného zákoníka potvrdit Ježíšovu odpověď jako platnou. Nikdo z nich by něco takového neudělal. I Ježíš ocenil zákoníka za jeho upřímnou odpověď a řekl mu, že není daleko od Božího království. „Nebýt daleko“ neznamená být uvnitř. Zákoníkovi chyběly ještě dva kroky na cestě víry: rozpoznat, kdo je Ježíš, a následovat ho.

**Aplikace**

`Jak se můžeš naučit milovat Boha a své bližní jako sebe sama? Proč je kříž klíčem k dodržování těchto příkazů?`

---

#### Dodatečné otázky k diskuzi

`Které přikázání je podle Ježíše „první ze všech“?`

`Proč máme v prvé řadě řešit svůj vztah s Bohem?`

`Je možné mít dobrý vztah s Bohem a špatný s lidmi (bližními)?`

`Jak máme reagovat, když začneme mít pocit, že nám někdo „pije krev“?`

`Proč jsou tato dvě přikázání nadřazena i Desateru?`

`Se kterým z těch dvou přikázání máš větší problém? Proč?`
