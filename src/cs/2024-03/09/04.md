---
title:  '„Kdo ti dal moc, abys to dělal?“'
date:  27/08/2024
---

> <p></p>
> 27Znovu přišli do Jeruzaléma. Když procházel chrámem, přišli k němu velekněží, zákoníci a starší 28a řekli mu: „Jakou mocí to činíš? A kdo ti dal tuto moc, abys to činil?“ (Mk 11,27.28)

**Osobní studium**

`Prostuduj si text Mk 11,27–33. Na co se Ježíše ptali náboženští vůdci? Jak na jejich výzvu zareagoval?`

Den po vyčištění chrámu konfrontovali náboženští vůdci Ježíše otázkou, kdo mu dal právo a moc dělat to, co den předtím vykonal v chrámu. Nehledali však pravdu, snažili se chytit Ježíše do pasti. Odpoví-li, že jeho moc je od Boha, odmítnou, že by jednoduchý venkovský tesař mohl mít takovou autoritu. Připustí-li, že jeho autorita je lidská, odmítnou ho jako blázna.

Ježíš však vidí jejich záměr. Řekne jim, že na jejich otázku odpoví tehdy, když mu nejprve oni zodpoví jeho protiotázku. Ptá se jich, zda křest Jana Křtitele byl od Boha, nebo od lidí. Náboženští vůdci okamžitě pochopí, že se sami dostali do pasti. Řeknou-li, že Janův křest byl od Boha, Ježíš se jich právem zeptá, proč tedy Janovi neuvěřili. Báli se však označit Janovo jednání za čistě lidské, protože lidé vnímali Jana jako proroka. Proto raději odpovídají vyhýbavě, že nevědí. To dává Ježíši příležitost odmítnout odpovědět na jejich otázku.

`Přečti si text Mk 12,1–12. Jak Ježíš pokračoval poté, co odmítl odpovědět na otázku náboženských vůdců? Jakou to mělo odezvu?`

Ježíš vypráví podobenství o špatných vinařích, ve kterém mluví o vinici, o majiteli vinice a o nájemnících, kterým majitel pronajímá svou vinici. Toto podobenství nese znaky podobenství o vinici, které nacházíme u proroka Izajáše. V tomto podobenství Bůh obviňuje nevěrný Izrael (Iz 5). Tuto paralelu musel pochopit každý, včetně náboženských vůdců.

Příběh v podobenství se odvíjí neobvykle. Nájemníci totiž odmítají dát majiteli byť jen část ze sklizně na vinici. Místo toho týrají a zabíjejí sluhy, které k nim posílá. Nakonec majitel pošle svého milovaného syna a očekává, že jeho budou respektovat. Ale ani to se nestalo. Nájemníci jsou z nějakého důvodu přesvědčeni, že pokud zabijí majitelova syna, vinice bude patřit jim. Jejich nelogické uvažování je zarážející. Soud, který bude následovat, se zdá více než jasný a opodstatněný.

Ježíš v tomto podobenství adresuje náboženským vůdcům vážné varování, kam směřují jejich kroky. Vzhledem k tomu, co chystají, vyznívá jeho podobenství jako láskyplné varování. Ještě totiž nebylo pozdě, aby se změnili a vyhnuli jistému odsouzení. Někteří budou činit pokání, obrátí se a přijmou Ježíše. Jiní ne.

**Aplikace**

`Proč je při zvěstování evangelia důležité, že konáme to, k čemu nás zmocnil Ježíš?`

---

#### Dodatečné otázky k diskuzi

`Proč se náboženští vůdcové ptali Ježíše, v jaké moci jedná?`

`Máme se i my zajímat o to, v jaké moci jednají lidé kolem nás? Proč?`

`Nemáš někdy pocit, že dnes už Ježíšova moc není tak mocná jako bývala dříve? Co a proč si o tom myslíš?`

`Proč Ježíš odpovídá náboženským vůdcům protiotázkou?`

`Proč mu na jeho otázku neodpověděli?`

`Myslíš, že je moudré odpovídat na každou otázku?`

`Jakou roli hraje v diskuzích, které přerostou ve spor, naše ego?`
