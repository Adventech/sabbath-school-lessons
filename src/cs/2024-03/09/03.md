---
title:  'Prokletý fíkovník a vyčištěný chrám'
date:  26/08/2024
---

> <p></p>
> 17A učil je: „Což není psáno: ‚Můj dům bude zván domem modlitby pro všechny národy‘? Vy však jste z něho udělali doupě lupičů.“ 18Velekněží a zákoníci to uslyšeli a hledali, jak by ho zahubili; báli se ho totiž, protože všechen lid byl nadšen jeho učením. (Mk 11,17.18)

**Osobní studium**

`Přečti si text Mk 11,12–26. V čem spočívá smysl a poselství popsaných událostí?`

Ráno Ježíš přicházel z Betánie vzdálené od Jeruzaléma jen asi tři kilometry. Během cesty dostal hlad. Když z dálky uviděl fíkovník plný listů, popošel blíž a hledal na něm nějaké časné ovoce. Takové jednání by se nepovažovalo za krádež, protože podle starozákonního práva bylo možné vzít si z pole nebo sadu bližního tolik, aby člověk utišil svůj hlad (Lv 19,9; 23,22; Dt 23,25). Ježíš však na stromě nenašel žádné ovoce, a proto mu řekl: „Ať z tebe již na věky nikdo nejí ovoce!“ (Mk 11,14). Takové jednání bylo pro Ježíše mimořádně netypické. Co však následovalo, bylo ještě pozoruhodnější.

Události popsané ve verších Mk 11,15–19 se odehrály pravděpodobně na nádvoří pohanů, kde se prodávaly zvířecí oběti. Z historických záznamů víme, že tam prodej začal teprve nedávno, za velekněze Kaifáše. Ježíš vyhání z nádvoří všechny prodavače, aby se na tomto místě opět mohlo odehrávat pokojné uctívání Hospodina. Jeho čin byl přímým útokem na ty, kteří měli na starosti provoz chrámu.

Ježíšova ostrá kritika bezbožného jednání v chrámu vychází ze spojení dvou starozákonních textů. Trvá na tom, že chrám má být „domem modlitby pro všechny národy“ ( Iz 56,7), což se jednoznačně týká i lidí s pohanským původem. Potom říká, že vůdci udělali z chrámu „úkryt lupičů“ (Jr 7,11). Na konci tohoto úžasného dne Ježíš a jeho učedníci opouštějí město (Mk 11,19).

`Následující ráno se Ježíš s učedníky opět vydává do Jeruzaléma (Mk 11,20–26). Učedníci žasnou, když vidí fíkovník vyschlý až do kořenů. Ježíš při vysvětlování toho, co se stalo, dává lekci o modlitbě a odpuštění. Co to všechno znamená?`

Tyto dva příběhy jsou čtvrtým „sendvičovým příběhem“ v Markovi (viz 3. lekci). V takových příbězích dochází ke zdramatizované ironii, kdy paralelní postavy jednají opačně nebo opačné postavy jednají stejně. V tomto příběhu tvoří paralelu fíkovník a chrám. Ježíš proklíná fíkovník, ale čistí chrám – jde o opačné činy. Ironií však je, že náboženští vůdci nyní plánují zabít Ježíše a tento čin bude znamenat konec významu chrámových obřadů, které se naplnily v Ježíši.

**Aplikace**

`Které oblasti tvého života by měl Ježíš očistit? Jak se něco takového může stát?`

---

#### Dodatečné otázky k diskuzi

`Jaké pocity tě naplňují, když čteš o tom, jak uschl fíkovník, který Ježíš proklel, protože na něm nenalezl fíky?`

`Co nám tím chce Marek připomenout? Můžeme stejně skončit i my? Kdy?`

`Proč Ježíš z chrámu vyhnal prodavače a směnárníky?`

`Čím Ježíš odůvodnil své jednání v chrámu?`

`Nepřehnal to Ježíš? Nebylo to zbytečné dráždění mocných? Proč?`

`Už jsi někdy řekl hoře „Zdvihni se a vrhni se do moře“? Proč?`

`Jak máme chápat Ježíšova slova o síle víry?`
