---
title:  'Spory v Jeruzalémě'
date:  24/08/2024
---

### Texty na tento týden
Mk11; 1Kr 1,32–48; Za 9,9.10; Iz 56,7; Jr 7,11; Mk 12,1–34

> <p>Základní verš</p>
> „A kdykoli povstáváte k modlitbě, odpouštějte, co proti druhým máte, aby i váš Otec, který je v nebesích, vám odpustil vaše přestoupení.“ (Mk 11,25)

Ve třetí lekci jsme se věnovali sérii pěti sporů mezi Ježíšem a náboženskými vůdci (Mk 2 a 3). V textech týkajících se Ježíšova příchodu do Jeruzaléma, které budeme studovat tento týden, se mimo jiné soustředíme na sérii šesti sporů s náboženskými vůdci. Tyto dvě skupiny sporů ohraničují v Evangeliu podle Marka začátek a konec Ježíšovy pozemské služby. Každý z těchto souborů sporů se zabývá důležitými otázkami křesťanského života. Pokyny, které v těch sporných situacích Ježíš dává, nás usměrňují nejen v základních otázkách víry, ale také v praktických otázkách každodenního života.

Náboženští vůdci na Ježíše opakovaně útočí, zpochybňují ho a snaží se ho porazit, ale ani jednou se jim to nepodaří. Část lekce na tento týden se bude týkat analýzy toho, co vede lidi do opozice vůči Bohu. Budeme také uvažovat, co mohou křesťané udělat, aby prolomili předsudky a promluvili k srdcím těch, kteří se brání volání Ducha.

V Markovi 11 se Ježíšova služba odehrává v Jeruzalémě o Velikonocích (březen – duben). Kapitoly Mk 11–16 popisují události, které se odehrály během několika dní. Čas a tempo vyprávění se zde výrazně zpomalilo. Vždyť prvních deset kapitol pokrývá přibližně tři a půl roku Ježíšovy služby. Toto zpomalení poukazuje na důležitost závěrečných událostí.

**Osnova lekce**

Jedenáctá a dvanáctá kapitola Markova evangelia popisuje události spojené s Ježíšovým slavnostním vjezdem do Jeruzaléma v samotném závěru jeho pozemské služby. Zde dojde v následujících dnech k několika „střetům“ s tehdejšími náboženskými vůdci a představiteli.

–	Mk 11,1–11: Triumfální vjezd do Jeruzaléma (neděle)
–	Mk 11,12–26: Spor o význam chrámu a jeho vyčištění (pondělí)
–	Mk 11,27–12,12: Spor o Ježíšovu pravomoc (úterý)
–	Mk 12,13–27: Spory o daně a manželství (středa)
–	Mk 12,28–34: Diskuze o největším přikázání (čtvrtek)

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`