---
title:  'Triumfální vjezd'
date:  25/08/2024
---

> <p></p>
> 7Oslátko přivedli k Ježíšovi, přehodili přes ně své pláště a on se na ně posadil. 8Mnozí rozprostřeli na cestu své pláště a jiní zelené ratolesti z polí. 9A ti, kdo šli před ním i za ním, volali: „Hosanna! 10Požehnaný, který přichází ve jménu Hospodinově, požehnáno buď přicházející království našeho otce Davida. Hosanna na výsostech!“ 11Ježíš vjel do Jeruzaléma a vešel do chrámu. Po všem se rozhlédl, a poněvadž již bylo pozdě večer, odešel s Dvanácti do Betanie. (Mk 11,7–11)

**Osobní studium**

`O čem mluví texty Mk 11,1–11 a Za 9,9.10?`

`Polovina příběhu v Mk 11,1–11 se týká Ježíše, který posílá dva učedníky do nedaleké vesnice, aby mu přivedli oslátko, na kterém chce pokračovat na cestě do Jeruzaléma. Proč autor věnuje tolik času tomuto popisu?`

Odpověď je dvojí. Za prvé, poukazuje na Ježíšovu prorockou moc, čímž zvyšuje důstojnost jeho příchodu a spojuje ho s Boží vůlí. Za druhé, tento aspekt propojuje příběh s textem Za 9,9.10, ve kterém se o králi říká, že přichází do Jeruzaléma na oslátku. Připomíná to Šalomounův vjezd do Jeruzaléma na mezkyni (1Kr 1,32–48), když se Adonijáš pokusí zmocnit trůnu a David přikáže, aby Šalomouna co nejdříve korunovali za krále.

„Těmito slovy předpověděl pět set let před Kristovým narozením prorok Zacharjáš příchod izraelského krále. Jeho proroctví se mělo právě naplnit. Ježíš, který tak dlouho odmítal královské pocty, přicházel nyní do Jeruzaléma jako zaslíbený dědic Davidova trůnu.“ (DA 569; TV 361)

Jeruzalém se nachází v kopcovité oblasti, v nadmořské výšce asi 740 metrů nad mořem. V Ježíšových dnech tam žilo čtyřicet až padesát tisíc obyvatel, ale o Velikonocích přicházelo do města velké množství poutníků. Jeruzalém měl v té době rozlohu kolem sta hektarů, z toho oblast Chrámové hory pokrývala asi patnáct hektarů. Městu dominoval nádherný chrámový komplex.

Ježíš přišel k městu z východní strany, sestoupil z Olivové hory a pravděpodobně vstoupil přes Zlatou bránu na Chrámovou horu (tato brána je nyní zazděná). Jeho vstup způsobil ve městě hodně vzruchu. Každý si totiž uvědomoval symbolický význam jeho činu. Zástup, který doprovázel Ježíše, křičel hosanna, což je výraz, který původně znamenal „Pane, zachraň“, ale časem se jeho význam posunul na „sláva Bohu“.

V Markovi jsme dosud četli, že Ježíš nechtěl, aby se o jeho působení mluvilo veřejně. Ten čas utajení teď skončil. Ježíšův vjezd do Jeruzaléma má formu známé královské symboliky. Po příjezdu do města vejde do chrámu, ale jelikož je již pozdě, odejde s dvanácti učedníky do Betánie. To, co mohlo přerůst v nepokoje nebo vzpouru, skončí jeho tichým odchodem do ústraní. Následující den však bude úplně jiný.

**Aplikace**

`Obraz jízdy na oslátku vyvolává myšlenku pokory. Proč je pokora důležitou vlastností? Na co bychom měli být ve světle kříže hrdí?`

---

#### Dodatečné otázky k diskuzi

`Kam a proč posílá Ježíš své dva učedníky?`

`Jak mohl vědět, že mu majitel půjčí oslíka, když se neznali?`

`Jak reagovali poutníci na Ježíšův přijezd na oslíkovi? Co tím vyjadřovali?`

`Proč se Ježíš rozhodl pro tak triumfální vjezd do Jeruzaléma?`

`Jak na jeho příjezd reagovali náboženští vůdcové? Proč neměli radost?`

`Ježíš se pak večer potichu vytratit. Proč to udělal?`
