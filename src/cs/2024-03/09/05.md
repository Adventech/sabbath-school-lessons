---
title:  'Pozemské povinnosti a nebeské výsledky'
date:  28/08/2024
---

> <p></p>
> 16Když mu jej podali, zeptal se jich: „Čí je tento obraz a nápis?“ Odpověděli: „Císařův.“ 17Ježíš jim řekl: „Co je císařovo, odevzdejte císaři, a co je Boží, Bohu.“ Velice se nad tím podivili. (Mk 12,16.17)

> <p></p>
> 26A pokud jde o mrtvé, že vstanou, nečetli jste v knize Mojžíšově, ve vyprávění o hořícím keři, jak Bůh Mojžíšovi řekl: „Já jsem Bůh Abrahamův, Bůh Izákův a Bůh Jákobův“? 27On přece není Bohem mrtvých, nýbrž Bohem živých. Velmi se mýlíte! (Mk 12,26.27)

**Osobní studium**

`Přečti si verše Mk 12,13–27. Jaké pravdy v nich Ježíš přináší? Co Ježíše vedlo k vyslovení těchto pravd?`

Náboženští vůdci se pokoušeli nachytat Ježíše při něčem, co by mohli použít k jeho obžalobě před římským místodržitelem nebo k očernění před lidmi. Ve sporu zaznamenaném v Mk 12,13–17 šlo o otázku placení daní. V dané době by se odmítnutí platit daně mohlo považovat za vzpouru proti římské vládě, což byl mimořádně vážný přestupek.

Ježíšova odpověď dát císaři, co je císařovo, a Bohu, co je Boží, mu pomohla vyváznout z pasti, do které se ho snažili chytit. Jeho slova však přinášejí i hluboké poučení o odpovědnosti věřícího vůči vládě.

„Ježíš nemluvil nijak vyhýbavě, odpověděl na otázku přímo a otevřeně. V ruce držel minci, na níž bylo vyraženo císařovo jméno i jeho podoba. Prohlásil, že žijí-li pod ochranou římské moci, musí ji podporovat tak, jak žádá, pokud to není v rozporu s jejich povinností vůči Bohu. Měli se pokojně podřizovat zákonům země, ale především měli v každé době zachovat věrnost Bohu.“ (DA 602; TV 383)

Po farizejích a herodiánech přišli za Ježíšem saduceové s otázkou týkající se vzkříšení mrtvých. Saduceové byli kněžskou skupinou, která jako Písmo přijímala pouze Tóru, tedy pět Mojžíšových knih. Tito věřící vzkříšení mrtvých odmítali. Příběh, který Ježíši vyprávěli, byl pravděpodobně vymyšlen. Týkal se sedmi bratrů a jedné ženy. Mojžíšův zákon řešil otázku zachování majetku v rodové linii. Zemřel-li muž, který nezanechal syny, jeho bratr se oženil s vdovou a všechny děti narozené v tomto svazku byly podle zákona dětmi mrtvého muže a tedy i jeho dědici (Dt 25,5–10).

Ve snaze zpochybnit učení o zmrtvýchvstání saduceové poukazovali na morální dilema, čí manželkou by se taková žena stala při vzkříšení. Ježíš jejich argumenty vyvrací ve dvou krocích, a přitom se odvolává na Písmo a Boží moc. Za prvé, popisuje Boží moc při vzkříšení a naznačuje, že v nebi nebudou sňatky. Potom obhajuje učení o vzkříšení odvoláním na Ex 3,1–22, kde Bůh říká, že je Bohem Abrahama, Izáka a Jákoba. To podle Ježíše znamená, že budou vzkříšeni. Nemohou přece zůstat mrtví, pokud Bůh je Bohem Abrahama, Izáka a Jákoba, kteří jsou zatím mrtví.

**Aplikace**

`Co bys odpověděl na otázku, zda znáš Boží moc? (Viz Mk 12,24.) Z čeho by vycházela tvá odpověď?`