### Úvod

**Evangelium podle Marka**

Od prvních veršů Markova evangelia čtenář ví, kdo je Ježíš – Mesiáš, Syn Boží (Mk 1,1). Lidé v příběhu však zápasí s pochopením, kdo je tento Ježíš doopravdy a o co mu vlastně jde. Výjimkou jsou jen lidé posedlí démony. Démoni totiž přesně vědí, kdo Ježíš je! A nejenže Ježíše poznávají, ale pod jeho mocnými slovy chřadnou a přicházejí o svou moc.

Ježíš jim však téměř vždy důsledně přikazuje, aby o této informaci mlčeli. Proč? Podobná otázka napadla zřejmě každého čtenáře. Tento jev má dokonce své teologické pojmenování: mesiášské tajemství. Proč by součástí evangelia měl být požadavek na utajení Ježíšovy totožnosti?

Během našeho studia Markova evangelia budeme postupně zjišťovat, že kniha nejenže obsahuje tajemství, ale také úžasné zjevení. Tento motiv se prolíná celým evangeliem a mohli bychom ho označit jako „zjevení a utajení“. Zároveň je třeba dodat, že na konci Markova evangelia všechno tajemství překvapivě skončí a nahradí ho mocné zjevení Ježíše.

Evangelium podle Marka můžeme rozdělit na dvě zcela odlišné části. První polovina (kapitoly 1 až 8)­ se zabývá klíčovou otázkou: Kdo je Ježíš? Odpověď je vyjádřena v jeho učení a zázracích. Opakovaně poráží zlo, přináší naději utlačovaným a učí přesvědčivé pravdy, které zasahují do podstaty lidské existence. To vše čtenáři jasně ukazuje, že právě On je zaslíbený Mesiáš, Kristus, na kterého židé tak dlouho čekali.

Až uprostřed knihy však nacházíme někoho, kdo není posedlý démonem, a přesto pravdivě řekne, kdo Ježíš je. Tím odpoví na otázku první poloviny knihy o Kristově identitě. Tou osobou je Petr, který vyzná: „Ty jsi Mesiáš“ (Mk 8,29).

Druhá polovina Markova evangelia (od Mk 8,31 do konce knihy) odpovídá na další důležitou otázku: Kam Ježíš směřuje? Odpověď je šokující – na kříž, což byl v římském světě ten nejpotupnější způsob smrti. A to je mimořádně neočekávaný cíl pro Mesiáše, o kterém si jeho následovníci myslí, že porazí Řím a ustanoví Izrael jako mocný národ.

Ježíšovi zmatení učedníci nedokážou pochopit jeho slova. Čím více se Markův záznam blíží k závěru, tím méně se učedníci ptají na toto bolestivé téma, až nakonec zůstanou tváří v tvář nevítané pravdě úplně tiše.

Situace kolem Ježíše je stále napjatější a pochmurnější. Ježíš čelí náboženským vůdcům, kteří plánují jeho smrt. Učedníci, kteří doufají v slavné království, jsou šokováni zatčením, soudním procesem a ukřižováním. To vše se naprosto vymyká jejich očekávání.

Přesto Ježíš zachovává jasné a konzistentní poselství o tom, kam jde a co znamená, že zemře a vstane z mrtvých. Chléb a kalich Poslední večeře budou představovat jeho tělo a krev (Mk 14,22–25) a on sám se stane výkupným za mnohé (Mk 10,45).

To neznamená, že šel na kříž klidně, bez emocí. V Getsemanské zahradě zápasí a nabírá sílu uskutečnit své rozhodnutí (Mk 14,32–42) a na kříži zoufale volá: „Bože můj, Bože můj, proč jsi mě opustil?“ (Mk 15,34). Právě prostřednictvím temnoty, kterou Kristus prožil, představuje Evangelium podle Marka cenu našeho spasení. Kříž však není konec Ježíšovy cesty. Po svém vzkříšení plánuje setkání s učedníky v Galileji – a jak víme, vzniká křesťanská církev.

Je to nanejvýš pozoruhodný příběh vyprávěný stručným, svižným stylem, kde pisatel evangelia vsouvá jen krátké komentáře. Marek vyprávěl jednotlivé příběhy jednoduše. Namísto sebe nechává mluvit Ježíšova slova, skutky a činy. Právě ty jsou svědectvím o životě a smrti Ježíše Nazaretského.

_Thomas R. Shepherd, PhD, DrPH, je vedoucím profesorem katedry Nového zákona na Teologickém semináři Církve adventistů sedmého dne na Andrews University. Ve volném čase se věnuje astronomii, hře na violoncello a rychlé chůzi. S manželkou Sherry mají dvě dospělé děti a šest vnoučat._