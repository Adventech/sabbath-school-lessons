---
title:  'Odvalený kámen'
date:  23/09/2024
---

> <p></p>
> 1Když uplynula sobota, Marie z Magdaly, Marie, matka Jakubova, a Salome nakoupily vonné masti, aby ho šly pomazat. 2Brzy ráno prvního dne po sobotě, sotva vyšlo slunce, šly k hrobu.

> <p></p>
> 3Říkaly si mezi sebou: „Kdo nám odvalí kámen od vchodu do hrobu?“ 4Ale když vzhlédly, viděly, že kámen je odvalen; a byl velmi veliký. 5Vstoupily do hrobu a uviděly mládence, který seděl po pravé straně a měl na sobě bílé roucho; i zděsily se. 6Řekl jim: „Neděste se! Hledáte Ježíše, toho Nazaretského, který byl ukřižován. Byl vzkříšen, není zde. Hle, místo, kam ho položili. (Mk ١٦,١–٦)

**Osobní studium**

`Přečti si Mk 16,1–8 a 1K 15,1–8. Co mají tyto pasáže společného?`

Příběh o vzkříšení se objevuje ve všech evangeliích. Každý z pisatelů představuje tento příběh z jiné perspektivy, ale všechna podání obsahují základní pojmy, které se objevují i v 1K 15,1–8.

Čtyři myšlenky se objevují opakovaně – zemřel, byl pohřben, vstal z mrtvých, byl viděn. V Markovi se o tom, že zemřel a byl pohřben, mluví v 15. kapitole. O skutečnosti, že vstal a že byl viděn, se mluví v 16. kapitole. U Marka však nacházíme i určitou odlišnost, když se od bytosti v bílém rouchu dozvídáme, že se s Ježíšem setkají v Galileji. „Tam ho spatříte, jak vám řekl“ (Mk 16,7; viz také J 21).

Někteří lidé považují za ohromující, že křesťané věří ve vzkříšeného Pána. Ale důkazy o jeho vzkříšení jsou dostatečné a opodstatněné.

Pro začátek stačí věřit v Boha jako Stvořitele (viz Gn 1 a 2) a myšlenka zázraku vzkříšení se stává oprávněnou. Bůh, který stvořil vesmír a potom život na zemi, měl určitě moc vzkřísit Ježíše. Existence Boha neznamená, že Ježíše musel vzkřísit za každých okolností, ale že to mohl udělat.

Dalším důkazem vzkříšení je prázdný hrob. Tuto skutečnost uznávají i ateističtí historici. Pokud by hrob nebyl prázdný, tvrzení o Ježíšově vzkříšení by selhalo hned na začátku, protože existence jeho těla by zničila jakákoli tvrzení o vzkříšení.

Nefunguje ani pokus zpochybnit prázdný hrob tvrzením, že Ježíšovo tělo ukradli učedníci. U hrobu stála stráž, která měla něčemu takovému zabránit. Pokud by se učedníkům přece jen podařilo ukrást Ježíšovo tělo, proč nebyli nikdy za tuto krádež ani obžalováni, ani zatčeni? Náboženští vůdci totiž věděli, že učedníci nic takového neudělali.

Kromě toho existovalo příliš mnoho svědků, kteří dosvědčili, že viděli vzkříšeného Krista. Mnozí, včetně učedníků, nejprve nevěřili. Ale dokonce i nepřítel křesťanů, jistý Saul, přišel s velmi přesvědčivým tvrzením, že viděl vzkříšeného Pána. Pozdější život apoštola Pavla je svědectvím, že tato zkušenost velmi radikálním způsobem změnila celé nasměrování jeho života.

A konečně (i když existuje mnoho jiných důvodů), jak by bylo možné vysvětlit rozmach křesťanské církve založené lidmi, kteří tvrdili, že viděli vzkříšeného Pána? Proč by tito lidé byli ochotni zemřít za to, o čem věděli, že je lež? Jejich konzistentní svědectví – nejen bezprostředně po Ježíšově smrti (Sk 3,15), ale i po letech (1Pt 1,3), je přesvědčivým důkazem o Ježíšově vzkříšení.

**Aplikace**

`Jak bys odpověděl na otázku, jaké máš důkazy o Kristově zmrtvýchvstání?`