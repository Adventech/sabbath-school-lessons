---
title:  'Zjevil se Marii a ostatním'
date:  25/09/2024
---

> <p></p>
> 9Když Ježíš ráno prvního dne po sobotě vstal, zjevil se nejprve Marii z Magdaly, z níž kdysi vyhnal sedm démonů. 10Ona to šla oznámit těm, kteří bývali s ním a nyní truchlili a plakali. 11Ti, když uslyšeli, že žije a že se jí ukázal, nevěřili. [...] 14Konečně se zjevil samým jedenácti, když byli u stolu; káral jejich nevěru a tvrdost srdce, poněvadž nevěřili těm, kteří ho viděli vzkříšeného. (Mk 16,9–11.14)

**Osobní studium**

`Přečti si text Mk 16,9–20. Co tyto verše přidávají k příběhu o vzkříšení?`

Téměř celý text Mk 16,9–20 má paralely s jinými pasážemi v Novém zákoně: Marie Magdalská hned u hrobu viděla Ježíše (Mt 28,1.9.10; J 20,11–18; porovnej s L 8,2); dva učedníci se setkávají s Ježíšem na cestě (L 24,13–35); pověření jedenácti (Mt 28,16–20; L 24,36–49; J 20,19–23).

První osoba, která viděla Ježíše živého, byla Marie Magdalská (J 20,11–18). Viděli ho i jiné ženy (Mt 28,8–10). Je příznačné, že první lidé, kteří viděli vzkříšeného Pána, byly ženy. Svědectví žen se ve starověkém světě nepovažovalo za příliš důležité. Pokud by byl příběh vymyšlen, bylo by mnohem pravděpodobnější, že by jako první svědci vystupovali muži. Svědectví však nepřinášejí muži. Nikdo z dvanácti. Svědectví o vzkříšení přináší žena. To ona jde oznámit dobrou zprávu učedníkům. Není překvapením, že její svědectví zprvu nikdo nevěří. Pravděpodobně se učedníkům něco takového zdálo příliš fantastické a žel i proto, že Marie byla žena.

Obhájci Ježíšova příběhu o vzkříšení považují právě skutečnost, že Ježíše jako první viděly ženy, za silný důkaz pravdivosti celého příběhu.

`Co se dozvídáme z verše Mk 16,14? Proč by tento text nedával smysl, kdyby se jednalo o smyšlený příběh?`

Pokud by si učedníci příběh vymysleli, určitě by sami sebe nevykreslovali takto špatně. Ježíš je káral a vyčítal jim „nevěru a tvrdost srdce“. Od doby Ježíšova zatčení až po jeho zjevení se po vzkříšení zobrazují evangelia Ježíšovy následovníky ve velmi negativním světle: utíkají, zapírají, lžou, bojí se, nevěří. Pokud by šlo o smyšlený příběh, nedával by takový popis smysl.

Naproti tomu jejich pozdější odvážné a neochvějné hlásání zmrtvýchvstalého Krista a naděje, kterou nabízí každému, představuje silný důkaz o pravdivosti jejich poselství.

**Aplikace**

`Jak se můžeme chránit před pádem do duchovní pasti pochybností a nevěry? Proč potřebujeme být každý den spojeni se vzkříšeným Kristem?`

---

#### Dodatečné otázky k diskuzi

`Proč se Ježíš jako první zjevil Marii z Magdaly?`

`Jak na toto setkání reagovala? Jak to, že mu uvěřila?`

`Proč jí učedníci nevěřili?`

`Komu dalšímu se vzkříšený Ježíš ještě „zjevil“?`

`Proč je důležité, že evangelisté uvádějí jako první svědky Ježíšova vzkříšení právě ženy?`

`Proč jsou učedníci popisování jako ti, co dlouho nevěří zprávám, že je Ježíš zase živý?`

`Kdyby vymýšlel „evangelium“, co by v něm bylo jiné než v těch, které máme v Bibli? Jak bys v něm popsal sebe a další „učedníky“?`
