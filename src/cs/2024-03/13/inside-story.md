---
title:  Misijní příběh
date:   27/09/2024
---

#### Sbor vystavěný na odpadcích

_Andrew McChesney_

Purna stál před zdánlivě nemožným úkolem. Dobrovolně se přihlásil k založení sboru v dosud neoslovené čtvrti velkého jihoasijského města a nevěděl, kde začít. Do čtvrti se přestěhoval poté, co se přihlásil jako dobrovolník do služby průkopníka Globální misie. Jak se ale mohl podělit o svou lásku ke Kristu se svými ne-křesťanskými sousedy?

„Bože, prosím, pomoz,“ modlil se.

Purna se modlil týden, ale stále nevěděl, kde začít. Jedno však věděl. Nemohl vystát zápach ze silnici před svým domem. Na silnici se mísily hromady odpadků a kaluže špinavé dešťové vody. Jednoho rána uviděl, že odpadky zablokovaly žlab u cesty a špinavá voda začala přetékat na silnici. Rozhodl se něco udělat. Vzal dlouhou bambusovou tyč a začal ze žlabů u cesty vybírat odpadky.

Sousedé si této jeho práce všimli.

„Poslalo tě vedení města, abys vyčistil silnici?“ zeptal se někdo.

Purna odpověděl, že ho na čištění silnice nikdo nenajal a že u ní prostě žije. Na sousedy to udělalo dojem. Nikdo předtím silnici neuklízel.

„Jsi dobrý člověk,“ řekl jeden ze sousedů. „Potřebujeme tě tady.“

„Nikdy odsud neodcházej,“ řekl jiný.

Když Purna silnici vyčistil, stal se místní celebritou. Všichni ho znali a mluvili o něm. Lidé ho zvali do svých domovů.

Když se seznámil se sousedy, dozvěděl se, že jeden muž je ochrnutý na levou stranu. Purna, který prošel masérským kurzem, mu nabídl pomoc. Muž souhlasil a Purna ho začal masírovat. Při každém setkání se Purna pomodlil a pak masíroval. Muž se zcela uzdravil.

Sousedé žasli, když viděli tohoto muže uzdraveného.

„Kdo tě uzdravil?“ ptali se.

„No, to byl ten dobrý muž, který čistí naši silnici“ odpověděl uzdravený muž.

Od teď chtěli sousedé Purnu opravdu poznat. Začali ho žádat o modlitby a masáže.

Purna dokázal zdánlivě nemožné a založil sbor. Jedenáct lidí bylo pokřtěno a dvacet dalších studuje Bibli. „Prosím, modlete se, aby nám Bůh pomáhal sloužit mu stále více,“ řekl Purna. „Ještě i dnes uklízím silnici. Když vidím, že v kanalizaci uvízly odpadky, uklidím je.“

_Purna žije v záměrně utajované zemi, kterou Adventistická misie neidentifikuje, aby ochránila jeho práci mezi obyvatelstvem, které je ke křesťanství často nepřátelské. Více informací o průkopnících Globální misie najdete na anglicky psaných webových stránkách Adventistické misie: bit.ly/GMPioneers._
