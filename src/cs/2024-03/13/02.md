---
title:  'Radost ze vzkříšení'
date:  22/09/2024
---

> <p></p>
> 4Ale když vzhlédly, viděly, že kámen je odvalen; a byl velmi veliký. 5Vstoupily do hrobu a uviděly mládence, který seděl po pravé straně a měl na sobě bílé roucho; i zděsily se. 6Řekl jim: „Neděste se! Hledáte Ježíše, toho Nazaretského, který byl ukřižován. Byl vzkříšen, není zde. Hle, místo, kam ho položili.“ (Mk 16,4–6)

**Osobní studium**

`Přečti si text Mk 15,42–16,6. Co se z něho dovídáme? V čem spočívá důležitost těchto veršů pro pochopení příběhu vzkříšení?`

Všichni pisatelé evangelií se shodují, že Ježíš zemřel v den, který označili jako „den přípravy“ (Mt 27,62; Mk 15,42; L 23,54; J 19,14.31.42). Většina komentátorů to chápe jako odkaz na den od západu slunce ve čtvrtek až do západu slunce v pátek. Ježíš zemřel v pátek pozdě odpoledne a poté byl rychle pohřben ještě před západem slunce.

Během soboty Pán odpočíval v hrobě a odpočívaly i ženy: „Ale v sobotu zachovaly podle přikázání sváteční klid“ (L 23,56) i všichni Ježíšovi učedníci. Z jejich strany by šlo o velmi zvláštní jednání, kdyby zároveň měli dojem, že se Ježíš nějakým způsobem snažil zrušit nebo alespoň zmenšit vážnost soboty, jejíž svěcení přikazovalo čtvrté přikázání.

V sobotu večer si ženy nakoupily vonné masti a oleje a v neděli ráno šly k hrobu s touhou řádně se postarat o Ježíšovy ostatky. Ježíš však v hrobě nebyl!

`Již ve druhém století začali někteří křesťané připisovat význam tomu, že Ježíš vstal z mrtvých v neděli. To se postupně stalo základem svěcení neděle. Učí to však Nový zákon?`

`Přečti si Ko 2,10–12. Co je novozákonní památkou Ježíšova vzkříšení?`

V celé Bibli nenacházíme ani jednu zmínku o tom, že by se na památku Ježíšova vzkříšení měla stát neděle svatým dnem. Pro křesťany je touto památkou křest. „Byli jsme tedy křtem spolu s ním pohřbeni ve smrt, abychom – jako Kristus byl vzkříšen z mrtvých slavnou mocí svého Otce – i my vstoupili na cestu nového života“ (Ř 6,4).

Bez ohledu na falešnou teologii týkající se nedělní bohoslužby se jako adventisté můžeme a máme radovat ze vzkříšení Ježíše Krista v neděli ráno. On svou smrtí a zmrtvýchvstáním zvítězil nad smrtí a v jeho vzkříšení máme naději a jistotu.

**Aplikace**

`„Veleben buď Bůh a Otec Pána našeho Ježíše Krista, neboť nám ze svého velikého milosrdenství dal vzkříšením Ježíše Krista nově se narodit k živé naději“ (1Pt 1,3). Apoštol Pavel si byl jist nejen Ježíšovým vzkříšením, ale i nadějí, která z tohoto vzkříšení vyplývala. Jak můžeš prožívat podobnou jistotu i ty?`