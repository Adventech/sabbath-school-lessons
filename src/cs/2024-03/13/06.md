---
title:  'Jděte do celého světa'
date:  26/09/2024
---

> <p></p>
> 12Potom se zjevil v jiné podobě dvěma z nich cestou, když šli na venkov. 13Ti to šli oznámit ostatním; ale ani těm nevěřili. 14Konečně se zjevil samým jedenácti, když byli u stolu; káral jejich nevěru a tvrdost srdce, poněvadž nevěřili těm, kteří ho viděli vzkříšeného. 15A řekl jim: „Jděte do celého světa a kažte evangelium všemu stvoření. 16Kdo uvěří a přijme křest, bude spasen; kdo však neuvěří, bude odsouzen. (Mk 16,12–16)

**Osobní studium**

Co řekl Ježíš svým učedníkům, když se jim zjevil? Co tato slova znamenají pro nás dnes? (Mk 16,14–20)

První slova Ježíše učedníkům jsou zaznamenána pouze nepřímo (Mk 16,14). Ježíš učedníkům vyčítá nevěru a tvrdost srdce. Otázka nevěry tedy není jen současným problémem. Jak jsme již viděli, i první Ježíšovi učedníci zápasili s nedostatkem víry (Mt 28,17; J 20,24–29). A to osobně strávili s Ježíšem několik let a opakovaně byli svědky jeho zázraků a znamení.

Ježíš jim však různými způsoby poukázal na skutečnost svého vzkříšení. Svědectví učedníků v kombinaci s důkazy shrnutými v pondělní lekci tvoří pevný základ víry.

Ježíš nakonec pověří své učedníky, aby nesli evangelium světu. Jeho příkaz má široký záběr a rozsáhlý dosah. Učedníci mají jít do celého světa a zvěstovat evangelium všemu stvoření. Ježíš jim pak vysvětluje i výsledek jejich práce: „Kdo uvěří a přijme křest, bude spasen; kdo však neuvěří, bude odsouzen“ (Mk 16,16).

Následuje popis znamení, která budou doprovázet práci jeho učedníků: vyhánění démonů, mluvení novými jazyky, ochrana před hrozbami a uzdravování nemocných. Někteří lidé si mylně vyložili text Mk 16,18 jako výzvu, aby křesťané projevovali svou víru chytáním jedovatých hadů. Žádné takové troufalé jednání zde není povoleno. To, co Ježíš popisuje, je ochrana při zapojení do misijního díla, jak se to projevuje například i v Pavlově službě pro druhé (Sk 28,3–6).

Samozřejmě, Bible neučí, že křesťané budou vždy zcela chráněni před zlem. Někdy Bůh považuje za vhodné učinit zázrak na podporu evangelia. Ale někdy křesťané pro své svědectví trpí. V takové situaci se jejich trpělivá vytrvalost stává dalším znamením pro nevěřící o síle jejich víry.

„Když jim to Pán řekl, byl vzat vzhůru do nebe a usedl po pravici Boží“ (Mk 16,19). Ježíš vystoupil, aby usedl po Boží pravici, na místo nejvyšší moci, protože Ježíš porazil všechny síly zla.

Poslední verš je důležitý. Přestože učedníci šli a kázali evangelium „všude“, nešli sami. „Pán s nimi působil a jejich slovo potvrzoval znameními“ (Mk 16,20). Ježíš byl se svými učedníky tehdy a slibuje, že bude i s námi nyní, když budeme pokračovat v práci, kterou oni začali.

**Aplikace**

`„A hle, já jsem s vámi po všecky dny až do skonání tohoto věku“ (Mt 28,20). V čem je ti toto zaslíbení útěchou a povzbuzením, když ty sám snažíš zvěstovat evangelium „všude“?`

---

#### Dodatečné otázky k diskuzi

`O čem Ježíš mluvil s učedníky, když se konečně zjevil i jim?`

`Marek píše, že Ježíš „káral jejich nevěru a tvrdost srdce“. Jak rozumíš termínu „tvrdost srdce“?`

`Jak to, že Ježíš právě ty, kteří zprávám o jeho vzkříšení uvěřili nejpozději, pověřuje tím, aby o tom kázali po celém světě?`

`Jakou roli hraje křest v otázce spasení?`

`Co je důležitější – víra nebo křest? Proč?`

`Jak rozumíš znamením, která mají provázet misii? Proč se tak neděje vždy?`

`Kterými slovy končí Marek své evangelium?`

`Působí Pán i s námi? Jakým způsobem? Jakou s tím máš osobní zkušenost?`
