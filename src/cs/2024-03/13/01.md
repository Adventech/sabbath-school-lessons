---
title:  'Vzkříšený Pán'
date:  21/09/2024
---

### Texty na tento týden
Mk 15,42–47; Mk 16; Ko 2,10–12; 1K 15,1–8; Da 9,24–27; J 20,11–18

> <p>Základní verš</p>
> „Řekl jim: ‚Neděste se! Hledáte Ježíše, toho Nazaretského, který byl ukřižován. Byl vzkříšen, není zde. Hle, místo, kam ho položili.‘“ (Mk 16,6)

Ježíšovo ukřižování jako umíráček odzvonilo nadějím a víře jeho učedníků. Byl to pro ně temný závěr týdne. Nejenže je zlomila smrt jejich Mistra, ale báli se i o své životy (J 20,19).

Při studiu poslední kapitoly Evangelia podle Marka se soustředíme na události, které následovaly po Ježíšově smrti.

Nejprve se podíváme na načasování Ježíšova vzkříšení a na to, proč ženy v tu neděli ráno přišly ke hrobu. Adventisté se někdy vyhýbali ránu vzkříšení pro způsob, jakým se zneužívá k potvrzení svatosti neděle. Uvidíme však, že máme důvod k radosti, a to navzdory falešné teologii, která vzešla z nedělního vzkříšení.

Potom se budeme v lekci věnovat úvodním veršům Marka 16 a podíváme se, jak jsou propojeny s tématem, které prochází celou knihou. V pondělí a úterý se naše studium soustředí na koncept, který tvoří centrum evangelia.

V závěru týdne (středa a čtvrtek) přezkoumáme zbytek 16. kapitoly a budeme uvažovat o poslání, které vyplývá z textu pro nás. Naše studium uzavřeme výzvou, která čtenáře Evangelia podle Marka vede k tomu, aby nesl evangelium do celého světa.

**Osnova lekce**

Závěrečná kapitola Markova vyprávění o Ježíši je skutečným „happy endem“. Smrt neměla poslední slovo, ale centrem křesťanského života, naděje a zvěsti se stává spolehlivé svědectví o tom, že Ježíš znovu vstal, žije a je vítězem nad smrtí a hříchem.

– Mk 15,42–16,8: Vzkříšení jako vrcholně radostná událost (neděle)
– Mk 16,1–8: Prázdný hrob (pondělí)
– Mk 16,1–8: Jděte a řekněte to ostatním (úterý)
– Mk 16,9–20: Spolehlivé svědectví (středa)
– Mk 16,14–20: Poslání nést tuto zprávu celému světu (čtvrtek)

---

#### Dodatečné otázky k diskuzi

`Jaké naděje se zhroutily učedníkům, když byl Ježíš ukřižován?`

`O čem učedníci přemýšleli od pátečního večera do nedělního rána?`

`Proč anděl přikazuje ženám u hroby, aby se „neděsily“?`

`Proč byly u hrobu Ježíše tyto ženy jako první? Jak reagovaly na zprávu?`

`Jak reagovali ostatní na zprávu o Ježíšově vzkříšení?`

`Proč se té dobré zprávě učedníci bránili uvěřit?`

`Jak reagují dnešní lidé na zprávu o Ježíši, který za nás zemřel a byl vzkříšen?`
