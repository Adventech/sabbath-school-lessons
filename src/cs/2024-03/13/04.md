---
title:  'Ženy u hrobu'
date:  24/09/2024
---

> <p></p>
> 1Když uplynula sobota, Marie z Magdaly, Marie, matka Jakubova, a Salome nakoupily vonné masti, aby ho šly pomazat. 2Brzy ráno prvního dne po sobotě, sotva vyšlo slunce, šly k hrobu. 3Říkaly si mezi sebou: „Kdo nám odvalí kámen od vchodu do hrobu?“ 4Ale když vzhlédly, viděly, že kámen je odvalen; a byl velmi veliký. (Mk 16,1–4)

**Osobní studium**

„Ženy, které stály u kříže v den Ježíšovy smrti, čekaly, až skončí sobota. První den týdne časně zrána vyšly k hrobu a vzaly s sebou vzácné masti, aby mohly pomazat Spasitelovo tělo. Na jeho zmrtvýchvstání ani nepomyslely. Ztratily všechny naděje a v srdci jako by se jim usadil černý mrak. Cestou vzpomínaly na Kristovy milosrdné skutky a na slova, kterými je povzbuzoval. Ale jeho slib: ‚Uvidím vás však opět,‘ si nepřipomněly (J 16,22).“ (DA 788; TV 504)

`Znovu si přečti text Mk 16,1–8. Co se stalo u Ježíšova hrobu a jak na to reagovaly přítomné ženy?`

Od začátku evangelia čtenář ví, že Ježíš je Mesiáš. Ale v samotném textu je první osobou (neposedlou démonem), která Ježíše prohlašuje za Mesiáše, až apoštol Petr v Mk 8,29. O tomto vyznání se dozvídáme až v polovině knihy!

V Evangeliu podle Marka Ježíš opakovaně lidem říká, aby mlčeli o tom, kým je, a o uzdraveních, která učinil. V Mk 1,44 říká malomocnému, aby nikomu neříkal o svém uzdravení. V Mk 5,43 říká Jairovi a jeho manželce, aby nikomu nevyprávěli o vzkříšení jejich dcery. V Mk 7,36 říká shromážděným, aby nikomu neříkali o tom, že uzdravil hluchoněmého muže. A konečně, svým učedníkům přikazuje, aby nemluvili o tom, že je Mesiáš (Mk 8,30; viz také Mk 9,9). Není pochyb, že hlavním důvodem těchto Ježíšových výzev bylo získat dostatek času na dokončení jeho služby, jak o tom mluvil prorok (Da 9,24–27).

Nyní, když se ženy dozvěděly o Ježíšově vzkříšení, vystrašené a užaslé utekly od hrobu a alespoň zpočátku nemluvily o tom, co se stalo.

Ticho však netrvalo dlouho. Co se dozvídáme na konci Evangelia podle Marka? „Oni pak vyšli, všude kázali; a Pán s nimi působil a jejich slovo potvrzoval znameními“ (Mk 16,20).

Motiv mlčení o Ježíši a o tom, kdo je a co udělal, skončil. Závěr knihy nám ukazuje, že učedníci kázali dobrou zprávu „všude“.

**Aplikace**

`Proč nesmíme mlčet o Ježíši a o tom, co udělal? Komu můžeš dnes vyprávět o Ježíši a o plánu spasení?`

---

#### Dodatečné otázky k diskuzi

`Proč Ježíš tak dlouho zakazoval mluvit o tom, že je Mesiáš?`

`Ježíš opakovaně mluvil o smrti a vzkříšení. Proč si na to nikdo nevzpomněl?`

`Jak tento výpadek paměti ohledně Ježíšových slov o vzkříšení vysvětluje EGW?`

`Proč chtěly ženy pomazat Ježíšovo tělo?`

`Jak reagovaly na zprávu, že byl Ježíš vzkříšen? Proč tomu nechtěly uvěřit?`

`Všechny tři ženy utekly a s nikým o setkání s andělem nemluvily. Proč?`

`Proč se i dnes lidé zdráhají věřit tomu, že byl Ježíš vzkříšen?`
