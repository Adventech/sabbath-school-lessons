---
title:  'Zaslechnout šepot uprostřed křiku'
date:  29/07/2024
---

> <p></p>
> 6Když spatřil zdálky Ježíše, přiběhl, padl před ním na zem 7a hrozně křičel: „Co je ti po mně, Ježíši, synu Boha nejvyššího? Při Bohu tě zapřísahám, netrap mě!“ 8Ježíš mu totiž řekl: „Duchu nečistý, vyjdi z toho člověka!“ 9A zeptal se ho: „Jaké je tvé jméno?“ Odpověděl: „Mé jméno je ‚Legie‘, poněvadž je nás mnoho.“ 10A velmi ho prosil, aby je neposílal pryč z té krajiny. (Mk 5,6–10)

**Osobní studium**

`Přečti si text Mk 5,1–20. Co se z něho můžeme dozvědět o velkém sporu a o Ježíšově moci?`

Pokud byla předchozí noc na jezeře nezapomenutelná, příchod do gerasenského kraje druhý den ráno byl stejně působivý. Příběh muže posedlého démony je popsán do bolestných detailů. Nedokázal se ovládat, neměl žádné zábrany, žil v hrobech a tloukl se kameny. „Nikdo neměl sílu ho zkrotit“ (Mk 5,4). A pak potkal Ježíše.

Uviděl Ježíše z dálky a rozběhl se směrem k němu. O učednících nevíme nic, asi strachy utekli. Když se muž přiblížil k Ježíši, poklonil se mu. Slovo „poklonit se“ je překladem řeckého slovesa proskyneó , které se obvykle překládá jako „uctívat“. Zdá se, že muž rozpoznal v Ježíši někoho, kdo mu může pomoci. Ale když otevřel ústa, zlí duchové, kteří ho ovládali, křičeli na Ježíše, aby je nechal na pokoji. Ježíš však slyšel víc než jen křik démonů. Slyšel téměř neslyšné, ale o to zoufalejší volání jeho nitra po záchraně. Když duchové požádali o to, aby mohli vejít do stáda prasat, Ježíš jim to dovolil. Asi dvoutisícové stádo se rozběhlo po úbočí, spadlo do moře a utopilo se. Pro majitele to byla finanční katastrofa.

Úžasné je, že démoni přesně věděli, kdo je Ježíš. Chápali, že jsou vůči němu bezmocní, a proto ho dvakrát „prosili“ (Mk ٥,١٠.١٢), aby splnil jejich žádost. Je zřejmé, že znali jeho moc nad nimi.

Tento příběh má dvě základní charakteristiky. Za prvé, je plný odkazů na obřadní nečistotu podle Starého zákona. Hroby byly nečisté a mrtví v nich byli také nečistí (Nu 19,11.16); krvácení člověka poskvrňovalo (Lv 15) a prasata patřila mezi nečistá zvířata (Lv 11,7).

Za druhé, odkazy na obřadní znečištění vyjadřují probíhající spor mezi dobrem a zlem. Ježíš vyhání démony (bod pro Ježíše), démoni zabíjejí prasata (bod pro satana). Obyvatelé města žádají Ježíše, aby odešel (bod pro satana), ale Ježíš vysílá uzdraveného muže jako svého svědka (dva body pro Ježíše). V jistém ohledu byl tento muž tím nejnepravděpodobnějším misionářem. Rozhodně však měl úžasný příběh, jehož prostřednictvím mohl vydávat svědectví.

**Aplikace**

`Jakou naději můžeš čerpat z tohoto příběhu o Ježíšově moci a jeho síle pomoci nám ve všem, s čím zápasíme?`

---

#### Dodatečné otázky k diskuzi

`Co je to ta „posedlost zlým duchem“?`

`Jak se člověk může dostat do stavu posedlosti?`

`Proč si posedlý člověk nemůže pomoci sám?`

`Obyvatelé města v příběhu se zděsili, když viděli, že se posedlý muž chová normálně a zdravě. Proč se neradovali?`

`Proč posílá Ježíš tohoto muže, zbaveného zlých duchů, domů?`

`Můžeme i my zaslechnout ten „šepot“? Jak bychom na něj měli reagovat?`

`Proč bychom měli být obezřetní, když se chystáme pomoci „posedlému“?`
