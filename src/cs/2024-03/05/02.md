---
title:  'Utišení bouře'
date:  28/07/2024
---

> <p></p>
> 35Téhož dne večer jim řekl: „Přeplavme se na druhou stranu!“ 36Opustili zástup a odvezli ho lodí, na které byl. A jiné lodi ho doprovázely. 37Tu se strhla velká bouře s vichřicí a vlny se valily na loď, že už byla skoro plná. 38On však na zádi lodi na podušce spal. Učedníci ho probudí a řeknou mu: „Mistře, tobě je jedno, že zahyneme?“ 39Tu vstal, pohrozil větru a řekl moři: „Zmlkni, utiš se!“ I ustal vítr a bylo veliké ticho. 40Ježíš jim řekl: „Proč jste tak ustrašení? Ještě nemáte víru?“ 41Zmocnila se jich veliká bázeň a říkali jeden druhému: „Kdo to jen je, že ho poslouchá i vítr i moře?“ (Mk 4,35–41)

**Osobní studium**

`Co se můžeme naučit z příběhu v úvodním textu (Mk 4,35–41)? Co je hlavní myšlenkou příběhu?`

Na začátku čtvrté kapitoly Ježíš nastupuje do člunu, aby učil velké množství lidí, kteří se shromáždili na břehu (Mk 4,1). Zdá se, že pak z člunu vystoupil a povídal si s učedníky někde o samotě (Mk 4,10–12). Nyní, po dlouhém dni vyučování, učedníci odvážejí Ježíše lodí, „na které byl“ (Mk 4,36), určitě velmi unaveného. Okamžitě usne na podušce v zadní části člunu. Na jezeře se strhla velká bouře a hrozilo, že se loď potopí. Ustrašení, zmatení a rozzlobení učedníci Ježíše vzbudili. Za dramatických okolností Ježíš „pohrozil“ větru a „řekl“ moři: „Zmlkni, utiš se!“ (Mk 4,39). Všechno ztichne a nad jezerem zavládne velký klid. Je pochopitelné, že se učedníků zmocnil hluboký strach z projevu božské moci, jehož byli svědky.

`Přečti si text Ž 104,1–9. V čem se obraz Hospodina v těchto verších podobá Kristu, který utišil bouři?`

Příběh v Mk 4,35–41 zapadá do běžného biblického obrazu „teofanie“, tedy zjevení se Boha nebo jednoho z jeho andělů. Tyto události mají pět společných rysů:

1. 	projev božské moci,
2.	lidský strach,
3.	příkaz nebát se,
4.	slova poselství, pro která se Bůh nebo anděl zjevil, a
5.	lidská odpověď na zjevení.

Čtyři z pěti charakteristik jsou přítomny i v tomto příběhu: uklidnění bouře je projevem božské moci, strach učedníků je lidským strachem. Otázka „Proč jste tak ustrašení?“ je paralelou onoho „Nebojte se!“ Otázka učedníků: „Kdo to jen je, že ho poslouchá i vítr i moře?“ je lidskou odpovědí na zjevení. V tomto příběhu tedy chybí jen čtvrtá charakteristika: slova zjevení. Tento chybějící detail je v souladu s motivem „zjevení a utajení“ přítomného v celé knize. Přesto ale pravda vyjde najevo. V tomto příběhu otázka učedníků „Kdo to jen je…?“ vede čtenáře, aby si sám doplnil chybějící slova zjevení: Je to Boží Syn, sám Hospodin.

**Aplikace**

`Uvažuj o Boží moci. Jak se můžeš naučit spolehnout se na tuto moc a důvěřovat Bohu ve všem, čím v životě procházíš?`

---

#### Dodatečné otázky k diskuzi

`Čeho se báli učedníci, když je zastihla bouře na lodi?`

`Jak je možné, že Ježíš klidně spí, přestože se loď skoro potápí?`

`Jaké pocity naplnily nitra učedníků, když Ježíše vzbudili a on bouři utišil?`

`Zažil jsi někdy podobný pocit přítomnosti Boží moci?`

`104. žalm popisuje Boží majestát. Zažil jsi už něco z toho, co popipsuje?`

`Učedníci se ptají: „Kdo to jen je?“ Proč Marek nenabízí odpověď?`

`Existují i životní bouře? Co nám v nich nabízí tento příběh?`
