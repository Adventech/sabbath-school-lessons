---
title:  'Příběh plný emocí'
date:  30/07/2024
---

> <p></p>
> 22Tu přišel jeden představený synagógy, jménem Jairos, a sotva Ježíše spatřil, padl mu k nohám 23a úpěnlivě ho prosil: „Má dcerka umírá. Pojď, vlož na ni ruce, aby byla zachráněna a žila!“ 24Ježíš odešel s ním. Velký zástup šel za ním a tlačil se na něj. 25Byla tam jedna žena, která měla dvanáct let krvácení. (Mk 5,22–25)

**Osobní studium**

`Přečti si text Mk 5,21–24. Jakými vlastnosti Jairos vyniká?`

Náboženští představitelé jako Jairos nebyli obvykle Ježíšovými přáteli (viz Mk 1,22; Mk 3,2.6 a L 13,14). Jairos je však zoufalý. Přichází k Ježíši a padá před ním na kolena. Jeho úpěnlivé prosbě rozumí každý – umírá mu dcera a on potřebuje zázrak, aby se uzdravila a mohla žít. Věří, že jí Ježíš může pomoci. A Ježíš beze slova odchází s otcem do jeho domu.

`Přečtěte si Mk 5,25–34. Co přerušilo Ježíšovu cestu k Jairovu domu?`

Příběh je najednou přerušen další scénou, která vyvolává soucit. Setkáváme se se ženou, kterou dvanáct hrozných let trápí nemoc. Příběh o Jairovi a nemocné ženě je druhým „sendvičovým“ příběhem v Markově evangeliu (viz Mk 3,20–35 ve 3. lekci). V tomto příběhu se setkávají dvě různorodé postavy, Jairos a žena, a obě přicházejí za Ježíšem pro pomoc.

Žena se přiblíží k Ježíši zezadu a dotkne se jeho oděvu. Okamžitě se uzdraví, aniž by s Ježíšem promluvila. Ježíš se však zastaví a ptá se: „Kdo se dotkl mého šatu?“ (Mk ٥,٣٠).

Žena, která se léta trápila nepříjemnou nemocí, byla sice uzdravena, nyní však dostala strach, že se Ježíš zlobí (Mk ٥,٣٣). „S bázní a chvěním“ přistoupila k Ježíši, padla mu k nohám a vypověděla mu svůj příběh. Ježíš však chtěl uzdravit nejen její tělo, ale také duši. Proto jí řekl: „Dcero, tvá víra tě zachránila. Odejdi v pokoji, uzdravena ze svého trápení!“ (Mk ٥,٣٤).

Potom se příběh vrací k Jairovi (viz Mk 5,35–43). I představený synagogy prožívá řadu emocí. Uprostřed davu se dozvídá o smrti své milované dcery. Ježíš však posiluje jeho víru a pokračuje s ním domů. Je pozoruhodné, že Ježíš zastavuje zástup, a kromě tří učedníků – Petra, Jakuba a Jana – nedovolí nikomu jinému, aby ho následoval do Jairova domu. Po příchodu na místo Ježíš řekne, že dívka není mrtvá, ale spí. Vyhání všechny truchlící a jde do pokoje s mrtvým dítětem jen s rodiči a učedníky. Ježíš chytí dívku za ruku a řekne: „Talitha kum“, což samotný Marek překládá jako „Děvče, pravím ti, vstaň!” (Mk 5,41). Aramejské slovo talitha může kromě „holčička“ či „dívka“ znamenat i „jehňátko“ a vyjadřuje projev lásky a něžnosti. Ježíšův důrazný příkaz udržet věci v tajnosti je opět součástí již zmiňovaného motivu „odhalení a tajemství“. Poukazuje na to, kdo je Ježíš a že v konečném důsledku nemůže zůstat skrytý.

**Aplikace**

`Zoufalí lidé dělají zoufalé činy. V čem může být pro nás povzbuzením skutečnost, že Ježíš chápe i naše zoufalé činy?`