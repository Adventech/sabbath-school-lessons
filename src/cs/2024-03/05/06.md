---
title:  'Jiný Mesiáš'
date:  01/08/2024
---

> <p></p>
> 49Když ho uviděli kráčet po moři, vykřikli v domnění, že je to přízrak; 50všichni ho totiž viděli a vyděsili se. On však na ně hned promluvil: „Vzchopte se, já jsem to, nebojte se!“ 51Vstoupil k nim na loď a vítr se utišil. I byli celí ohromení úžasem. 52Nepochopili totiž, jak to bylo s chleby, neboť jejich mysl nebyla vnímavá. (Mk 6,49–52)

**Osobní studium**

`Přečti si text Mk 6,34–52. Jakému problému čelili Ježíš a jeho učedníci a jak se to vyřešilo?`

Po návratu učedníků z mise je Ježíš vyzval, ať jdou „stranou na pusté místo“, aby si odpočinuli. Spolu s Ježíšem směřují do odlehlé oblasti na východním břehu Galilejského jezera. Než se tam přeplavili, shromáždil se obrovský dav lidí („pět tisíc mužů“). Ježíš viděl, že jsou „jako ovce bez pastýře“ (Mk 6,34), a tak je začal vyučovat. Tak strávili celý den.

Večer učedníci doporučují Ježíši, aby poslal lidi nakoupit si v okolních osadách a vesnicích jídlo. Následující dialog (Mk 6,35–38) ilustruje, že učedníci se snaží vyřešit problém lidskými nástroji. Ježíš však vyřeší problém tak, že zázračně nasytí velký zástup pěti chleby a dvěma rybami.

Tento příběh je napsán způsobem, který naplňuje takovou představu o Mesiáši, která byla v Ježíšových dnech nesmírně populární. Očekávalo se, že Mesiáš osvobodí Izrael od nepřátel a nastolí spravedlnost a pokoj. Velké množství mužů shromážděných na opuštěném místě evokuje vojenské motivy a možnou vzpouru (viz J 6,14.15 a Sk 21,38).

Tato představa je posílena odkazem na Ježíšův pohled na lidi jako na „ovce bez pastýře“. Jde o částečný citát z Nu 27,16.17, kde Mojžíš žádá Hospodina, aby po něm ustanovil vůdce pro Izrael. Takový slovník popisující pastýře pro Boží lid nacházíme i na jiných místech Starého zákona. Typicky odkazuje na to, že Izraeli chybí vůdce nebo král (viz 1Kr 22,17; 2Pa 18,16 a Ez 34,5.6).

Ježíš však nehodlá naplnit mylná očekávání lidí. Místo toho posílá své učedníky pryč a sám rozpustí zástup. A co udělá místo toho, aby vedl vzpouru proti Římu? Odchází na horu, aby se modlil.

Místo populárního pohledu na Mesiáše jako krále, který konečně vysvobodí Izrael, Ježíš přichází vysvobodit lidi z otroctví hříchu. Jeho chození po vodě učedníkům ukazuje, že je skutečně Pánem přírody, stvoření. Nepřichází však vládnout, ale dát svůj život jako výkupné za mnohé (Mk 10,45).

**Aplikace**

`Co se můžeme z tohoto příběhu naučit o důležitosti správně chápat biblická proroctví? Pokud mylné chápání Kristova prvního příchodu vedlo některé ke zklamání, oč víc by mohlo chybné chápání způsobit podobné problémy těm, kteří čekají jeho druhý příchod?`