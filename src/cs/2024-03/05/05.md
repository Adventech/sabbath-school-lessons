---
title:  'Odmítnutí a přijetí'
date:  31/07/2024
---

> <p></p>
> 1Vyšel odtamtud a šel do svého domova; učedníci šli s ním. 2Když přišla sobota, počal učit v synagóze. Mnoho lidí ho poslouchalo a v úžasu říkali: „Odkud to ten člověk má? Jaká je to moudrost, jež mu byla dána? A jak mocné činy se dějí jeho rukama! 3Což to není ten tesař, syn Mariin a bratr Jakubův, Josefův, Judův a Šimonův? A nejsou jeho sestry tady u nás?“ A byl jim kamenem úrazu. 4Tu jim Ježíš řekl: „Prorok není beze cti, leda ve své vlasti, u svých příbuzných a ve svém domě.“ 5A nemohl tam učinit žádný mocný čin, jen na několik málo nemocných vložil ruce a uzdravil je. 6A podivil se jejich nevěře. Obcházel pak okolní vesnice a učil. (Mk 6,1–6)

**Osobní studium**

`Proč Ježíše odmítli lidé z města, ve kterém vyrůstal (Mk 6,1–6)?`

Často se stává, že když se člověk z vesnice nebo malého města stane úspěšným a díky tomu veřejně známým, lidé doma jsou na to hrdí, těší se z jeho úspěchu a občas se také snaží přisvojit si něco z jeho popularity. Nazaret byl pravým opakem. Obyvatelé městečka byli pohoršeni a zaskočeni úspěchem a popularitou Ježíše jako učitele a léčitele. Nedokázali přijmout, že se z obyčejného tesaře stal uznávaný učitel. Nepřátelství vůči němu mohlo vyplývat i z toho, že většinu svých zázraků učinil v Kafarnaum, a ne doma (viz L 4,23). O neshodách, které měl se svou rodinou, už jsme také mluvili (Mk 3,31–35).

`Přečti si text Mk 6,7–30. V čem spočívá kontrast mezi vysláním dvanácti apoštolů a stětím Jana Křtitele?`

Jedná se o třetí „sendvičový“ příběh u Marka. Vyslání dvanácti apoštolů, aby kázali Ježíšovo poselství, všude kam přijdou, stojí v ostrém kontrastu s uvězněním a umlčením Jana Křtitele. Učedníci dostanou příkaz, aby putovali nalehko a spoléhali na podporu druhých. Díky této strategii se misionáři stávají závislými na lidech, kterým přinášejí evangelium. Taková situace jim pomáhá vytvářet vztah s těmi, kdo potřebují slyšet poselství milosti.

Jan Křtitel však neměl takové pouto s Herodem a jeho rodinou. Janova smrt je popsána v šokujících detailech. Komplot, který zorganizovala Herodias, využil Herodovu rozpolcenost, váhavost a žádostivost. Zdá se, že Herodiadina dcera přispěla ke skandálnímu plánu bizarním požadavkem, aby jí na podnosu přinesli hlavu Jana Křtitele.

Umlčení jasného hlasu Jana Křtitele nastává ve stejnou dobu, kdy dvanáct apoštolů začalo hlásat pokání, jak to před nimi dělal právě Jan. Jeho smrt předznamenává smrt Ježíše Krista. Jan je zabit, pohřben a mluvilo se o něm, že vstal z mrtvých (Mk 6,14–16.29). Podobný osud čekal i Ježíše (Mk 15 a 16). Tyto paralelní příběhy poukazují na přicházející krizi, která se bude týkat nejen Ježíše, ale i jeho následovníků.

**Aplikace**

`Setkal ses někdy s podobným odmítnutím jako Ježíš? Prožil jsi pro svou víru nějakou těžko pochopitelnou krizi? Co ses z těchto zkušeností naučil? Jak ti to může pomoci v budoucnosti?`

---

#### Dodatečné otázky k diskuzi

`Jakou roli hrají předsudky v našem životě?`

`Už ti někdy předsudky zkomplikovaly život? Jak to dopadlo?`

`Co se stalo, když Ježíš přišel domů do Nazareta? O čem si lidé povídali?`

`Jak Ježíš odpověděl na jejich pochybnosti? Proč neudělal nějaký zázrak?`

`Některým lidem ani zázraky nepomůžou k víře. Jak je to možné?`

`Ježíš posílá učedníky na misijní cestou vždy ve dvou. Proč to dělá?`

`Marek připomíná, že v té době umírá Jan Křtitel. Proč ho Ježíš zázračně nezachránil nebo nevzkřísil?`

`Jak reaguješ, když Ježíš neudělá zázrak, o který ho prosíš?`
