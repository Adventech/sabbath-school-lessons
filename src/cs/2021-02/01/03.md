---
title: 'Stvořeni K Božímu Obrazu'
date: 29/03/2021
---

> <p></p>
> 26I řekl Bůh: „Učiňme člověka, aby byl naším obrazem podle naší podoby. Ať lidé panují nad mořskými rybami a nad nebeským ptactvem, nad zvířaty a nad celou zemí i nad každým plazem plazícím se po zemi.“ 27Bůh stvořil člověka, aby byl jeho obrazem, stvořil ho, aby byl obrazem Božím, jako muže a ženu je stvořil. (Gn 1,26.27)

**Osobní studium**

Proč nás Bůh stvořil ke svému obrazu? Co to znamená? Gn 1,26.27

I když musíme mluvit o Bohu pomocí lidské terminologie, nesmíme zapomínat, že Bůh je duchovní bytost s božskými vlastnostmi. Všechno, co můžeme říci, je, že se v našich fyzických, duševních a duchovních schopnostech do jisté míry odráží náš Stvořitel. Mnohé však zůstává zahaleno tajemstvím, alespoň pro nás. Bible zdůrazňuje duchovní a duševní aspekty našeho myšlení, které můžeme rozvíjet a zdokonalovat. Právě jedinečnost lidského myšlení nám umožňuje pěstovat vztah s Bohem, což, jak se zdá, ostatní stvoření na zemi nedokáže.

Všimněme si také unikátního záznamu o tom, jak Bůh stvořil ženu. Oba dva, muž i žena, se těší výjimečné přednosti: být bytostí stvořenou k Božímu obrazu. Při stvoření nenacházíme žádný náznak podřízenosti jednoho tomu druhému. Bůh je stvořil ze stejného materiálu. (Jestliže Bůh zformoval Adama z prachu země a Evu z Adama, potom i Eva má ten samý původ jako Adam.) Bůh je stvořil jako rovnocenné partnery a navázal s nimi neobyčejný vztah. Oba dva měli stejnou možnost rozvíjet své Bohem dané vlastnosti způsobem, který by ho oslavil.

„Bůh dal Adamovi společnici, ,pomoc jemu rovnou‘, ženu, která pro něj byla vhodnou partnerkou a která s ním vytvoří úzký vztah lásky a vzájemné náklonnosti. Eva byla stvořena z žebra vyňatého z Adamova boku. Neměla mu vládnout jako hlava, ani neměla být pošlapávána jako osoba podřízená, ale měla mu stát po boku jako rovnocenná, jím milovaná a chráněná bytost. Byla jeho druhým já, což ukazuje na těsné spojení, jaké má existovat v tomto vztahu.“ (PP 46; NUD 15)

**Aplikace**

`Jak vnímáš svoje postavení bytosti stvořené k Božímu obrazu? Má to nějaký praktický dopad na to, jak žiješ svůj každodenní život?`

---

#### Další čtení: Vybrané citace od Ellen Whiteové

"Při stvoření člověka se projevil zásah osobního Boha. Když Bůh vytvořil člověka podle svého obrazu, byla lidská postava po všech stránkách dokonalá, avšak byla to jen forma bez života. Pak osobní Bůh vdechl do této hmoty dech života a člověk se stal živou, inteligentní bytostí. Všechny části lidského organizmu byly uvedeny v činnost. Srdce, tepny, žíly, jazyk, ruce, nohy, smysly, mozek, všechno začalo fungovat a všechno bylo podřízeno zákonu. Člověk se stal živou duší. Skrze Slovo, Krista, stvořil osobní Bůh člověka a obdařil ho rozumem a silou. {ZNP 219.3}

Bůh zamýšlel, aby člověk, koruna jeho stvoření, vyjadřoval jeho záměry a zjevoval jeho slávu. Člověk však nesmí sám sebe povyšovat na Boha. {ZNP 219.4}"

Ztracená mince, o níž se mluví v Spasitelově podobenství, byla kusem stříbra, i když ležela ve špíně a smetí. Její majitelka ji hledala, protože mince měla cenu. Tak také každý člověk, jakkoli zkažený hříchem, je v Božích očích vzácný. Stejně jako na minci je vyryt obraz a nápis vládnoucí moci, tak člověk při svém stvoření nesl obraz a nápis Boží. Ačkoli je nyní vlivem hříchu tento obraz zničený a nezřetelný, zůstávají jeho stopy v každém člověku. Bůh chce takového jedince obnovit a vrátit mu svůj vlastní obraz spravedlnosti a svatosti. {ZNP 79.1}