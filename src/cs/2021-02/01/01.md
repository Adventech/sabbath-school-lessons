---
title: 'Když Se Věci Pokazí'
date: 27/03/2021
---

> <p>Základní verš</p>
> „I řekl Bůh: ‚Učiňme člověka, aby byl naším obrazem podle naší podoby…‘ Bůh stvořil člověka, aby byl jeho obrazem, stvořil ho, aby byl obrazem Božím, jako muže a ženu je stvořil.“ (Gn 1,26.27)

Biblická zpráva o stvoření oplývá nadějí, štěstím a dokonalostí. Každý stvořitelský den Bůh končí prohlášením, že „to je dobré“. To však dnes, při pohledu na svět kolem nás, říct nemůžeme. Je jisté, že tajfuny, zemětřesení, hlad a nemoci nebyly součástí tohoto „dobrého“ stvoření. Co se stalo? Proč už věci nejsou takové, jako byly na počátku?

Šestý stvořitelský den končí prohlášením: „Bůh viděl, že všechno, co učinil, je velmi dobré.“ Důvodem k tomuto prohlášení bylo, že právě ten den Bůh stvořil bytosti ke svému obrazu – lidi. Tyto stvořené bytosti byly po každé stránce dokonalé; musely být, vždyť byly stvořeny k Božímu obrazu. Nesetkáváme se u nich ani s náznakem toho, že by lidé měli sklony být vrahy, zloději, lháři, podvodníky nebo by byli jinak zkažení. Když porovnáme svět, ve kterém dnes žijeme, se světem, o kterém čteme v Gn 1, jasně vidíme, že se muselo stát něco strašného.

Co se to s naším světem stalo? Jaké důsledky to pro nás má? A jakou naději nám do toho všeho nabízí a přináší Bůh?

**Osnova lekce**

V této úvodní lekci budeme uvažovat o počátku lidských dějin a o tom, co se s tímto dokonalým stvořením stalo. Díky tomu si budeme moci uvědomit, proč vlastně potřebujeme Boží pomoc a v jaké podobě k nám přichází.

I. 	Ideální Boží stvoření

• Svět je stvořen jako dokonalý a velmi dobrý (neděle)

• Lidé byli stvořeni k Božímu obrazu (pondělí)

• Člověk je stvořen do vztahu s milujícím Bohem (úterý)

II.	Tragédie hříchu a nová naděje

• Lidstvo má svobodu rozhodnout se, zda chce žít s Bohem (středa)

• Pád do hříchu a nová naděje (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Další čtení: Vybrané citace od Ellen Whiteové

"Boží zákon je ve své podstatě nezměnitelný. Je zjevením vůle a charakteru Zákonodárce. Bůh je láska a jeho zákon je láska. Dvě velké zásady zákona jsou láska k Bohu a láska k člověku.... {VDV 305.5}

Obrácení a posvěcení smiřuje lidi s Bohem tím, že je vede k souladu se zásadami Božího zákona. Na počátku žil člověk stvořený k Božímu obrazu v dokonalé harmonii s Božím charakterem a zákonem; zásady spravedlnosti byly vepsány v jeho srdci. Hřích však člověka odcizil Stvořiteli. Pak už člověk Boží obraz nenesl. „Tělesné smýšlení (soustředění na sebe) je Bohu nepřátelské, neboť se nechce ani nemůže podřídit Božímu zákonu.“ Římanům 8,7. Vždyť „Bůh tak miloval svět, že dal svého jediného Syna,“ aby se člověk mohl smířit s Bohem. Zásluhou Ježíše Krista můžeme být znovu přivedeni do souladu se svým Stvořitelem. Lidské srdce musí proměnit Boží milost, člověk musí přijmout nový život od Boha. Tato změna je znovuzrození, bez něhož — jak řekl Ježíš — nikdo „nemůže spatřit Boží království“. {VDV 305.6}"