---
title: 'život V Boží Blízkosti'
date: 30/03/2021
---

> <p></p>
> A Bůh jim požehnal a řekl jim: „Ploďte a množte se a naplňte zemi. Podmaňte ji a panujte nad mořskými rybami, nad nebeským ptactvem, nade vším živým, co se na zemi hýbe.“ (Gn 1,28)

**Osobní studium**

Povšimněme si, jaká byla první Boží slova k člověku. Připomíná jim jejich schopnost plodit a rozmnožovat se. Poukazuje na zemi a říká, aby ji naplnili, podmanili si ji a vládli nad ní. Podle biblického záznamu se tedy první Boží slova k muži a ženě týkají jejich vzájemného vztahu a vztahu k fyzickému světu. Je tedy zřejmé, že Bůh tento svět v jeho hmotné podobě vždy vnímal pozitivně, na rozdíl od pohledů různých filozofických směrů, které odmítají vše tělesné a zaměřují se jen na to duchovní.

Těmito slovy Bůh činí první kroky ve vztahu k člověku. Mluví s nimi, dává jim příkazy a říká jim, co mají dělat. Z těchto slov vyplývá i určitá zodpovědnost: Bůh je žádá, aby byli pány nad stvořením, které on stvořil.

`Co znamená vyjádření, že Bůh lidem požehnal? (Gn 1,28) Co si pod tím máme představit? Co to znamená pro náš život?`

Bůh vždy jednal s Adamem a Evou ja­ko s inteligentními bytostmi, které jsou schopny odpovědět na jeho lásku a vstoupit s ním do společenství. Jako stvořené děti byli Adam a Eva závislí na péči jejich otcovského Stvořitele. Postaral se o vše, co potřebovali. Nic z toho, co jim dal, si ničím nezasloužili. Dostali to jako dar od svého Stvořitele.

**Aplikace**

`Ze zprávy o stvoření muže a ženy vidíme, jak blízký vztah chce mít Bůh s člověkem. Jak s ním můžeš také ty dnes – i přes svou slabost a hříšnost – navázat osobní vztah? Co ti pomáhá prohlubovat jej a rozvíjet?`

---

#### Další čtení: Vybrané citace od Ellen Whiteové

"Ten, který stvořil člověka a rozumí jeho potřebám, určil, co má Adam jíst. Řekl: „Hle, dal jsem vám… každou bylinu nesoucí semena i každý strom, na němž rostou plody se semeny. To budete mít za pokrm.“ 1. Mojžíšova 1,29. Když opustil ráj, aby se živil obděláváním půdy, postižené kletbou hříchu, dostal člověk povolení jíst také „polní byliny“. 1. Mojžíšova 3,18. {ZNP 153.3}

Strava, kterou pro nás vybral náš Stvořitel, zahrnuje obilniny, ovoce, ořechy a zeleninu. Tato potrava, upravená jednoduchým a přirozeným způsobem, je nejzdravější a nejvýživnější. Dodává tělu takovou životní sí­lu a vytrvalost a rozumu takovou svěžest, jakých se nedá dosáhnout při komplexnější a dráždivější stravě. {ZNP 153.4}"

Kdyby lidstvo v dnešní době žilo jednoduše, v souladu s přírodními zákony jako Adam a Eva na počátku, mělo by ve všem dostatek. Lidé by tolik netoužili po zbytečnostech a mohli by více pracovat podle Boží vůle. Sobectví a nestřídmost však přivedly na svět hřích a bídu. Na jedné straně panuje přebytek, na druhé nedostatek. {TV 233.3}

"Každé požehnání, které je nám poskytnuto, vyžaduje, abychom Původci všech udělených milostí odpověděli. Křesťan by se měl často zahledět do své minulosti a s vděčností vzpomenout vzácných darů, jež mu Bůh udělil, když ho podpořil ve zkoušce a otevřel před ním nové obzory ve chvíli, kdy vše se zdálo ztracené, když ho osvětlil v okamžiku, kdy už umdléval. Měl by tyto dary uznat za důkazy bdělé péče nebeských andělů. Tato nesčetná požehnání by ho měla přivést k pokorné otázce: „Čím se odplatím Hospodinu za všecka dobrodiní jeho mně učiněná? “ Žalm 116,12. {PP 131.1}

Všechen svůj čas, své nadání, svůj majetek měli bychom zasvětit Bohu, který nám dal v důvěře všechna tato požehnání. Kdykoli se nám dostane zvláštního daru, kdykoli je nám poskytnuta nová nebo neočekávaná milost, měli bychom uznat laskavost Boží, a to tak, že svou vděčnost vyjádříme nejen slovy, ale také — jako Jákob — dary a oběťmi. Tak jako neustále přijímáme Boží požehnání, tak také bychom měli ustavičně dávat. {PP 131.2}"

"Při práci musíme spolupracovat s Bohem. On nám dává zemi s jejími poklady; my je ale musíme uzpůsobit pro svoji potřebu a užitek. On způsobuje růst stromů, ale je na nás, abychom připravili dřevo, ze kterého se pak staví domy. On ukryl v zemi zlato a stříbro, železo a uhlí. My však musíme vynaložit úsilí, abychom je získali. {Vy 127.4}

Vysvětleme svým žákům, že Bůh sice všechno stvořil a stále to udržuje, ale zároveň nás vybavil mocí, ne nepodobnou té, kterou má on. Bylo nám dáno, abychom uměli do určité míry ovládat síly přírody. Tak jako Bůh vytvořil z chaosu krásnou Zemi, můžeme i my vnášet do chaosu krásu a řád. {Vy 127.5}"