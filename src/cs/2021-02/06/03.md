---
title: 'Tvému Potomstvu Dám Tuto Zemi!'
date: 03/05/2021
---

> <p></p>
> 11Dále mu Bůh řekl: „Já jsem Bůh všemohoucí. Ploď a množ se; vzejde z tebe národ a společenství pronárodů, i králové vzejdou z tvých beder. 12 Zemi, kterou jsem dal Abrahamovi a Izákovi, tu dám tobě; tvému potomstvu dám tuto zemi.“ (Gn 35,11.12)

> <p></p>
> 1Jestliže budeš opravdově poslouchat Hospodina, svého Boha, a bedlivě dodržovat všechny jeho příkazy, které ti dnes udílím, vyvýší tě Hospodin, tvůj Bůh, nad všechny pronárody země.

> <p></p>
> 15Jestliže však nebudeš Hospodina, svého Boha, poslouchat a nebudeš bedlivě dodržovat všechny jeho příkazy a nařízení, která ti dnes udílím, dopadnou na tebe všechna tato zlořečení… (Dt 28,1.15)

**Osobní studium**

Zaslíbení, že Bůh dá svému lidu – Izraeli – do dědictví zemi, bylo dáno nejdříve Abrahamovi a potom bylo zopakováno Izákovi a Jákobovi. Připomíná ho i Josef na své smrtelné posteli (Gn 50,24). Bůh Abrahamovi oznámil, že přejde čtyři sta let, než se tato země stane vlastnictvím jeho potomstva (Gn 15,13.16). Toto zaslíbení se začalo naplňovat za života Mojžíše a Jozua. Mojžíš připomenul Boží příkaz: „Hleď, předal jsem vám zemi. Jděte obsadit zemi, o níž Hospodin přísahal vašim otcům…“ (Dt 1,8).

`Jaké podmínky smlouvy měli Izraelci splnit? (Dt 28,1.15)`

První část Dt 28 mluví o požehnáních, která Izrael obdrží, když se bude řídit Boží vůlí. Druhá část kapitoly popisuje zlořečení, která ho postihnou v opačném případě. Tato zlořečení byla „většinou, i když ne zcela, jednoduše přirozenými následky působení hříchu… ‚Kdo zasévá pro své sobectví, sklidí zánik‘ (Ga 6,8). Je to něco podobného jako voda, která, když neproudí, stane se stokou; nebo jako hodiny, které se po určité době zastaví, jestliže je nenatáhneme; anebo jako planý strom, který vyroste, ale nepřináší dobré ovoce. Tak podobně i hřích – postupuje, přináší ovoce a jeho ‚konec je smrt‘ (Ř 6,21; ČSP).“ (The Pulpit Commentary: Deuteronomy, Peabody, MA: Hendrickson Publishers, 1985, sv. 3, s. 439)

Země, kde měli Izraelci žít, byla Božím darem, který si nijak nezasloužili. Přesto je ale zřejmé, že zaslíbení o budoucí zemi nebyla nepodmíněná. Byla součástí smlouvy. Izrael musel splnit svoji část. Když to neučiní, zaslíbení budou neplatná. Bůh jim víckrát řekl, že jestliže nebudou poslouchat, zaslíbená země jim bude odňata (Lv 26,27–33). Sotva si dokážeme přestavit, že by Bůh mohl být ještě konkrétnější.

**Aplikace**

`Jaké podmínky pro nás stanovil Bůh ve smlouvě, ve které nám zaslibuje věčný život v jeho království, v dokonalé, „zaslíbené zemi“? Jak těmto „podmínkám“ rozumíš ve světle skutečnosti, že i spasení je nezasloužený Boží dar, který není odměnou za naše skutky?`

---

#### Další čtení: Vybrané citace od Ellen Whiteové

Josef přežil svého otce o čtyřiapadesát let... Zažil vzrůst a blahobyt svého lidu a po celý svůj život si zachoval neochvějnou víru, že se Izraeli znovu dostane země zaslíbené od Boha. {PP 172.5}

Když viděl, že se blíží jeho konec, shromáždil kolem sebe své příbuzné. Ačkoli se mu v zemi faraónů dostalo všech poct, byl mu Egypt stále jen místem jeho vyhnanství; svým posledním skutkem dokázal, že jeho osud je spjat s Izraelem. Jeho poslední slova byla: „Bůh pak jistotně navštíví vás, a vyvede vás z země této do země, kterouž přísahal Abrahámovi, Izákovi a Jákobovi.“ A svatou přísahou zavázal dítky Izraele, že vezmou jeho kosti s sebou do země Kanaán... A tato rakev jako upomínka posledních slov Josefových připomínala Izraeli po celá další staletí, že jejich pobyt v Egyptě je jen dočasný, a obracela jejich naděje k zemi zaslíbené, neboť čas vysvobození jistě přijde. {PP 173.1}

Izraelci však toužili po světské slávě. Po vstupu do Kanánu se začali odchylovat od Božího zákona a přijímali zvyky pohanů. Marně je Pán Bůh varoval prostřednictvím proroků. Marně trpěli pod útlakem pohanů. Po každé nápravě následovalo ještě větší odpadnutí. {TV 15.4}

Kdyby byli Izraelci zůstali Bohu věrní, mohl Bůh uskutečnit svůj záměr, poctít je a povýšit. Kdyby byli poslušní, byl by je vyvýšil „nade všechny pronárody, které učinil“, byli by mu „chválou, věhlasem a okrasou“. 5. Mojžíšova 26,19. Mojžíš řekl: „Všechny národy země budou vidět, že se nazýváš Hospodinovým jménem, a budou se tě bát.“ „Když uslyší všechna tato nařízení, řeknou: ‚Jak moudrý a rozumný lid je tento veliký národ!‘“ 5. Mojžíšova 28,10; 5. Mojžíšova 4,6. {TV 15.5}