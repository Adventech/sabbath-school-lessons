---
title: 'Tebe Si Hospodin, Tvůj Bůh, Vyvolil…'
date: 02/05/2021
---

> <p></p>
> 6Jsi přece svatý lid Hospodina, svého Boha; tebe si Hospodin, tvůj Bůh, vyvolil ze všech lidských pokolení, která jsou na tváři země, abys byl jeho lidem, zvláštním vlastnictvím. 7Nikoli proto, že byste byli početnější než kterýkoli jiný lid, přilnul k vám Hospodin a vyvolil vás. Vás je přece méně než kteréhokoli lidu. 8Ale protože vás Hospodin miluje a zachovává přísahu, kterou se zavázal vašim otcům… (Dt 7,6–8a)

**Osobní studium**

Není pochyb o tom, že si Bůh vyvolil izraelský národ, aby byl na světě jeho zvláštním národem. Hebrejský pojem, který je použit v knize Deuteronomium, může znamenat také „vzácné vlastnictví“ i „mimořádný klenot“. Nezapomeňme na to, že toto rozhodnutí bylo v plné míře Božím činem, projevem jeho milosti. Lidé neudělali vůbec nic, čím by si tuto milost zasloužili. Ani nemohli, protože milost je něco, co dostáváme jako nezasloužený dar.

`Kromě textu Dt 7,6–8 si přečtěte také 16. ka­pitolu proroka Ezechiele, který vyvolení Izraele popisuje pomocí poetického obrazu. Jak na vás tyto myšlenky působí? Co se z nich můžeme naučit o Bohu, jeho vyvolení a milosti?`

„Proč si Hospodin vyvolil Izrael? Zůstává to pro nás záhadou. Byla to malá hrstka lidí bez bohaté kultury a velké prestiže. Neměli žádné výjimečné vlastnosti, které by odůvodňovaly jejich vyvolení. Byl to výlučně Boží čin… Prvotní příčina této volby spočívá v tajemství Boží lásky. Skutečností je, že Bůh miloval Izrael a vyvolil si ho, čímž respektoval svoje zaslíbení dané otcům… Bůh ho vyvedl z egyptského otroctví a zjevil mu svoji moc. Kéž by pochopil tyto významné skutečnosti a uvědomil si, že byl skutečně svatým a vzácným lidem. Jakýkoliv sklon z jeho strany vzdát se tohoto vznešeného postavení byl nanejvýš trestuhodný.“ (Thompson, J. A. Deuteronomy, London: Inter-Varsity ­Press, 1974, s. 130.131)

Izraelci měli podle Božího plánu jako kněží vést lidi prostřednictvím modlitby, chval a obětí blíže k Bohu. Jako prostředníci mezi Bohem a pohany měli být rádci, kazateli a proroky; měli být představiteli skutečného náboženství a příkladem posvěceného života.

**Aplikace**

`Hospodin si přál, aby měl Izrael mezi všemi národy mimořádné postavení. Jak je možné udržet si vědomí jedinečnosti, a přitom nepropadnout pýše? Jak se ti to daří ve tvém životě? Jak tuto myšlenku můžeme aplikovat na vlastní církevní společenství?`

---

#### Další čtení: Vybrané citace od Ellen Whiteové

Skrze vyvolený národ zamýšlel Bůh dát požehnání všemu lidstvu. „Vinice zajisté Hospodina zástupů dům Izraelský jest, a muži Judští révové milí jemu. Očekával pak soudu, a aj, nátisk; spravedlnosti, a aj, křik.“ Izajáš 5,7. {PK 10.4}

Tomuto národu byla svěřena proroctví Boží. Byl ohražen přikázáními zákona Božího, věčnými zásadami pravdy, spravedlnosti a čistoty. Poslušnost těchto zásad měla být jeho ochranou, neboť ho spasí, aby se sám nezahubil hříšným počínáním. A jako věž na vinici postavil Bůh uprostřed země svůj svatý chrám. {PK 10.5}

Úmyslem Božím však bylo, aby zjevením jeho povahy skrze Izrael bylo k němu přivedeno všechno lidstvo. Celému světu se mělo dostat pozvání evangelia. Poučením o obětní službě měl být Kristus vyvýšen před národy a všichni, kdož k němu vzhlédnou, zachovají život. Všichni ti, kteří jako Ráb Kananejská a Rút Moábská se odvrátili od modloslužebnictví k uctívání pravého Boha, se měli připojit k vyvolenému lidu Božímu. Až počet Izraele vzroste, měli rozšiřovat své hranice, až posléze jejich království zahrne celý svět. {PK 11.1}

Ve všem tom, jak Bůh jednal se svým národem, nalézáme nejpádnější důkazy přísné a nestranné spravedlnosti Boží, spojené s láskou a milosrdenstvím. Nalézáme je v celých dějinách hebrejského národa. Bůh udělil Izraeli velká požehnání. Lásku a laskavost, kterou Bůh projevoval k Izraeli, dojemně líčí Písmo svaté. „Jako orlice ponouká orličátek svých, sedí na mladých svých, roztahuje křídla svá, béře je, a nosí je na křidlách svých, tak Hospodin sám vedl jej.“ 5. Mojžíšova 32,11.12. A přesto jak rychle a přísně jej trestal za jeho přestoupení! {PP 350.1}

Nekonečná láska Boží se projevuje v tom, že dal svého jednorozeného Syna, aby vykoupil ztracené lidstvo. Kristus přišel na zemi, aby lidem zjevil povahu svého Otce a jeho život byl pln skutků božské lásky a slitování. A přesto Kristus sám prohlašuje: „Dokudž nepomine nebe i země, jediná literka aneb jeden puntík nepomine z zákona.“ Matouš 5,18. {PP 350.2}