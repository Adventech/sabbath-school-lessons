---
title: 'Věrnost Smluvní Dohodě'
date: 04/05/2021
---

> <p></p>
> Ale [Izraelci] neposlouchali, ucho nenaklonili; každý žil podle svého zarputilého a zlého srdce. Proto na ně uvedu všechna slova této smlouvy, kterou jsem přikázal plnit, ale oni ji neplnili. (Jr 11,8)

**Osobní studium**

V uvedeném textu Bůh říká, že na ně uvede „všechna slova této smlouvy“. Tento výrok nezní pozitivně. I když máme sklon myslet si, že smlouva je pouze nabídka něčeho dobrého, má i druhou stranu. Vidíme to u Noe­ma. Bůh mu nabídl něco nádherného – záchranu před zkázou. Aby však Noe obdržel zaslíbení Boží milosti, musel poslechnout. Kdyby neposlechl, naplnila by se druhá část smlouvy.

`Srovnejte dnešní úvodní verš s textem Gn 6,5, který mluví o stavu lidstva před potopou. Můžeme nějak ovlivnit stav našeho srdce? Jak?`

Naneštěstí, dějiny Izraele se většinou opakovaly podle následujícího schématu: Odpadnutí, Boží soudy, pokání a určité období poslušnosti. Jen na krátkou dobu za vlády Davida a Šalomouna ovládali Izraelci zaslíbenou zemi v plném rozsahu.

Přečtěte si, co je o odpadnutí Izraele napsáno u proroka Jeremjáše: „Jestliže muž propustí svou ženu a ona od něho odejde a vdá se za jiného, smí se k ní znovu vrátit? Což by tím země nebyla nesmírně potřísněna? Smilnila jsi s mnoha druhy, avšak vrať se ke mně, je výrok Hospodinův. (…) Jako žena věrolomně opouští svého druha, tak věrolomně jste se zachovali vůči mně, dome izraelský, je výrok Hospodinův“ (Jr 3,1.20).

Tato slova nám připomínají skutečnost, o které jsme již mluvili: Smlouva, kterou chce s námi Bůh uzavřít, není jen nějaká studená právní dohoda mezi dvěma obchodníky, kde každý chce získat to nejlepší pro sebe. Tento smluvní vztah je závazný. Tak závazný a svatý jako manželství. To je důvod, proč Bůh používá právě tento obraz.

Problém je však v tom, že odpadnutí Izraele mělo svoje kořeny v přerušení osobního vztahu s Bohem. Když se narušil vztah, následovala neposlušnost, která jim přinesla trest.

**Aplikace**

`Proč tak lehce upadáme do hříchu a neposlušnosti právě tehdy, když náš vztah s Bohem není v pořádku? Jak můžeme pěstovat a rozvíjet hluboký a láskyplný vztah s Bohem?`

---

#### Další čtení: Vybrané citace od Ellen Whiteové

Jde o projev nevěry církve vůči Kristu, jestliže připustí, aby namísto důvěry a lásky se v lidském srdci uhnízdil pouhý zájem o světské věci. Bible to přirovnává k porušení manželského slibu. Také hřích, kterého se Izrael dopustil tím, že odešel od svého Boha, je znázorněn tímto obrazem. Obdivuhodná Boží láska, kterou odmítli, je popsána tak dojemně: „Přísahal jsem ti a vešel s tebou v smlouvu, je výrok Panovníka Hospodina, a stala ses mou.“ „Stala ses nesmírně krásnou a dosáhla jsi královských poct. Tvé jméno proniklo mezi pronárody pro tvou krásu; byla dokonalá pro důstojnost, kterou jsem na tebe vložil… Ty jsi však spoléhala na svou krásu a zhanobila jsi své jméno smilstvem.“ „Jako žena věrolomně opouští svého druha, tak věrolomně jste se zachovali vůči mně, dome izraelský, je výrok Hospodinův.“ „Jako cizoložná manželka brala sis cizí místo svého muže.“ Ezechiel 16,8.13-15.32; Jeremjáš 3,20. {VDV 252.1}

Bůh nás miluje nevýslovnou láskou. Naše láska vůči němu se probudí v okamžiku, kdy začneme chápat, co je skutečná šířka a délka, výška a hloubka Kristovy lásky, která přesahuje každé poznání. Naše zatvrzelé srdce se stane přístupnějším a pokornějším, když se nám ukáže Kristova úžasná dobrota a poznáme, jak nás miloval v době, když jsme byli ještě hříšníci. Hříšník se mění a stává se Božím dítětem. Bůh nepoužívá násilných opatření, ale láskou vypuzuje hřích ze srdce člověka. Láskou mění pýchu v pokoru, nepřátelství a nevíru v lásku a důvěru. {MON 47.5}