---
title: 'Duchovní Izrael'
date: 06/05/2021
---

> <p></p>
> 26Vy všichni jste přece skrze víru syny Božími v Kristu Ježíši. 27Neboť vy všichni, kteří jste byli pokřtěni v Krista, také jste Krista oblékli. 28Není už rozdíl mezi židem a pohanem, otrokem a svobodným, mužem a ženou. 29Vy všichni jste jedno v Kristu Ježíši. Jste-li Kristovi, jste potomstvo Abrahamovo a dědicové toho, co Bůh zaslíbil. (Ga 3,26–29)

**Osobní studium**

Bez ohledu na chyby a nedostatky starověkého Izraele se Bůh nevzdal plánu mít věrný lid, který mu bude sloužit. Starý zákon ve skutečnosti očekává na chvíli, kdy Bůh ustanoví duchovní Izrael – Židy a pohany, kteří budou hlásat evangelium celému světu.

**Na základě výše uvedených veršů se zamyslete nad následujícími otázkami**:

`O jakém zaslíbení mluví Pavel v Ga 3,29?`

`Co rozhoduje o tom, zda se člověk stane dědicem těchto zaslíbení?`

`Co to znamená být „jedno v Kristu“?`

Jako syn Abrahama se Kristus stal v urči­tém smyslu dědicem smluvních zaslíbení. Při odevzdání našeho života Kristu při křtu získáváme jeho prostřednictvím právo mít účast na zaslíbeních daných Abrahamovi. Všechno, co Bůh zaslíbil Abrahamovi, nacházíme v Kristu a přivlastňujeme si jeho zaslíbení – a to ne díky národnosti, původu nebo pohlaví, ale prostřednictvím milosti, kterou nám Bůh uděluje, jestliže mu důvěřujeme celým srdcem.

„Dar zaslíbený Abrahamovi a jeho semeni neznamenal jen zemi Kanaán, ale zahrnoval celou zemi. Apoštol praví: ‚Zaslíbení, že dostane svět za dědictví, nebylo dáno Abra­hamovi a jeho potomstvu na základě zákona, nýbrž na základě spravedlnosti z víry‘ (Ř 4,13). A Bible jasně říká, že zaslíbení daná Abrahamovi splní Kristus. Všichni, kteří náleží Kristu, jsou ‚potomstvo Abrahamovo a dědicové toho, co Bůh zaslíbil‘ (Ga 3,29), dědici ‚dědictví nehynoucího, neposkvrněného a nevadnoucího‘ (1Pt 1,4), dědici země prosté kletby hříchu.“ (PP 170; PP 117–117)

Toto zaslíbení se doslova naplní, až budou svatí žít na nové zemi navěky s Kristem.

**Aplikace**

`Co pro tebe znamená vědomí, že se díky Kristu můžeš stát také „Abrahamovým potomkem“ a „dědicem“ toho, co zaslíbil jemu a jeho národu? Co z toho pro tebe vyplývá?`

---

#### Další čtení: Vybrané citace od Ellen Whiteové

Církev je Boží pevnost a útočiště uprostřed vzpurného světa. Zradit ji znamená zpronevěřit se Bohu, který vykoupil lidstvo krví svého jednorozeného Syna. Pozemská církev tvořená věřícími lidmi zde byla již od počátku. V každé době žili lidé, kteří střežili pravdu a spolehlivě svědčili o Bohu generaci, v níž žili. Hlásali varovné poselství, a když se museli svého úkolu vzdát, ujali se jej jiní. Bůh s těmito svědky uzavřel smlouvu, a sjednotil tak pozemskou církev s církví v nebi. Vyslal své anděly, aby církvi sloužili, takže brány pekel nemohou jeho lid přemoci. {PNL 10.2}

Bůh zachoval svou církev i v dobách pronásledování, sporů a temnoty. Nepotkalo ji nic zlého, na co by ji Bůh předem nepřipravil; Boží dílo se nesnažil překazit žádný protivník, s nímž by Bůh nepočítal. Všechno se naplnilo tak, jak Bůh předpověděl. Bůh svou církev neopustil. Vše, co se mělo stát, oznámil v proroctvích a vše, co proroci skrze jeho Ducha předpověděli, se také naplnilo. Uskuteční se všechny jeho záměry. Boží zákon je podstatou Boží vlády a žádné síly zla jej nemohou zničit. Bůh je původcem a strážcem pravdy; a pravda zvítězí nad všemi protivníky. {PNL 10.3}

Dnešní Izrael Boží, jehož příslušníci jsou zástupci nebes a tvoří pravou církev Kristovu, musí být silný, protože na něm spočívá úkol dokončil dílo, jež bylo svěřeno člověku, a uvádět v den konečné odměny. Ovšem vlivy, které působily proti Izraeli v době, kdy vládl Šalomoun, působí i dnes. Síly nepřítele vší spravedlnosti jsou v plné pohotovosti a jen mocí Boží lze dobýt vítězství. {PK 49.3}