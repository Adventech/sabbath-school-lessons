---
title:  'Podněty K Zamyšlení'
date:  16/04/2021
---

Přečti si 7. kapitolu „Potopa“ (PP 90–104; NUD 36–42) a 8. kapitolu „Nový začátek“ ­(PP 105–110; NUD 43–45) v knize Na úsvitu dějin.

„Duha, přírodní fyzikální jev, byla vhodným symbolem Božího zaslíbení – už nikdy nezničit zemi potopou. Vzhledem k tomu, že klimatické podmínky země byly po potopě úplně odlišné, déšť ve většině částí světa nahradil předešlou blahodárnou rosu zavlažující zemi. Bylo však potřebné něco, co vždy, když začne pršet, zažene strach člověka. Duchovním pohledem vidíme v tomto přírodním úkazu Boží zjevení sebe (Ř 1,20). Duha je pro věřícího důkazem toho, že déšť přinese požehnání, ne celosvětovou zkázu.“ (1BC 265)

**Otázky k rozhovoru**

`1. 	Jaký byl podle tebe hlavní důvod pro příchod potopy?`

`2. 	Noe varoval lidi před blížící se záhubou. Cílem jeho výstrah bylo pomoci lidem uvědomit si svůj problém, aby mohli být zachráněni. Jakou roli má mít „ostatek“ v závěru dějin?`

`3. 	Proč lidé často více milují tmu než světlo? (J 3,19; 12,42.43)`

**Shrnutí**

V tomto úkolu jsme si všimli, že smlouvy, které Bůh uzavřel s Noemem, jsou prvními jasně vyjádřenými smlouvami v Bibli. Zjevují jeho laskavý zájem o lidskou rodinu a jeho touhu vstoupit do spásného vztahu s nimi. Bůh opětovně potvrdil svoji smlouvu s Noemem. Závazek, který z ní pro Noema vyplýval, ho chránil před všeobecným odpadnutím. Tato smlouva představovala pro něho a pro celou jeho rodinu záchranu před pustošícím soudem potopy.

„Toto znamení (duha) na oblacích je symbolem Boží milosti a dobroty k člověku. Slouží k tomu, aby se utvrdila víra všech a upevnila jejich důvěra v Boha. I přesto, že Bůh dopustil, aby byla země zničena potopou, ještě stále ji zahrnuje svým milosrdenstvím.“ (SR 71)

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.