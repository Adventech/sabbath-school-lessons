---
title: 'Duha – Znamení Smlouvy'
date: 14/04/2021
---

> <p></p>
> 12Dále Bůh řekl: „Toto je znamení smlouvy, jež kladu mezi sebe a vás i každého živého tvora, který je s vámi, pro pokolení všech věků: 13Položil jsem na oblak svou duhu, aby byla znamením smlouvy mezi mnou a zemí. 14Kdykoli zahalím zemi oblakem a na oblaku se ukáže duha, 15rozpomenu se na svou smlouvu mezi mnou a vámi i veškerým živým tvorstvem, a vody již nikdy nezpůsobí potopu ke zkáze všeho tvorstva. 16Ukáže-li se na oblaku duha, pohlédnu na ni a rozpomenu se na věčnou smlouvu mezi Bohem a veškerým živým tvorstvem, které je na zemi.“ 17Řekl pak Bůh Noemu: „Toto je znamení smlouvy, kterou jsem ustavil mezi sebou a veškerým tvorstvem, které je na zemi.“ (Gn 9,12–17)

**Osobní studium**

Jen málo přírodních úkazů je hezčích než duha. Kdo by si nepamatoval údivem a překvapením doširoka otevřené dětské oči při pohledu na krásné barvy duhy na obloze! Jako by to byla nějaká tajná brána do nebe. I nám dospělým se nejednou zatají dech při pohledu na neobyčejně krásnou souhru barev na obloze. Není divu, že i dnes používají duhu jako symbol různé subjekty, a to od politických organizací, kultů, rockových skupin až po cestovní kanceláře. Z fyzikálního hlediska vzniká duha odrazem a lomem slunečních paprsků v dešti. Tento nádherný oblouk jemných barev se dodnes dotýká citlivých strun našeho srdce a naší mysli. A to jistě Bůh chtěl.

Proč Bůh vybral právě symbol duhy? Co měla lidem připomínat? (Gn 9,12–17)

Bůh dal duhu jako znamení „své smlouvy“. Je zajímavé, že i v tomto případě používá slovo „smlouva“, neboť je použito v jiném smyslu než na ostatních místech. Na rozdíl od smlouvy s Abrahamem nebo smlouvy z hory Sínaj nejsou v tomto případě uvedeny žádné konkrétní závazky vyplývající pro ty, kterým má tato smlouva přinést užitek. Boží slova jsou adresována všem lidem a „živým tvorům“ (v. 15). Je to smlouva „pro pokolení všech věků“ (v. 12). Boží slova jsou univerzální a týkají se všech bez ohledu na to, zda se někdo rozhodne Boha poslouchat nebo ne. V tomto smyslu se výraz „smlouva“ nepoužívá na žádném jiném místě Bible. V ostatních případech se dotýká vztahu mezi Bohem a člověkem.

**Aplikace**

`Jaký význam má pro tebe dnes, ve 21. století, když na obloze vidíš duhu? Vnímáš ji jen jako přírodní jev? Nebo jen jako připomínku dávného příběhu? Je s ní spojeno i nějaké poselství pro tebe, do dnešní doby?`

---

#### Další čtení: Vybrané citace od Ellen Whiteové

V radosti nad svou záchranou nezapomněl Noe na toho, jehož milostivou péčí byl ušetřen. První, co učinil, když vystoupil z archy, bylo, že postavil oltář a nabídl velkou oběť po jednom z čistých zvířat a ptáků, aby tak dal Bohu najevo svou vděčnost za své osvobození a osvědčil svou víru v Krista. Tato oběť nalezla zalíbení u Hospodina a přinesla požehnání nejen patriarchovi a jeho rodině, ale všem, kteří budou žít na zemi. „Zachutnal Hospodin vůni tu příjemnou, a řekl Hospodin v srdci svém: Nebudu více zlořečiti zemi pro člověka… Dokavadž země trvati bude, setí a žeň, studeno i horko, léto i zima, den také a noc nepřestanou.“ 1. Mojžíšova 8,21.22. V tom je poučení pro všechna další pokolení. Noe vstoupil na zpustlou zemi a dříve, než si vystavěl dům, zbudoval oltář Bohu. Dobytka měl málo a udržel jej s vynaložením velkého úsilí. A přece s radostí obětoval Hospodinu část na důkaz, že vše patří Bohu. Právě tak má být naší první starostí přinést dobrovolnou oběť Bohu. Každý důkaz jeho milosrdenství a lásky k nám bychom měli vděčně uznat a prokazovat skutky vděčnosti a dary pro dílo Boží. {PP 68.4}