---
title:  'Podněty K Zamyšlení'
date:  23/04/2021
---

Na doplnění si můžeš přečíst kapitolu „Abraham“ v knize Na úsvitu dějin (PP 125–131; NUD 52–55) a 19. kapitolu „Židé a pohané“ v knize Poslové naděje a lásky (AA 188–200; PNL 109–116).

Duha zůstane znamením Božího zaslíbení až do konce světa, znamení obřízky nikoli. Podle apoštola Pavla dostal Abraham obřízku jako znak spravedlnosti, kterou přijal vírou v Boha (Ř 4,11). Jak však staletí plynula, obřízkou se začalo vyjadřovat spasení poslušností zákona. V novozákonní době obřízka ztratila svůj význam. Nahradila ji víra v Ježíše Krista, která vede k poslušnosti a ke změně života (Ga 5,6; 6,15; 1K 7,18.19). Skutečně „obřezaní“ jsou ti, kdo ze srdce uctívají Boha (Fp 3,3; Ř 2,28.29).

„Také dnes jsou mnozí zkoušeni tak jako Abraham. Boží hlas k nim sice nemluví přímo z nebe, ale Bůh je volá prostřednictvím učení svého slova a prostřednictvím událostí Prozřetelnosti. Jsou třeba požádáni, aby opustili svou kariéru, která slibuje bohatství a pocty, nebo aby odešli od příbuzných a nastoupili cestu, která se jeví jako cesta sebezapření a oběti. Bůh má pro ně určitou práci a vliv přátel a příbuzných by jí byl na překážku.

Kdo je připraven vzdát se na zavolání Prozřetelnosti vysněných plánů, přijmout nové povinnosti a vstoupit na neznámá pole? Ten, kdo to udělá, má Abrahamovu víru a bude se s ním podílet na ‚přenesmírné váze věčné slávy‘ (2K 4,17). ‚Soudím totiž, že utrpení nynějšího času se nedají srovnat s budoucí slávou, která má být na nás zjevena‘ (Ř 8,18).“ (PP 126.127; NUD 52.53)

**Otázky k rozhovoru**

`1. 	Jaký je podle vás správný a vyvážený vztah mezi vírou a skutky? Je možné, aby existovalo jedno bez druhého? Jestliže ne, proč?`

`2. 	Co to znamená mít Abrahamovu víru?`

`3. 	Používá Pán Bůh i dnes podobné výzvy, jaké adresoval Abrahamovi?`

**Shrnutí**

Bůh pozval Abrahama, aby spolu prožívali jedinečný přátelský vztah. Smyslem této smlouvy bylo zjevit Abrahamovi plán záchrany světa, který měl představovat zase dalším lidem kolem sebe.

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.