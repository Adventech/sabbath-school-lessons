---
title: 'Iniciátor Smlouvy – „hospodin“'
date: 18/04/2021
---

> <p></p>
> A řekl mu: „Já jsem Hospodin, já jsem tě vyvedl z Kaldejského Uru, abych ti dal do vlastnictví tuto zemi.“ (Gn 15,7)

**Osobní studium**

Jména se někdy podobají obchodním značkám. Často se stává, že když slyšíme nějaké jméno, automaticky si ho spojíme s určitými vlastnostmi. Jaké povahové rysy vám přijdou na mysl například při těchto jménech: Albert Einstein, Martin Luther King, Gándhí anebo Dorkas? Každé z nich se pojí s určitými vlastnostmi a ideály. „Židé vždy vnímali jméno jako vyjádření buď individuální vlastnosti dotyčného člověka, jako odraz myšlenek a emocí toho, kdo toto jméno dával, nebo okolností, za jakých bylo toto jméno dáno.“ (1BC 523)

Když Bůh poprvé vstoupil do smluvního vztahu s Abramem, představil se mu jménem, které hebrejský text vyjadřuje písmeny JHVH. (Jelikož jej po staletí Židé z úcty raději nevyslovovali, neznáme dnes s jistotou přesnou výslovnost – snad Jahve či Jehova.) Toto jméno, kterým se Bůh představil, se ve Starém zákoně vyskytuje 6828krát. Zdá se, že nejde o nějaké „tajuplné“ či „magické“ jméno, ale o vyjádření toho, jakým Bohem je. Je zřejmé, že v hebrejštině je toto jméno odvozeno od slovesného kořene h–j–h, který znamená „být“. V tomto případě by mohlo popisovat toho, který je „Věčný“, stále a skutečně „Existující“, na rozdíl od pohanských bohů, kteří kromě představ svých uctívačů ve skutečnosti neexistují.

Starý český výraz „Hospodin“, který i dnes pro Boha používá většina Biblí, původně znamenal „Pán“ a odpovídal tomu, jak je Bůh (JHVH) označován v řeckém překladu Starého zákona (řecké kyrios také znamená „Pán“). I toto slovo má vyjadřovat jeho velikost a jedinečnost ve srovnání s čímkoliv a kýmkoliv.

Když později Bůh osloví Mojžíše (Ex 3,14), vysvětlí mu blíže význam svého symbolického jména: „JSEM, KTERÝ JSEM“. Tím chce vyjádřit realitu své nepodmíněné existence a poukázat na trvalou existenci svojí vlády – on je Pánem od minulosti přes přítomnost až po budoucnost.

Když Bůh uzavíral s Abramem svou smlouvu, chtěl, aby poznal jeho jméno, protože toto jméno vyjadřovalo jeho totožnost, podstatu a charakter. Vyjadřovalo, kdo do této smlouvy vstupuje.

**Aplikace**

`Jaké představy ve vás vyvolává jméno Hospodin (JHVH)? Co ti připomíná toto jméno – lásku, dobrotu a starostlivost, nebo strach, přísnost a trest?`

---

#### Další čtení: Vybrané citace od Ellen Whiteové

Toto je Boží slovo pro nás: „Požehnám tě…, a budeš požehnáním.“ 1. Mojžíšova 12,2. {ZNP 214.12}

To jsou úžasná slova, která se jen stěží dají pochopit. Stvořitel všech světů miluje ty, kdo se odevzdají jeho službě, tak, jak miluje svého Syna. Právě zde a právě v této chvíli je nám udělována milostivá Boží přízeň v tak podivuhodném rozsahu. Bůh nám dává Světlo a Majestát nebes a s ním nás zahrnuje všemi nebeskými poklady. Nejenže nám slibuje krásný věčný život, ale obdarovává nás královskými dary už i v tomto životě. Jako od příjemců jeho milosti od nás žádá, abychom užívali všechno, co zušlechťuje, rozvíjí a povznáší náš charakter. Bůh chce, aby mladí lidé byli uschopněni jeho mocí a postavili se pod Kristovu korouhev potřísněnou krví. Čeká, že budou pracovat tak, jak pracoval Kristus, že povedou lidi na bezpečné cesty a že postaví nohy mnohých na Skálu věků. {ZNP 214.14}

Všichni, kdo se snaží působit v souladu s Božím plánem výchovy, obdrží od Boha milost, pomoc, jeho stálou přítomnost a sílu. Bůh každému říká: {ZNP 215.1}