---
title: 'Iniciátor Smlouvy – „bůh Všemohoucí“'
date: 19/04/2021
---

> <p></p>
> 1Když bylo Abramovi devětadevadesát let, ukázal se mu Hospodin a řekl: „Já jsem Bůh všemohoucí, choď stále přede mnou, buď bezúhonný! 2Mezi sebe a tebe kladu svou smlouvu; převelice tě rozmnožím.“ 3Tu padl Abram na tvář a Bůh k němu mluvil: 4„Já jsem! A toto je má smlouva s tebou: Staneš se praotcem hlučícího davu pronárodů. 5Nebudeš se už nazývat Abram; tvé jméno bude Abraham. Určil jsem tě za otce hlučícího davu pronárodů. 6Převelice tě rozplodím a učiním z tebe pronárody, i králové z tebe vzejdou.“ (Gn 17,1–6)

**Osobní studium**

Hospodin se Abramovi několikrát zjevil už předtím (Gn 12,1.7; 13,14; 15,1.7). V úvodních verších čteme, že se Abramovi opět zjevuje a představuje se mu tentokrát jako „Bůh všemohoucí“ (hebr. el–šadaj). S tímto označením se v biblickém kontextu setkáváme jen v knihách Genesis a Jób. Jméno „Bůh všemohoucí“ pravděpodobně vyjadřuje kontrast mezi mocí a silou Boha, a slabostí a křehkostí lidstva.

`Proč Pán Bůh připomíná v této chvíli Abramovi právě svoji sílu a moc? (Gn 17,1–6)`

S tímto stejným jménem se později setkáváme i v Gn 28,3, kde Izák žehná Jákobovi těmito slovy: „Kéž ti Bůh všemohoucí požehná, rozplodí tě a rozmnoží. Bude z tebe společenství lidských pokolení.“ Podobné zaslíbení nacházíme také i v Gn 35,11 („Já jsem Bůh všemohoucí. Ploď a množ se; vzejde z tebe národ a společenství pronárodů, i králové vzejdou z tvých beder.“) a 49,25 („Kéž pomáhá tobě, kéž ti Všemohoucí žehná shora hojným požehnáním nebes…“).

Všechno to jsou statě, které mluví o Bo­ží štědrosti a velkorysosti: Bůh je silný a mocný; je to Bůh nevyčerpatelného bohatství, o které se chce podělit s těmi, kteří ho ve víře a poslušnosti hledají. Takový je Bůh, který chtěl tehdy uzavřít s Abramem smlouvu.

**Aplikace**

`Jaký význam má pro tebe vědomí, že se tvůj nebeský Otec nazývá také „Bůh všemohoucí“?`