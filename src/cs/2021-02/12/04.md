---
title: 'Abrahamova Víra I'
date: 15/06/2021
---

> <p></p>
> Abram Hospodinovi uvěřil a on mu to připočetl jako spravedlnost. (Gn 15,6)

> <p></p>
> 1Co tedy řekneme o Abrahamovi, našem tělesném praotci? Čeho dosáhl? 2Kdyby Abraham dosáhl spravedlnosti svými skutky, měl by se čím chlubit – ale ne před Bohem! 3Co říká Písmo? ,Uvěřil Abraham Bohu, a bylo mu to počítáno za spravedlnost.‘ 4Kdo se vykazuje skutky, nedostává mzdu z milosti, nýbrž z povinnosti. 5Kdo se nevykazuje skutky, ale věří v toho, který dává spravedlnost bezbožnému, tomu se jeho víra počítá za spravedlnost. (Ř 4,1–5)

**Osobní studium**

Text zapsaný v Gn 15,6 je jedním z nejhlubších výroků v celém Písmu. S některými dalšími texty tvoří základ klíčové pravdy biblického náboženství – ospravedlnění vírou. Byl napsán staletí před tím, než podobná slova napsal Pavel v dopise Římanům. To všechno je důkazem toho, že od Edenu až doposud existuje jeden jediný způsob, jak být spasen.

Bezprostřední kontext verše nám pomáhá pochopit, jak velká byla Abrahamova víra. Uvěřil Božímu zaslíbení, že bude mít syna, i přesto, že ho jeho věk přesvědčoval o tom, že je to už nemožné. Je to víra, která si uvědomuje svoji úplnou bezmocnost; víra, která požaduje úplně se vzdát sebe; víra, která žádá bezvýhradně se podřídit Bohu; víra, která vede k poslušnosti. Takovou víru měl Abraham. Byla to víra, která se mu počítala „za spravedlnost“.

`Jak rozumíte tomu, že Bůh Abramovi jeho víru „připočetl jako spravedlnost“? (Gn 15,6; Ř 4,1–5)`

Jakkoliv byl Abrahamův život životem víry a poslušnosti, přece jen to nebyl život dokonalé víry a dokonalé poslušnosti. Čas od času se objevily slabiny v jedné i druhé oblasti. Důležité přitom je uvědomit si, že spravedlnost, která nás spasí, je spravedlnost, která nám je připsána nebo „připočítána“. To znamená, že v Božích očích jsme přes naše slabosti spravedliví. Nebeský Bůh na nás pohlíží jako na spravedlivé, i když takoví nejsme. Tak to bylo i v případě Abra­hama a tak to bude v případě všech, kteří k němu přijdou ve víře Abrahamově.

**Aplikace**

`Je pro tebe lehké přijmout, že ke spáse stačí uvěřit Bohu? Co to znamená ve tvém životě? Je to jenom souhlas s nějakou informací? Nebo něco víc?`

---

#### Další čtení: Vybrané citace od Ellen Whiteové

Táž smlouva byla obnovena Abrahámovi zaslíbením: „Požehnáni budou v semeni tvém všickni národové země.“ 1. Mojžíšova 22,18. Toto zaslíbení naznačuje příchod Krista. Abrahám je tak chápal (viz Galatským 3,8.16) a věřil v Krista, který přinese odpuštění hříchů. Právě pro tuto svou víru byl pokládán za spravedlivého. Úmluva s Abrahámem také udržovala moc zákona Božího... Svědectví Boží o věrném služebníku božím zní: „Uposlechl Abrahám hlasu mého, a ostříhal nařízení mých, ustanovení mých a zákonů mých.“ 1. Mojžíšova 26,5. {PP 272.1}