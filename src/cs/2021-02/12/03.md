---
title:  '„vykoupení“ Bezmocných'
date:  14/06/2021
---

> <p></p>
> 18Víte přece, že jste z prázdnoty svého způsobu života, jak jste jej přejali od otců, nebyli vykoupeni pomíjitelnými věcmi, stříbrem nebo zlatem, 19nýbrž převzácnou krví Kristovou. On jako beránek bez vady a bez poskvrny 20byl k tomu předem vyhlédnut před stvořením světa a přišel kvůli vám na konci časů. (1Pt 1,18–20)

> <p></p>
> 12Kdo má Syna, má život; kdo nemá Syna Božího, nemá život. 13Toto píšu vám, kteří věříte ve jméno Syna Božího, abyste věděli, že máte věčný život. (1J 5,12.13)

**Osobní studium**

`Proč apoštol Petr používá pro popis naší záchrany v Kristu výraz „vykoupení“? Jakou myšlenku tím chce vyjádřit? (1Pt 1,18–20)`

Když Petr mluví o Kristově smiřující smrti na kříži, myšlenkou „výkupného“ se vrací do doby otroctví, kdy se otrok po zaplacení určité sumy (většinou platil někdo z příbuzných) mohl stát svobodným. Svojí „drahou krví“, tedy svou zástupnou a dobrovolnou smrtí na Golgotě, nás Kristus vykoupil z otroctví hříchu a smrti. To je v podstatě základ každé smlouvy. Bez toho by byla smlouva neplatná. Musela by se anulovat, protože Bůh by nemohl splnit svoji část dohody – dát dar věčného života všem, kteří uvěřili.

Apoštol Jan napsal svým křesťanským přátelům: „Toto píšu vám, kteří věříte ve jméno Syna Božího, abyste věděli, že máte věčný život“ (1J 5,13). Máme příslib věčného života, a pokud mu uvěříme, můžeme mít i jeho jistotu. Ježíš opravil trhlinu, která zapříčinila ztrátu věčného života. Jak? Jen Stvořitel svojí spravedlností a nekonečnou cenou mohl zrušit dluh, který jsme měli vůči porušenému zákonu – to byla ta trhlina zapříčiněná hříchem. Vždyť co by to bylo za Boží věčný morální zákon, kdyby nějaká smrtelná, stvořená bytost mohla tento dluh zaplatit? Jen někdo rovný samotnému Bohu, v němž existoval život nevypůjčený, neodvozený a věčný, mohl zaplatit výkupné, a tak nás osvobodit od dluhu, který máme vůči zákonu. Tímto způsobem se naplňují všechna smluvní zaslíbení; takto můžeme mít i dnes zaslíbení věčného života a být vykoupeni z hříchu a smrti.

**Aplikace**

`Co to znamená mít Božího Syna? (1 J 5,12) Je pro tebe myšlenka záchrany díky Ježíši možností, nadějí, zbožným přáním a touhou, nebo už jistotou?`