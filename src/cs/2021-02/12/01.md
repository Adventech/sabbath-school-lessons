---
title: 'Boží Láska A Lidská Víra'
date: 12/06/2021
---

> <p>Základní verš</p>
> „Je jasné, že nikdo není před Bohem ospravedlněn na základě zákona, neboť čteme: Spravedlivý bude živ z víry.“ (Ga 3,11)

Asi v 7. století před Kristem napsal řecký básník Homér slavnou Odysseu – příběh velkého hrdiny Odyssea, který se vydá po dobytí města Tróji v Trojské válce na desetiletou zpáteční cestu do své rodné Ithaky. Cesta domů mu trvá velmi dlouho. Překonává ztroskotání lodi, vzpoury, bouře, čelí různým obludám a dalším překážkám, které mu brání dorazit do cíle. Nakonec, když bohové usoudí, že jeho trápení bylo dostatečným trestem za jeho chyby, shodnou se na tom, že vyčerpanému hrdinovi dovolí vrátit se domů k rodině.

V jistém smyslu se podobáme Odysseovi. Také jsme na dlouhé cestě domů. Na rozdíl od Odyssea však nikdy nebudeme „trpět dost“, abychom si za to něco zasloužili – například návrat domů. Vzdálenost mezi nebem a zemí je pro nás příliš velká na to, abychom ji překonali odčiněním našich chyb. Jestliže se dostaneme domů, potom jedině z milosti Boží. V souvislosti s tím je smlouva klíčovým projevem Boží milosti v našich životech.

**Osnova lekce**

Při studiu tohoto týdne se zaměříme jak na Boží lásku projevenou v jeho smlouvě s lidmi, tak na víru, která je lidskou odpovědí na Boží milost.

I. 	Boží láska – základ jeho smlouvy s lidmi

• Kříž jako nejvyšší projev Boží lásky (neděle)

• Vykoupení bezmocných hříšníků (pondělí)

II.	Víra/důvěra – náš „podpis“ na této smlouvě

• Abrahamova víra/důvěra v Boží milost (úterý, středa)

• Naše důvěra v Boží zaslíbení (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Další čtení: Vybrané citace od Ellen Whiteové

Židé učili, že hříšník musí nejprve činit pokání, a pak mu Bůh projeví svou lásku. Pokání považovali za prostředek, jak může člověk získat přízeň nebes. Právě tento názor vedl farizeje, že s hněvem i údivem prohlásili: „On přijímá hříšníky.“ Domnívali se, že neměl nikomu dovolit, aby se k němu přiblížil, dokud neprožil pokání. Kristus však podobenstvím o ztracené ovci učí, že nejsme spaseni, protože hledáme Boha, ale protože Bůh hledá nás. „Nikdo není rozumný, není, kdo by hledal Boha; všichni se odchýlili.“ Římanům 3,11.12. Pokání nečiníme proto, aby nás Bůh miloval. Bůh nám ukazuje svou lásku, abychom mohli prožívat pokání. {PM 94.3}

Jakmile se pastýř vrátí se ztracenou ovcí domů, svou vděčnost vyjádří radostnou písní. Svolá své sousedy a přátele a řekne jim: „Radujte se se mnou, protože jsem nalezl ovci, která se mi ztratila.“ Lukáš 15,6. Podobně, když nebeský Pastýř nalezne jediného zbloudilého hříšníka, nebe se spojí se zemí v radostném chvalozpěvu. {PM 94.4}