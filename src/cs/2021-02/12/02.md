---
title: 'Největší Oběť Pro Naši Záchranu'
date: 13/06/2021
---

> <p></p>
> Já však se zanic nechci chlubit ničím, leč křížem našeho Pána Ježíše Krista, jímž je pro mne svět ukřižován a já pro svět. (Ga 6,14)

**Osobní studium**

`Co vedlo apoštola Pavla k prohlášení v úvodním verši? Co tím chtěl říct?`

Bible, ať už Starý, nebo Nový zákon, zná jen jednoho Boha, jen jeden morální zákon a jen jeden plán vykoupení. Plán spasení ve Starém zákoně v době Mojžíše se ničím nelišil od plánu spasení v Novém zákoně – spasení získáváme jedině vírou. Kdybychom se ke spasení mohli dopracovat i sami například skutky, potom by nám ho za určitých okolností byl Stvořitel zavázán, nebo přímo povinen dát. Jen ti, kteří si neuvědomují závažnost hříchu, mohou věřit, že Bůh je nějakým způsobem povinen nás spasit. Opak je pravdou. Existuje jen jedna povinnost – naše. Jsme dlužníky, protože jsme porušili zákon, a nejsme schopni s tím nic udělat. Díky Bohu za to, že to Ježíš učinil za nás.

„Kdyby lidé v plné míře pochopili význam velké oběti, kterou přinesl Majestát nebe, když zemřel za člověka, vyvýšili by plán spasení. V srdcích křesťanů by se rozjímáním o Golgotě probudily čisté, svaté a živé pohnutky. Svými srdci i ústy by oslavovali Boha a Beránka. Pýše a samolibosti se nemůže dařit v srdcích těch, kteří si neustále připomínají golgotské události… Všechno bohatství tohoto světa nemá takovou hodnotu, aby mohlo vykoupit jediného hynoucího člověka. Kdo může změřit Kristovu lásku ke ztracenému světu, když visel na kříži a trpěl za hříchy viníků? Tato láska byla nezměrná, nekonečná.

Kristus ukázal, že jeho láska je silnější než smrt. Vydobyl pro člověka spasení; uprostřed nejtěžšího boje se silami temnoty jeho láska stále sílila. Snášel to, že tvář jeho Otce se od něho odvrátila. V hořkosti své duše musel zvolat: ,Bože můj, Bože můj, proč jsi mě opustil? Jeho rameno přineslo spasení. Cena za vykoupení člověka byla zaplacena, když v posledním duševním zápase vyslovil požehnaná slova, která se jako ozvěna šířila celým stvořením: ,Dokonáno jest.‘“ (2T 212. 213)

**Aplikace**

`Co to pro tebe znamená „chlubit se Kristovým křížem“? Je to téma, které tě naplňuje radostí a nadšením, nebo ti přijde spíše smutné, ba morbidní?`

---

#### Další čtení: Vybrané citace od Ellen Whiteové

Kristova smrt svědčí o velikosti Boží lásky k člověku. Je zárukou našeho spasení. Odstranit z křesťanství kříž by bylo stejné jako uhasit slunce na obloze. Kříž nás přivádí blíž k Bohu a smiřuje nás s ním. S něžným soucitem a s otcovskou láskou shlíží Bůh na utrpení svého milovaného Syna. Podstoupil je, aby zachránil lidstvo před věčnou smrtí. V Ježíši Kristu nás pak Bůh přijímá. {PNL 122.4}

Bez kříže by žádný člověk nemohl žít ve společenství s Otcem. Na něm závisí všechny naše naděje. Z něj vyzařuje světlo Spasitelovy lásky. Když hříšník stojí pod křížem a vzhlíží k tomu, který zemřel, aby ho zachrá­nil, může prožívat dokonalou radost, protože jeho hříchy jsou mu odpuštěny. Kdo ve víře klečí u kříže, nachází se na nejvyšším místě, kterého člověk může dosáhnout. {PNL 122.5}

Skrze kříž poznáváme, že nás nebeský Otec miluje nekonečnou láskou. Není divu, že Pavel zvolal: „Já však se zanic nechci chlubit ničím, leč křížem našeho Pána Ježíše Krista.“ Galatským 6,14. Také naší výsadou je chlubit se křížem a cele se odevzdat tomu, kdo za nás položil svůj život. Budou-li naše tváře odrážet světlo vyzařující z Golgoty, můžeme vyjít do světa a zjevovat je těm, kdo jsou dosud ve tmě. {PNL 122.6}

Při pohledu na ukřižovaného Vykupitele lépe chápeme velikost a význam oběti, kterou pro nás Majestát nebes podstoupil. Plán spasení se nám ukazuje v celé své slávě a rozjímání nad křížem v nás probouzí posvátnou úctu. Z celé své duše chválíme Beránka a Boha, neboť naše mysl je plná výjevů z Golgoty a pro pýchu a sobectví v ní již není místo. {TV 423.4}

Úvahy o Spasitelově nekonečné lásce člověka povznášejí, očišťují a mění. Stává se světlem světa a do jisté míry Ježíšovu tajuplnou lásku odráží. {TV 423.5}