---
title:  'Abrahamova Víra Ii'
date:  16/06/2021
---

> <p></p>
> Abram Hospodinovi uvěřil a on mu to připočetl jako spravedlnost. (Gn 15,6; ČEP)

> <p></p>
> Abram tehdy uvěřil Hospodinu a ten mu to počítal za spravedlnost. (Gn 15,6; B21)

> <p></p>
> Abrám Hospodinu uvěřil, a ten ho za to uznal za spravedlivého. (Gn 15,6; ČLP)

**Osobní studium**

Když se vrátíme k Gn 15,6, vidíme, že různé překlady použily pro slovo „připočetl“ různé výrazy, jako například „počítal“, „připsal“ nebo „uznal“. Ten samý výraz je použit i v dalších verších Mojžíšových knih. Osoba nebo věc je „považována“ nebo „pokládána“ za něco, čím není. Například v Gn 31,15 Ráchel a Lea tvrdí, že je jejich otec „považuje“ (pokládá, počítá) za cizinky, i když jsou jeho dcerami. Desátek Levitů se „uznával“ (považoval, pokládal) za obilí z humna, i když to ve skutečnosti obilí nebylo (Nu 18,27.30).

Sedmá kapitola knihy Leviticus popisuje pravidla přinášení tzv. pokojné oběti či oběti za společenství. Je zde řečeno, že pokud se taková oběť hned po obětování nesnědla, na třetí den už obětujícímu tento obětní dar „nebude připočten k dobru“ (Lv 7,18). To znamená, že správně přinesená a vykonaná oběť měla být běžně „připočítána“ ve prospěch hříšníka, který potom stojí před Bohem jako spravedlivý. Bůh považuje hříšníka za spravedlivého, i když jím ve skutečnosti není.

`Jak nás Bůh i přes naše slabosti může počítat nebo považovat za spravedlivé?`

Důležitá pravda o tom, že jsme prohlášeni za spravedlivé – ne snad proto, co jsme my učinili, ale jen vírou v to, co Kristus učinil za nás – je podstatou výroku „spravedlnost z víry“. To však neznamená, že samotná naše víra nás učinila spravedlivými. Víra je spíše prostředek (nebo nástroj), kterým získáváme dar spravedlnosti. To je v podstatě tajemstvím a slávou křesťanství. Všechno, čemu jako křesťané a následovníci Ježíše Krista věříme, stojí na tomto základě. Vírou jsme před Bohem považováni za spravedlivé. Všechno, co potom následuje – poslušnost, posvěcení, svatost, rozvoj charakteru a láska, by mělo vyvěrat právě z této pravdy.

**Aplikace**

`Co si počít ve chvílích, kdy Bohu vyznáš své hříchy, požádáš o odpuštění (na základě toho, co pro tebe Ježíš udělal), a přesto se pak necítíš lépe, svatěji a čistěji?`