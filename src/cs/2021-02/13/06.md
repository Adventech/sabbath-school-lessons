---
title: 'Nová Smlouva A Naše Poslání'
date: 24/06/2021
---

> <p></p>
> 18Je mi dána veškerá moc na nebi i na zemi. 19Jděte ke všem národům a získávejte mi učedníky, křtěte ve jméno Otce i Syna i Ducha svatého 20a učte je, aby zachovávali všecko, co jsem vám přikázal. A hle, já jsem s vámi po všecky dny až do skonání tohoto věku. (Mt 28,18–20)

**Osobní studium**

`Jakou roli v plnění velkého misijního poslání sehrává naše aktivita, a jakou Boží působení?`

Lidé na celém světě zápasí s tím, co jiho­afric­ký spisovatel Laurens van der Post nazval „břemenem nesmyslnosti“. Lidé, kteří byli obdarováni darem života, často nevědí, co s ním, nevědí, jaký smysl má jejich život a jak ho využít. Je to, jako kdybyste někomu dali knihovnu plnou vzácných knih, avšak ten člověk je nečte, ale zapaluje s nimi oheň. Je tragické, plýtvat něčím tak vzácným!

Není to však jediný problém, se kterým musí křesťan zápasit. Radovat se dovedou ti, kdo znají (a osobně prožili) úžasnou zprávu o ukřižovaném a zmrtvýchvstalém Spasiteli, který zemřel za hříchy každého člověka na zemi.

Vzhledem k jasné výzvě z Mt 28,19.20 má život věřícího člověka svoje poslání a smysl – hlásat světu nádhernou pravdu o tom, co jsme prožili s Ježíšem Kristem. Je to velká přednost! Většina z toho, co na tomto světě děláme, skončí, až skončí tento svět. Šíření evangelia je však poslání, jehož následky sahají do věčnosti.

Bůh nám dal jasný příkaz. Ať jsme kdokoli, ať je naše postavení v životě jakékoli, ať máme jakékoli nedostatky – všichni máme splnit určitý úkol.

**Aplikace**

`Být křesťanem, Ježíšovým následovníkem, znamená být tím, kdo přijal jeho pověření. Znáš svůj úkol? Víš, co od tebe tvůj Pán očekává? Počítáš s jeho mocí a pomocí?`

---

#### Další čtení: Vybrané citace od Ellen Whiteové

Každý, kdo je plně obrácen, bude tak naplněn Boží láskou, že jeho největší touhou bude předat druhým radost, kterou má sám. Pán si přeje, aby Jeho církev nesla krásu svatosti celému širému světu. Má prokazovat moc křesťanského náboženství. Charakter křesťanů má odrážet nebesa. Písně vděčnosti a chvály nechť uslyší ti, kdo jsou v temnotách. Naši vděčnost za dobrou zprávu evangelia, za jeho zaslíbení a ujištění, máme vyjadřovat tím, že budeme pracovat pro dobro druhých. {DZ 38.2}

Povinností a potěšením každé naší služby je vyzdvižení Krista. To je cíl veškeré opravdové práce. Ať se zjeví Kristus, ať se naše já skryje za Ním. Toto je sebeobětování, které stojí za to. {DZ 38.3}

Všude kolem nás jsou dveře otevřené ke službě. Měli bychom se seznámit s našimi sousedy a usilovat o to, abychom je přivedli ke Kristu. Když to uděláme, Pán to uzná a bude s námi spolupracovat. {DZ 39.1}