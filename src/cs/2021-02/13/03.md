---
title: 'Osvobození Od Viny'
date: 21/06/2021
---

> <p></p>
> Když jsme tedy ospravedlněni z víry, máme pokoj s Bohem skrze našeho Pána Ježíše Krista. (Ř 5,1)

> <p></p>
> Nyní však není žádného odsouzení pro ty, kteří jsou v Kristu Ježíši. (Ř 8,1)

**Osobní studium**

`Je vůbec možné, aby slabý a hříšný člověk v životě prožíval pokoj? Na základě čeho?`

Každý z nás zápasí s pocitem viny. To proto, že jsme hříšní. Všichni jsme se něčím provinili, všichni jsme učinili něco, za co se stydíme a co bychom nejraději vrátili zpět. Žel, čas se nevrátí…

Avšak díky Ježíši a krvi nové smlouvy nikdo z nás nemusí žít poznamenán vinou; Bůh nám totiž odpustil. Je to smutné, když nám někteří lidé neodpustí, ale oni nejsou Bohem, nejsou Stvořitelem a Udržovatelem vesmíru, nejsou konečným soudem. Pouze Bůh je svatý, dokonalý a svrchovaný Soudce, a proto pro nás není odsouzení, jak píše Bible. Svrchovaný Soudce nás považuje za lidi bez viny, považuje nás za ty, kteří nikdy neudělali to, za co se cítí vinni.

Jedním z největších zaslíbení vyplývajících ze smluvního vztahu s Bohem je, že už nemusíme žít pod tíhou viny. My, kteří jsme se rozhodli vstoupit do smluvního vztahu s Bohem a dodržovat jeho podmínky – víru, pokání a poslušnost – můžeme pro krev smlouvy složit těžké břemeno viny. Když se nám satan snaží našeptat, že jsme zlí, zkažení a příliš hříšní, než aby nás mohl Bůh přijmout, můžeme učinit to, co učinil Ježíš, když pokoušel jeho – citovat Písmo. Ten nejlepší ze všech veršů je v tomto případě Ř 8,1. Neznamená to popírat v našem životě realitu hříchu. Protože však máme smluvní vztah s Bohem, hřích nás neodsuzuje. Ježíš nesl trest za nás. V přítomnosti nebeského Otce stojíme a odvoláváme se na Ježíšovu krev, prolitou za nás; předkládáme jeho spravedlnost místo našich hříchů.

**Aplikace**

`Jak ti skutečnost odpuštění tvých hříchů pomáhá ve vztahu k těm, kteří se vůči tobě provinili? Jak to ovlivňuje tvoje chování k jiným lidem?`

---

#### Další čtení: Vybrané citace od Ellen Whiteové

Vůlí Boží je očistit nás od hříchu, učinit nás dětmi Božími a umožnit nám žít svatým životem. Proto smíme prosit o tato požehnání a věřit, že je dostaneme, a děkovat Bohu za to, že jsme je dostali. Je naší výsadou, že můžeme jít k Ježíši a být očištěni a stát před zákonem bez hanby a výčitek. „Proto tedy nyní není odsouzení pro ty, kteří jsou v Kristu Ježíši, nechodícím podle těla, ale podle Ducha“ Římanům 8,1. {CK 36.4}

Nepatříte sobě, byli jste draze vykoupeni. „Byli jste vykoupeni... ne pomíjejícími věcmi, stříbrem nebo zlatem, ale vzácnou krví Krista jako čistého a neposkvrněného beránka“ 1. Petrův 1,18.19. Tím, že jsi prostě uvěřil Bohu, začíná ve tvém srdci nový život z moci Ducha svatého. Jsi jako dítě zrozené v rodině Boží a Bůh tě miluje tak, jak miluje svého Syna. {CK 37.1}

Města poskytující útočiště, která byla zřízena pro Izrael Boží, jsou symbolem útočiště, které poskytuje Kristus. Milosrdný Spasitel, který určil tato časná města skýtající útočiště, poskytuje přestupníkům zákona Božího prolitím své vlastní krve bezpečné útočiště, v němž mohou nalézt bezpečí před druhou smrtí. Žádná moc nemůže vyrvat z ruky Kristovy duše, které hledají u něho odpuštění. „Neníž již žádného potupení těm, kteříž jsou v Kristu Ježíši.“ „Kdo jest ješto by potupil? Kristus jest, kterýž umřel, nýbrž i z mrtvých vstal, a kterýž i na pravici Boží jest, kterýž i oroduje za nás,“ abychom „měli přepevné potěšení, my, kteríž jsme se utekli k obdržení předložené naděje“ Římanům 8,1.34; Židům 6,18. {PP 383.3}

Izrael se vrátil k Bohu, hluboce lituje svého odpadnutí. Vyznali se s kvílením a pláčem. Uznali, že Bůh s nimi jednal spravedlivě a smlouvou se zavázali, že budou poslušni jeho zákona. Nyní musejí projevovat víru v zaslíbení Boží. Bůh přijal jejich pokání; nyní se mohou radovat z jistoty, že jejich hříchy jsou odpuštěny a že se opět těší božské přízni. {PK 437.2}

Každé pravé obrácení k Hospodinu vnáší do života trvalou radost. Když se hříšník poddá vlivu Ducha svatého, poznává, jak se jeho hříšnost a poskvrnění odrážejí od svatosti velkého Zpytovatele srdcí. Poznává, že je jako přestupník odsouzen. Nemusí však proto propadat zoufalství, neboť má již zajištěno odpuštění. Může se radovat u vědomí odpuštěných hříchů, v lásce odpouštějícího nebeského Otce. Je slávou Boží dát hříšným, kajícím lidským bytostem spočinout v náručí své lásky, ovázat jejich rány, očistit je od hříchů a odít je rouchem spasení. {PK 437.5}