---
title: 'Nová Smlouva A Věčný život'
date: 23/06/2021
---

> <p></p>
> 25Ježíš jí řekl: „Já jsem vzkříšení i život. Kdo věří ve mne, i kdyby umřel, bude žít. 26A každý, kdo žije a věří ve mne, neumře navěky. Věříš tomu?“ (J 11,25.26)

**Osobní studium**

Věčný život má dva rozměry – přítomný a budoucí. V přítomnosti poskytuje věřícímu život už nyní. Obsahuje mnoho zaslíbení, která byla dána pro náš současný život.

V budoucnosti se stane skutečností zaslíbené vzkříšení těla. Půjde o událost, která všechno změní. Tehdy se naplní všechny naše naděje.

`Jak rozumíte Ježíšovým slovům, že ti, kdo v něho věří, i kdyby zemřeli, budou žít? (J 11,25.26) Jak lze takový „věčný život“ získat?`

Ježíš říká, že pro ty, kteří v něho věří, je tato smrt jen spánek, jen jakási dočasná přestávka, která se skončí vzkříšením. Když se Kristus vrátí, mrtví v Kristu vstanou nesmrtelní a živí následovníci Ježíše Krista budou v okamžiku proměněni v nesmrtelné. Mrtví i živí, kteří jsou v Kristu, prožijí stejné vzkříšení těla.

Je to velká přednost, když víme, že naším posledním místem není hrob, ale věčný život, který vlastně nemá konec.

„Kristus přijal naše tělo, abychom my mohli přijmout jeho Ducha. Díky spojení s Kristem máme vyjít z hrobu. Naše vyjití však nebude jen projevem Kristovy moci, ale také důsledkem toho, že jsme vírou přijali jeho život za svůj. Lidé, kteří vidí Krista v pravém světle a dovolují mu vstoupit do svého srdce, mají věčný život. Kristus v nás přebývá prostřednictvím Ducha a přijetí Ducha do srdce vírou je počátkem věčného života.“ (DA 388; TV 244)

**Aplikace**

`Je pro tebe „věčný život“ jen něčím, na co se těšíš do budoucna? Jaký prospěch můžeme mít z věčného života už dnes?`

---

#### Další čtení: Vybrané citace od Ellen Whiteové

Pro křesťana je smrt jen spánkem, chvílí ticha a tmy. Život je skryt s Kristem v Bohu, a „až se ukáže Kristus, náš život, tehdy i vy se s ním ukážete v slávě“ Koloským 3,4. {TV 502.7}

Mrtví slyšeli, jak Ježíš na kříži zvolal: „Dokonáno jest.“ Jeho hlas pronikl stěnami hrobů a probudil mrtvé ze spánku. Stejně tomu bude, až se Kristův hlas ozve z nebe. Pronikne do hrobů, otevře je a mrtví v Kristu vstanou. Při Spasitelově zmrtvýchvstání se otevřelo jen několik hrobů, při jeho druhém příchodu však uslyší jeho hlas všechny Boží děti a vyjdou ze svých hrobů k slávě nesmrtelného života. Moc, která vyvedla z hrobu Krista, přivede k životu i jeho církev a oslaví ji s ním „vysoko nad všechny vlády, mocnosti, síly i panstva, nad všechna jména, která jsou vzývána, jak v tomto věku, tak i v budoucím“. Efezským 1,21. {TV 503.1}

Pokud jsme znovuzrozeni, smýšlíme stejně jako Ježíš, který se pokořil pro naši záchranu. Neusilujeme o vyšší postavení. Chceme sedět u Ježíšových nohou a učit se od něho. Chápeme, že smysl naší práce nespočívá v okázalosti a slávě, kterou přinese, ani v horlivé činnosti, již ve vlastní síle vyvíjíme. Hodnota našeho úsilí odpovídá míře přijetí Ducha svatého. Důvěra v Boha posvěcuje mysl, vede člověka k trpělivosti a sebeovládání. {TV 210.2}

Pokud nalézáme pokoj v Kristu, začalo pro nás nebe již zde na zemi. Přijímáme-li jeho pozvání, abychom přišli a učili se od něho, začíná pro nás věčný život. Nebe znamená neustálé spojení s Bohem prostřednictvím Krista. Čím déle budeme v nebi, tím větší sláva se nám bude odhalovat. Čím lépe budeme znát Boha, tím budeme šťastnější. Chodíme-li s Ježíšem, můžeme být naplněni jeho láskou a radovat se z jeho přítomnosti.  {TV 210.5}