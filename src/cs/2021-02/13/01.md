---
title: 'Požehnání Nové Smlouvy'
date: 19/06/2021
---

> <p>Základní verš</p>
> „Já jsem přišel, aby [mé ovce] měly život a měly ho v hojnosti.“ (J 10,10b)

Předmětem studia tohoto celého čtvrtletí bylo téma Boží smlouvy s lidmi. Bůh nám chce v podstatě říci: „Takovýmto způsobem vás zachráním od hříchu a smrti.“ Jinými slovy, smlouva definuje Bohem stanovený způsob na vykoupení padlého lidského pokolení.

Velkolepým vrcholem smluvních zaslíbení je věčný život na nové zemi. I když na tento nádherný den všichni zatím jen čekáme, z požehnání vyplývajících ze smlouvy se můžeme radovat už dnes. Bůh se o nás stará i nyní; i dnes nám chce dát to nejlepší. Smlouva totiž není nějaká dohoda, ve které je nutné to či ono udělat – a za dlouhou dobu potom dostaneš svoji odměnu. Její odměnou jsou požehnání, ze kterých se mohou ti, kdo vírou vstupují do smluvního vztahu, radovat už tady a nyní.

V poslední lekci našich úvah o smlouvě si přiblížíme některá z bezprostředních požehnání a zaslíbení vyplývajících z Boží milosti, která byla vlita do srdcí těch, kdo zaslechli jeho klepání a otevřeli mu. Těchto požehnání je určitě více. Je to jen jakýsi začátek – začátek něčeho, co nikdy neskončí.

**Osnova lekce**

Při studiu poslední lekce tohoto čtvrtletí se chceme zaměřit na to, jaká požehnání pro nás mohou plynout se smlouvy, kterou nám ze své lásky a iniciativy nabízí náš Zachránce:

- Dar radosti navzdory okolnostem (neděle)
- Dar odpuštění a osvobození od viny (pondělí)
- Dar nového, proměněného srdce (úterý)
- Dar věčného života (středa)
- Dar spolupráce s Pánem na záchraně druhých (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Další čtení: Vybrané citace od Ellen Whiteové

Celé nebe má zájem o štěstí člověka. Náš nebeský Otec nebrání žádné ze svých stvořených bytostí; aby sé radovala... Kristus nás svou krví nejen očistí od hříchu a vykoupí nás, nýbrž uspokojí tužbu všech, kdo vzali na sebe jeho jho a nesou jeho břímě. Chce dát pokoj a odpočinutí všem, kdo k němu přicházejí pro chléb života. Vyžaduje od nás, abychom plnili jen ty povinnosti, které nás povedou k nejvyšší blaženosti, již neposlušní nemohou dosáhnout. Pravý, radostný život člověka spočívá v přijetí Krista, naděje slávy. {CK 33.6}