---
title: Radost
date: 20/06/2021
---

> <p></p>
> 1Co bylo od počátku, co jsme slyšeli, co jsme na vlastní oči viděli, na co jsme hleděli a čeho se naše ruce dotýkaly, to zvěstujeme: Slovo života. 2Ten život byl zjeven, my jsme jej viděli, svědčíme o něm a zvěstujeme vám život věčný, který byl u Otce a nám byl zjeven. 3Co jsme viděli a slyšeli, zvěstujeme i vám, abyste se spolu s námi podíleli na společenství, které máme s Otcem a s jeho Synem Ježíšem Kristem. 4To píšeme, aby naše [var. vaše] radost byla úplná. (1J 1,1–4)

**Osobní studium**

Co naplňovalo radostí Jana a co přál i ostatním? (1J 1,1–5)

„To píšeme, aby naše (případně ,vaše‘) radost byla úplná.“ Jan vyjadřuje několika jednoduchými slovy, co je velkou předností těch, kdo uzavřeli smlouvu s Bohem – radost.

Jako křesťané často říkáme, že se nemáme řídit našimi pocity, že víra není pocit a že bychom měli svoje pocity ovládat. To všechno je samozřejmě pravda. Zároveň však musíme říci, že bez pocitů, emocí a nálad bychom vlastně ani nebyli lidmi. Svoje pocity nemůžeme popřít; potřebujeme je pochopit, dát jim místo, které jim patří, a držet je pod kontrolou – do té míry, jak je to jen možné. Popírat je by vlastně znamenalo popírat, že jsme lidé.

Jan byl jeden z dvanácti. Téměř od počátku Ježíšova tříapůlletého působení byl s ním; byl svědkem několika z těch největších událostí – byl pod křížem, v Getsemane, při proměnění. Jako očitý svědek mohl o těchto událostech právem mluvit.

Všimněme si však, že neupozorňuje na sebe. Zdůrazňuje, co Ježíš učinil pro své učedníky, aby mohli mít společenství nejen navzájem mezi sebou, ale i s Bohem. Prostřednictvím Ježíše můžeme navázat úzký vztah s Bohem a důsledkem tohoto společenství a tohoto vztahu je – radost. Jan chce, aby si křesťané uvědomili, že to, co o Ježíši čtou, je pravda. On ho totiž viděl, dotýkal se ho a naslouchal mu. A tak i oni mohou vstoupit do radostného společenství se svým nebeským Otcem, který je miluje a prostřednictvím svého Syna se jim dává.

**Aplikace**

`Jan v našem biblickém textu představuje své svědectví o tom, co mu dává vědomí Boží lásky, a to, že poznal osobně Ježíše. Jaké svědectví vydáváš ty o svém vztahu s Ježíšem? Co může posilnit tvoji radost v Pánu?`

---

#### Další čtení: Vybrané citace od Ellen Whiteové

Když Ježíš uzdravil nemocnou ženu, chtěl, aby přijaté požehnání potvrdila vyznáním. Dary, které evangelium nabízí, nemáme získávat pokradmu ani se z nich radovat v tajnosti. Pán nás vyzývá, abychom svědčili o jeho dobrotě: „Jste moji svědkové, je výrok Hospodinův, a já jsem Bůh!“ Izajáš 43,12. {TV 220.1}

Povolává nás, abychom vyznávali jeho věrnost, a tím zjevovali světu Krista. Máme svědčit o jeho milosti, kterou zvěstovali Boží poslové v dávných dobách. Nejúčinnějším svědectvím je pak naše osobní zkušenost. Božími svědky se stáváme tehdy, když se na nás projevuje působení Boží moci. Každý člověk žije jiný život a prožívá jiné zkušenosti než ostatní. Bůh si přeje, aby chvála, kterou mu vzdáváme, vyvěrala z našich srdcí. Osobní projev vděčnosti za jeho milost spolu s křesťanským životem má obrovský význam pro záchranu dalších lidí. {TV 220.2}

Člověk, který spoléhá na Boží milost, je jako zavlažovaná zahrada. Prospívá na těle i na duchu. Jeho světlo září v temnotě a zjevuje se na něm Boží sláva. Nezapomínejme tedy na Hospodinovu laskavost a na jeho nekonečné milosrdenství. Postavme, stejně jako Izraelci, kameny svědectví a napišme na ně, co vše pro nás Bůh vykonal. {TV 220.5}