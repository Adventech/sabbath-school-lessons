---
title: 'Nová Smlouva'
date: 29/05/2021
---

> <p>Základní verš</p>
> „Hle, přicházejí dny, je výrok Hospodinův, kdy uzavřu s domem izraelským i s domem judským novou smlouvu.“ (Jr 31,31)

Před několika lety se na stránkách novin objevil výstižný kreslený vtip. Byl na něm obchodní manažer velké firmy, který svým kolegům a zaměstnancům hrdě ukazoval krabici pracího prášku, na níž se skvěl velký červený nápis „NOVÝ“. Samozřejmě, že čtenáře přirozeně napadlo, že se jedná o zcela nový výrobek jejich firmy. Nicméně manažer vše hned vysvětlil: „To, co je na něm nové, je ten nápis!“ Na obsahu se nezměnilo nic, nový byl pouze nápis.

Jak je tomu s Boží „novou smlouvou“? Na jedné straně se na ní také nic nezměnilo. Základ smlouvy, naděje, kterou nám nová smlouva dává, a závazky z ní vyplývající jsou stejné jako při staré smlouvě, kterou znali lidé od počátku dějin. Smlouva je stále smlouvou Boží milosti a milosrdenství. Založená je na lásce, která vítězí nad lidskými slabostmi a porážkami. A přesto její označení není jen „reklamním trikem“. V něčem je zcela nová. Není už jen očekávanou nadějí, ale realitou záchrany. Má tu výhodu, že už nemusíme očekávat příchod Mesiáše, na kterého ukazovaly symboly a předobrazy, ale v Ježíši Kristu můžeme vidět naplnění. Bůh nám odhalil, jaké plány připravil už před vznikem světa.

**Osnova lekce**

Při studiu se během tohoto týdne zamyslíme nad tím, co Bible nazývá „novou smlouvou“ Boha s člověkem, jaký je její význam a čím se liší od těch předchozích.

I. 	Zaslíbení „nové smlouvy“ (neděle)

II. 	V čem je tato smlouva „nová“ a „lepší“

• Dotýká se přímo lidského srdce (pondělí)

• Je nabídnuta všem lidem, nejen Židům (úterý)

• Není jen předobrazem, ale vychází z Ježíšovy oběti (středa, čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Další čtení: Vybrané citace od Ellen Whiteové

Proč však byla na Sinaji dána jiná smlouva, když smlouva s Abrahámem obsahovala zaslíbení o vykoupení? V době své poroby pozbyl národ izraelský do značné míry známost o Bohu a o zásadách Abrahámovy smlouvy. Když Bůh vysvobodil Izraelské z Egypta, chtěl jim zjevit svou moc své milosrdenství a přivést je k tomu, aby ho milovali a věřili mu. Přivedl je k Rudému moři, kde pronásledováni Egypťany a bez naděje na únik si měli uvědomit svou naprostou bezmocnost a potřebu božské pomoci, a pak je vysvobodil. To je naplnilo láskou a vděčností k Bohu a důvěrou, že moc Boží jim pomůže. Bůh je připoutal k sobě jako jejich zachránce z dočasné poroby. {PP 272.4}

Měli si však vštípit v mysl větší pravdu. Život mezi modloslužebníky a uprostřd zvrhlosti způsobil, že správně nechápali svatost Boží a svou vlastní hříšnost, svou naprostou neschopnost podřídit se zákonu Božímu a svou potřebu Spasitele. To vše se budou muset naučit. {PP 273.1}

Apoštol Pavel mluví jasně o vztahu mezi vírou a zákonem podle nové smlouvy. Praví: „Ospravedlněni tedy jsouce z víry, pokoj máme s Bohem skrze Pána našeho Jezukrista.“ „Což tedy zákon vyprazdňujeme skrze víru? Nikoli, nýbrž zákon tvrdíme,“ „nebo seč nemohl býti zákon, jelikož byl mdlý pro tělo“ — nemohl soudit člověka, protože člověk při své hříšné povaze nemohl zákon zachovávat — „Bůh poslav Syna svého v podobnosti těla hřícha, a příčinou hřícha, potupil hřích na těle: aby spravedlnost zákona vyplněna byla v nás, kteříž nechodíme podlé těla, ale podlé Ducha.“ Římanům 5,1; Římanům 3,31; Římanům 8,3.4. {PP 274.1}