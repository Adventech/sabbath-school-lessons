---
title: 'Smlouva Zasahující Lidské Srdce'
date: 31/05/2021
---

> <p></p>
> 18V onen den, je výrok Hospodinův, budeš ke mně volat: „Můj muži,“ a nenazveš mě už: „Můj ­Baale.“ 19Odstraním z jejích úst jména baalů; jejich jména nebude už nikdo připomínat. 20V onen den pro ně uzavřu smlouvu s polní zvěří a s nebeským ptactvem i se zeměplazy. Vymýtím ze země luk, meč i válku a dám jim uléhat v bezpečí. 21Zasnoubím si tě navěky, zasnoubím si tě spravedlností a právem, milosrdenstvím a slitováním, 22zasnoubím si tě věrností a poznáš Hospodina. (Oz 2,18–22)

**Osobní studium**

V době, kdy obyvatelé Judska byli odvedeni do babylónského zajetí a zánik jižního království byl na dosah, ohlašuje Bůh prostřednictvím proroka Jeremjáše „novou smlouvu“. Na tomto místě je tato myšlenka vyjádřena v Bibli poprvé. Nicméně už o 150 let dříve, když hrozilo nebezpečí, že by mohlo být vyhlazeno 10 kmenů severního království, už tehdy přišel Bůh prostřednictvím proroka Ozeáše s nabídkou „nové smlouvy“.

`Jaký je záměr a obsah smlouvy, o které píše Ozeáš? (Oz 2,18–22) V čem se podobá té, o které píše prorok Jeremjáš?`

Když byly Boží plány s jeho smluvním lidem pro jeho nevěru a vzpouru zmařeny, Bůh posílá proroky s poselstvím, že smlouva s jeho věrnými nekončí. I přes jejich nevěru, odpadnutí, vzpouru a neposlušnost Bůh stále ještě vyhlašuje, že je ochoten vstoupit do smluvního vztahu se všemi, kteří jsou ochotni činit pokání, poslouchat a jeho zaslíbení brát vážně.

Bůh vždy toužil po tom, aby se změnila lidská srdce, aby dokázala zareagovat na jeho velkou lásku také láskou. Dobře totiž věděl a ví, že jen změněné srdce dokáže milovat a žít s ním v přátelství a souladu. Říká proto: „Dám jim srdce, aby mě poznali, že já jsem Hospodin“ (Jr 24,7). „Odstraním z jejich těla srdce kamenné a dám jim srdce z masa“ (Ez 11,19). „A dám vám nové srdce a do nitra vám vložím nového ducha“ (Ez 36,26). „Vložím vám do nitra svého ducha…“ (Ez 36,27). Toto Boží dílo je základem nové smlouvy.

**Aplikace**

`Jak bys odpověděl na otázku, jak můžeme získat nové srdce? Jak k této zásadní životní změně může dojít? Můžeme udělat něco pro to, abychom v sobě měli vepsaný Boží zákon, kterým bychom se pak rádi řídili?`

---

#### Další čtení: Vybrané citace od Ellen Whiteové

Týž zákon, který byl vryt do kamenných desek, zapsal Duch svatý do našich srdcí. Místo abychom stavěli na své vlastní spravedlnosti, přijímáme spravedlnost Kristovu. Jeho krev usmiřuje naše hříchy. Za nás je přijímána jeho poslušnost. A srdce osvěžené Duchem svatým ponese „ovoce Ducha“. Milostí Kristovu budeme žít v poslušnosti zákona Božího, vepsaného do našich srdcí. S duchem Kristovým budeme kráčet, jak kráčel on. Skrze proroka prohlásil Ježíš o sobě: „Abych činil vůli tvou, Bože můj, libost mám; nebo zákon tvůj jest u prostřed vnitřností mých.“ (Žalm 40,9) A lidem pravil: „Neopustilť mne samého Otec; nebo což jest jemu libého, to já činím vždycky.“ (Jan 8,29) {PP 273.4}

Lidé, kteří mají Boží zákon zapsaný ve svém srdci, si mohou být jisti Boží přízní. Jsou spojeni s Bohem. Židé se však od něho odvrátili. Pro své hříchy museli snášet jeho soudy. Nepravost je přivedla do područí pohanského národa. Přestupování zákona jim zatemnilo rozum a oni ospravedlňovali své hříchy nekonečnou shovívavostí, kterou jim Bůh v minulosti projevoval. Mysleli si, že jsou lepší než ostatní, a osobovali si právo na Boží požehnání. {TV 62.1}

To vše bylo „napsáno k napomenutí nám, které zastihl přelom věků“. 1. Korintským 10,11. Jak často špatně chápeme Boží požehnání a namlouváme si, že nám Bůh projevuje svoji přízeň proto, že si ji zasloužíme! Pán pro nás potom nemůže vykonat vše, co by chtěl. My totiž jeho dary sobecky zneužíváme a zatvrzujeme svá srdce nevěrou a hříchem. {TV 62.2}