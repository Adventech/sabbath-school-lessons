---
title: 'Hle, Přicházejí Dny…'
date: 30/05/2021
---

> <p></p>
> 31Hle, přicházejí dny, je výrok Hospodinův, kdy uzavřu s domem izraelským i s domem judským novou smlouvu. 32Ne takovou smlouvu, jakou jsem uzavřel s jejich otci v den, kdy jsem je uchopil za ruku, abych je vyvedl z egyptské země. Oni mou smlouvu porušili, ale já jsem zůstal jejich manželem, je výrok Hospodinův. 33Toto je smlouva, kterou uzavřu s domem izraelským po oněch dnech, je výrok Hospodinův: Svůj zákon jim dám do nitra, vepíši jim jej do srdce. Budu jim Bohem a oni budou mým lidem. 34Už nebude učit každý svého bližního a každý svého bratra: „Poznávejte Hospodina!“ Všichni mě budou znát, od nejmenšího do největšího z nich, je výrok Hospodinův. Odpustím jim jejich nepravost a jejich hřích už nebudu připomínat. (Jr 31,31–34)

**Osobní studium**

**Pročtěte si pozorně výše uvedenou biblickou pasáž a zamyslete se nad následujícími otázkami**:

`Kdo inicioval tuto smlouvu?`

`O jakém „zákonu“ se zde mluví?`

`Jaký vztah by chtěl mít Bůh se svým stvořením?`

Co je pro to on sám ochoten vždy udělat? Z těchto veršů jasně vyplývá, že nová smlouva se ve své podstatě neliší od staré smlouvy, kterou Izrael uzavřel na hoře ­Sínaj.­ Problém nebyl v tom, že by smlouva ze Sínaje už nebyla svým obsahem aktuální nebo byla zastaralá. Problém byl v tom, že byla porušená (Jr 31,32). Odpovědi na výše uvedené otázky dokazují, že mnohé prvky „staré smlouvy“ se staly součástí nové smlouvy. „Nová smlouva“ je v určitém smyslu „obnovená smlouva“. Jde vlastně o realizaci té první smlouvy.

**Aplikace**

`Verš Jr 31,34 přináší krásný Boží slib, že svým dětem odpustí jejich hříchy a nepravosti. A to i navzdory tomu, že jim vepíše do nitra svůj zákon (Jr 31,33). Jsou tyto dvě myšlenky v rozporu? A co to vůbec znamená, když má člověk zákon vepsaný ve svém srdci? (Srov. Ř 2,15.) Jak se to projevuje ve tvém životě?`

---

#### Další čtení: Vybrané citace od Ellen Whiteové

Dílo Boží nedoznává změn v čase, lze však poznat různé stupně vývoje a různé projevy moci Boží v závislosti na potřebách lidí v různých dobách. Od prvního zaslíbení evangelia, přes dobu patriarchů a dobu židovskou až po naše dny se zřetelně projevuje postupný rozvoj úmyslů Božích v plánu na vykoupení. Spasitel, který byl obrazně naznačován v obřadech a zvyklostech židovského zákona, je týž Spasitel, kterého zvěstovalo evangelium. Oblaka, která halila jeho božský tvar, se zvedla, zmizely mlhy a stíny; a objevuje se Ježíš, Vykupitel světa. Ten, který vyhlásil zákon ze Sinaje a sdělil Mojžíšovi předpisy obřadů, je týž, který kázal na hoře. Velké zásady lásky k Bohu, které ustanovil za základ zákona, jsou jen opětováním toho, co pravil skrze Mojžíše židovskému národu: „Slyš, Izraeli: Hospodin Bůh náš, Hospodin jeden jest. Protože milovati budeš Hospodina Boha svého z celého srdce svého, a ze vší duše své, a ze vší síly své.“ 5. Mojžíšova 6,4.5. „Milovati budeš bližního svého jako sebe samého.“ 3. Mojžíšova 19,18. V obou smlouvách je týž učitel, jsou v nich tytéž požadavky Boží, tytéž zásady správy Boží. Neboť vše vychází od Boha, „u něhož není proměnění, ani pro obrácení se jinam zastínění.“ Jakubův 1,17. {PP 274.2}

Židé si špatně vykládali zaslíbení o věčné přízni, kterou Bůh zahrnuje Izrael... Židé si toto zaslíbení přivlastnili na základě svého původu, který odvozovali od Abrahama. Přehlédli však ustanovení, kterými Bůh zaslíbení podmínil. Než svůj slib vyslovil, řekl: „Svůj zákon jim dám do nitra, vepíši jim jej do srdce. Budu jim Bohem a oni budou mým lidem… Odpustím jim jejich nepravost a jejich hřích už nebudu připomínat.“ Jeremjáš 31,33.34. {TV 61.7}