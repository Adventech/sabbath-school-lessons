---
title: 'Smlouva Pro Všechny'
date: 01/06/2021
---

> <p></p>
> 6Těm z cizinců, kteří se připojili k Hospodinu, aby mu sloužili a z lásky k jeho jménu se stali jeho služebníky, praví: „Všechny, kdo dbají na to, aby neznesvěcovali den odpočinku, kdo se pevně drží mé smlouvy, 7přivedu na svou svatou horu a ve svém domě modlitby je oblažím radostí, jejich oběti zápalné a obětní hody dojdou na mém oltáři zalíbení. Můj dům se bude nazývat domem modlitby pro všechny národy.“ (Iz 56,6.7)

**Osobní studium**

`Jeremjáš prohlašuje, že nová smlouva bude uzavřena „s domem izraelským i s domem judským“ anebo jednoduše „s domem Izraele“ (Jr 31,33; B21). Znamená to snad, že smluvní zaslíbení jsou určena pouze fyzickým potomkům Abrahamovým?`

Ne! Dokonce ani ve starozákonní době tomu tak nebylo. Právě naopak – všichni, Židé i pohané, byli pozváni, aby měli účast na zaslíbeních. Museli však souhlasit a uzavřít tuto smlouvu. Ani dnes tomu není jinak.

`Jaké podmínky měli podle dnešní biblické pasáže (Iz 56,6.7) splňovat ti, kdo chtěli spolu s Izraelci sloužit Bohu? Je nějaký rozdíl v tom, co Bůh žádal od nich a co žádá dnes od nás?`

I když je nová smlouva nazvána „lepší“ (viz stať na středu), ve svých hlavních prvcích se neliší od staré. Ten samý Bůh nabízí spasení tím samým způsobem – milostí (Ex 34,6; Ř 3,24); tentýž Bůh hledá lid, který se bude vírou dovolávat jeho zaslíbení o odpuštění (Jr 31,34; Žd 8,12), a tentýž Bůh chce napsat ten samý zákon do srdcí těch, kteří ho budou ve víře následovat – ať to budou Židé, nebo pohané (Jr 31,33; Žd 8,10).

Židé, kteří v nové smlouvě odpověděli na nabízenou milost, přijali Ježíše Krista a jeho evangelium. Po určité době byli srdcem církve, „zbytek lidu vyvolený z milosti“ – v protikladu k těm, kteří byli „zatvrzelí“ (Ř 11,5.7). Evangelium přijali i pohané, kteří předtím nevěřili. Byli „vštěpeni“ do pravého Božího lidu, který tvoří věřící bez ohledu na to, k jakému národu nebo k jaké rase patří. A tak pohané, kteří „byli bez Krista, odloučeni od společenství Izraele, bez účasti na smlouvách Božího zaslíbení“ (Ef  2,12), byli v krvi Kristově přivedeni k Bohu. Kristus je prostředníkem „nové smlouvy“ (Žd 9,15) pro všechny věřící, bez ohledu na národnost nebo rasu.

**Aplikace**

`Co pro tebe znamená, že ke smlouvě, kterou Bůh před staletími uzavřel s židovským národem, zve i tebe? Je to pro tebe lákavé pozvání? Vnímáš je jako přednost, nebo pouze jako informaci, která tvůj život příliš neovlivňuje?`

---

#### Další čtení: Vybrané citace od Ellen Whiteové

Ačkoli tato smlouva byla učiněna s Adamem a obnovena s Abrahámem, mohl být potvrzena až po smrti Kristově. Smlouva vznikla zaslíbením Božím, když Bůh poprvé naznačil možnost vykoupení, a byla přijata vírou. Když pak byla potvrzena Kristem, byla nazvána novou smlouvou. Zákon Boží byl základem této smlouvy, která byla pouze opatřením, jak opět přivést lidstvo v soulad s božskou vůlí a vést je tak, aby mohli být poslušni zákona Božího. {PP 272.2}

Jiná smlouva — která se v Písmě svatém nazývá „starou“ smlouvou — byla učiněna mezi Bohem a národem izraelským na Sinaji a potvrzena pak krví obětního zvířete. Abrahámova smlouva byla potvrzena krví Kristovou a nazývá se „druhou“ nebo „novou“ smlouvou, protože krev, jíž byla zpečetěna, byla prolita po krvi první smlouvy. Že nová smlouva platila za dnů Abrahámových, vyplývá z toho, že byla potvrzena jak zaslíbením, tak přísahou Boží — „ty dvě věci nepohnutelné, v nichž nemožné jest, aby Bůh klamal“. Židům 6,18. {PP 272.3}

Spasitel nepřišel zrušit to, co lidem oznámili patriarchové a proroci. Vždyť jejich ústy hovořil on sám. Všechny pravdy Božího slova pocházejí od něho. Tyto vzácné drahokamy se však dostaly do špatného prostředí. Jejich světlo bylo zneužito pro podporu bludu. Bůh si přál, aby byly vyňaty ze lži, která je obklopovala, a zasazeny do pravdy. To však mohl udělat jen on. Pravda smíšená s bludem sloužila nepříteli Boha i člověka. Kristus přišel a představil pravdu tak, aby co nejlépe oslavovala Boha a pomáhala při záchraně lidstva. {TV 180.4}

Pavel přirovnává ostatek věřících v Izraeli k ušlechtilému olivovníku, jehož některé větve byly vylomeny. Pohany zase přirovnává k větvím planého olivovníku, které byly naroubovány na ušlechtilý mateřský kmen. {PNL 215.5}

Protože Izrael nevěřil a pohrdl tím, co s ním Bůh měl v úmyslu, ztratil jako národ své spojení s Bohem. Ale větve, které byly vyťaty z mateřské rostliny, mohl Bůh opět spojit s pravým kmenem Izraele — s ostatkem, který zůstal věrný Bohu svých otců. O těchto vylomených větvích apoštol říká: „Oni však, nesetrvají-li v nevěře, budou naroubováni, neboť Bůh má moc naroubovat je znovu.“ Pohanům však píše: „Jestliže tys byl vyťat ze své plané olivy a proti přírodě naroubován na ušlechtilou olivu, tím spíše budou na svou vlastní olivu naroubováni ti, kteří k ní od přírody patří! Abyste nespoléhali na svou vlastní moudrost, chtěl bych, bratří, abyste věděli o tomto tajemství: Část Izraele propadla zatvrzení, avšak jen do té doby, pokud nevejde plný počet pohanů. {PNL 216.1}