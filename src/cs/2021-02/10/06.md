---
title:  'Kněz Nové Smlouvy'
date:  03/06/2021
---

> <p></p>
> 1V zákoně je pouze náznak budoucího dobra, ne sama jeho skutečnost. Proto stále stejné oběti, přinášené každoročně znovu a znovu, nemohou nikdy dokonale očistit ty, kdo s nimi přicházejí. (…) 11Každý kněz stojí a koná denně bohoslužbu, znovu a znovu přináší tytéž oběti, ale ty nikdy nemohou navždy zahladit hříchy. 12Kristus však přinesl za hříchy jedinou oběť, navěky usedl po pravici Boží… 14Tak jedinou obětí navždy přivedl k dokonalosti ty, které posvěcuje. (Žd 10,1.11.12.14)

**Osobní studium**

Kniha Židům zdůrazňuje, že Ježíš je náš Velekněz v nebeské svatyni. Je to ve skutečnosti ten nejlepší popis nové smlouvy, jaký v Novém zákoně nacházíme. Není to žádná náhoda. Kristova velekněžská služba je úzce spjata se zaslíbeními nové smlouvy. Služba ve starozákonní svatyni byla prostředníkem při znázornění pravd staré smlouvy. Soustřeďovala se na oběti a prostřednickou službu. S krví zabitých zvířat přicházeli kněží do svatyně a pokrývali jí hříchy. Bylo to samozřejmě jen symbolické vyjádření spasení, které nacházíme v Ježíši. Tyto oběti samy o sobě nemohly přinést spasení.

`Proč smrt zvířat nemohla poskytnout spasení? (Žd 10,4) Jaký tedy měly všechny ty oběti smysl? Proč byly v Božím plánu tak důležité a významné?`

Všechny tyto oběti a prostřednická služba kněží, která se s nimi spojovala, se naplnily v Kristu. Ježíšova smrt byla tou obětí, na jejíž krvi je založena nová smlouva. Kristova krev zpečetila novou smlouvu, čímž byla smlouva ze Sínaje se svými oběťmi vyhlášena „za starou“ a neplatnou. Jednou a navždy byla přinesena ta pravá oběť. Kristus zemřel; již nebylo potřebné přinášet žádné oběti zvířat. Služba v pozemské svatyni splnila svůj úkol.

Obětování zvířat bylo úzce spjato s kněžskou službou, při níž kněží přinášeli za lid oběti do pozemské svatyně. Když se obětní systém naplnil, skončila také jejich kněžská služba. Všechno se naplnilo v Ježíši, který přinesl svoji vlastní krev do svatyně v nebi (Žd 8,1–5). Když Ježíš zemřel jako „nejvyšší oběť“, roztrhla se chrámová opona (Mt 27,50.51) jako symbol toho, že samotná symbolická budova už v této chvíli ztrácí svůj smysl, který se naplnil v Kristově oběti. Kniha Židům představuje Krista jako Velekněze v nebi, který přinesl do „lepší“ svatyně „svou vlastní krev“ jako náš prostředník (Žd 9,12). To je základ naděje a zaslíbení, které máme v nové smlouvě.

**Aplikace**

`Jaké pocity v tobě vyvolává představa, že Ježíš za tebe nejen zemřel, ale i nyní, když je v nebi, dělá vše pro to, abys mohl být v jeho království? Jakou důvěru a jistotu ti to dává pro tvoje spasení?`