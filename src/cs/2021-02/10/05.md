---
title: 'Lepší Smlouva'
date: 02/06/2021
---

> <p></p>
> 6Avšak Ježíš dosáhl vznešenější služby, právě tak jako je prostředníkem vyšší smlouvy, založené na lepších zaslíbeních. 7Kdyby totiž ta první smlouva byla bez vady, nebylo by třeba připravovat druhou. 8Ale když Bůh kárá svůj lid, říká: „Hle, přicházejí dny, praví Hospodin, kdy s domem izraelským i s domem judským uzavřu smlouvu novou, 9ne jako byla ta smlouva, kterou jsem uzavřel s jejich otci v den, kdy jsem je vzal za ruku, abych je vyvedl ze země egyptské. Neboť oni nezůstali v mé smlouvě, a já jsem se jich zřekl, praví Hospodin. 10A toto je smlouva, kterou uzavřu s domem izraelským po oněch dnech, praví Hospodin: Dám své zákony do jejich mysli a napíšu jim je na srdce. Budu jim Bohem a oni budou mým lidem.“ (Žd 8,6–10)

**Osobní studium**

Včera jsme mluvili o tom, že v hlavních bodech se „stará“ a „nová“ smlouva shodují. Konečným výsledkem je spasení vírou v Boha, který nám odpouští naše hříchy – a to ne proto, že bychom si to něčím zasloužili, ale jedině ze své milosti. Důsledkem odpuštění bude to, že s ním navážeme vzájemný vztah, na jehož základě se mu ve víře a poslušnosti podřídíme.

`Kniha Židům nazývá novou smlouvu „lepší smlouvou“. Jak tomu máme rozumět? Proč a v čem je tato smlouva lepší než ta první? (Žd 8,6–10)`

Nadřazenost nové nad starou spočívá v tom, že Ježíš už není představován jen prostřednictvím oběti zvířat (jako ve staré smlouvě), ale zjevuje se nám v realitě své smrti a velekněžské služby. Jinými slovy, spasení nabízené ve staré smlouvě je totožné s tím, které je nabízeno v nové. V nové smlouvě je však Bůh smlouvy a lásky, kterou padlé lidstvo miluje, zjeven v mnohem větší a plnější míře. Lepší je proto, že všechno, co bylo ve staré smlouvě představeno v symbolech a předobrazech, se v Ježíši naplnilo. Jeho bezhříšný život, smrt a velekněžská služba – to všechno bylo symbolizováno službami pozemské svatyně (Žd 9,8–14).

A tak nyní už nemáme symboly, předobrazy a příklady, ale samotného Ježíše – a to nejen jako zabitého Beránka, který vylil svoji krev za naše hříchy (Žd 9,12), ale jako toho, kdo stojí před Bohem jako náš velekněz a přimlouvá se za nás (Žd 7,25). I když nová smlouva nabízí to samé spasení, plnější zjevení Boha a záchrany, kterou v něm máme, ji nadřazuje nad tu starou.

**Aplikace**

`Jak ti Ježíšova oběť za nás hříšníky pomáhá lépe poznat a pochopit Boha a jeho povahu? V čem je to srozumitelnější než rituální náznaky a symboly Starého zákona?`

---

#### Další čtení: Vybrané citace od Ellen Whiteové

Věřit v Krista jen jako ve Spasitele světa nemůže člověku přinést uzdravení. Víra, která přináší spasení, není pouhým souhlasem s pravdou evangelia. Pravá víra přijímá Krista za osobního Spasitele. Bůh dal svého jediného Syna, abych já, když v něho uvěřím, „nezahynul, ale měl život věčný“. Jan 3,16. Přistupuji-li ke Kristu, mám podle jeho slov věřit, že se mi dostává jeho spásné milosti. Život, který nyní žiji, mám žít „ve víře v Syna Božího, který si mne zamiloval a vydal sebe samého za mne“. Galatským 2,20. {ZNP 27.5}

Mnozí považují víru za názor. Spasitelná víra je čin, jímž ti, kdo přijímají Krista, vstupují do smluvního vztahu s Bohem. Živá víra znamená vzrůst síly, znamená důvěřivou naději, kterou se člověk díky Kristově milosti stává vítězem. {ZNP 27.6}

Pěstujme důvěru a odvahu... Bůh zná každou naši potřebu. Se všemohoucností Krále králů se v našem Bohu, který je věrný smlouvě, pojí laskavost a starostlivost něžného pastýře. Jeho moc je absolutní a je zárukou, že Bůh splní svá zaslíbení všem, kdo v něho věří. Má prostředky k odstranění každé překážky, aby ti, kdo mu slouží a uznávají prostředky, jichž používá, mohli těžkosti překonat. Jeho láska převyšuje všechny ostatní projevy lásky, jako nebe převyšuje zemi. Bdí nad svými dětmi s láskou, která je nezměrná a věčná. {ZNP 259.6}

V nejtemnějších dnech, kdy se zdá, že všechno ztratilo smysl a nahání hrůzu, mějte víru v Boha. Bůh koná svou vůli a dělá všechno dobře ve prospěch svého lidu. Síla těch, kdo ho milují a slouží mu, se bude každý den obnovovat. {ZNP 259.7}

Bůh může a chce poskytnout svým služebníkům všechnu pomoc, kterou potřebují. Dá jim moudrost, kterou si uspokojování jejich potřeb vyžaduje. {ZNP 260.1}

„Když jedli, vzal Ježíš chléb, požehnal, lámal a dával učedníkům se slovy: ‚Vezměte, jezte, toto jest mé tělo.‘ Pak vzal kalich, vzdal díky a podal jim ho se slovy: ‚Pijte z něho všichni. Neboť toto jest má krev, která zpečeťuje smlouvu a prolévá se za mnohé na odpuštění hříchů.‘“ Matouš 26,26-28. {TV 419.2}

Kristus jedl chleba a pil víno společně s učedníky. Dal jim tak záruku, že je jejich Vykupitelem. Předal jim novou smlouvu, podle níž se všichni, kdo jej přijímají, stávají Božími dětmi a Kristovými spoludědici. Podle smlouvy se jim mělo dostat všech požehnání v životě na zemi i na věčnosti. Smlouva měla být zpečetěna Kristovou krví. Večeře Páně měla učedníkům připomínat nekonečnou oběť, kterou pro každého z nich a pro celé padlé lidstvo Kristus přinesl. {TV 421.5}