---
title:  'Podněty K Zamyšlení'
date:  04/06/2021
---

„Kristus jedl chleba a pil víno společně s učedníky. Dal jim tak záruku, že je jejich Vykupitelem. Předal jim novou smlouvu, podle níž se všichni, kdo jej přijímají, stávají Božími dětmi a Kristovými spoludědici. Podle smlouvy se jim mělo dostat všech požehnání v životě na zemi i na věčnosti. Smlouva měla být zpečetěna Kristovou krví. Večeře Páně měla učedníkům připomínat nekonečnou oběť, kterou pro každého z nich a pro celé padlé lidstvo Kristus přinesl.“ (DA 659; TV 421.422)

„Nejpozoruhodnějším znakem této nové smlouvy pokoje je nesmírné bohatství odpouštějícího milosrdenství, které je nabízeno hříšníkovi, jestliže činí pokání a zanechává svůj hřích. Duch svatý popisuje evangelium jako spasení prostřednictvím milosrdenství našeho Boha. ‚Slituji se nad jejich nepravostmi a na jejich hříchy už nevzpomenu,‘ říká Bůh těm, kteří činí pokání (Žd 8,12). Odvrací se Bůh od spravedlnosti, aby prokázal milosrdenství hříšníkovi? Ne, Bůh nemůže dovolit, aby porušování jeho zákona zůstalo bez trestu. Podmínkou života v nové smlouvě je dokonalá poslušnost. Jestliže činí hříšník pokání a vyznává svoje hříchy, najde odpuštění. Kristova oběť za hříšníky je zárukou toho, že mu bude odpuštěno. Kristus splnil požadavky zákona za každého kajícího se hříšníka, který mu důvěřuje.“ (AG 138)

**Otázky k rozhovoru**

`1. 	Jakou přednost má zákon napsaný v srdci oproti tomu na kamenných deskách? Na který člověk snadněji zapomene?`

`2. 	Jak můžeme poznat, zda máme zákon napsaný v srdci? Jak se to projevuje?`

`3. 	Vraťme se k druhému citátu Ellen G. Whiteové. Jak chápeš výrok o „podmínce dokonalé poslušnosti“ a „Kristově oběti jako záruce odpuštění“? Znamená to, že pokud nebudeme dokonale poslušní, jsme ztraceni? Nebo tu snad je řeč o někom jiném, dokonale poslušném?`

**Shrnutí**

Nová smlouva je vznešenější, plnější a lepší představení plánu vykoupení. I my máme účast na této smlouvě vírou, která se projeví poslušností zákona napsaného v našich srdcích.

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.