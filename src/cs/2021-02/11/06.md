---
title: 'Nebeská Služba'
date: 10/06/2021
---

> <p></p>
> Vždyť Kristus nevešel do svatyně, kterou lidské ruce udělaly jen jako napodobení té pravé, nýbrž vešel do samého nebe, aby se za nás postavil před Boží tváří. (Žd 9,24)

> <p></p>
> 5Je totiž jeden Bůh a jeden prostředník mezi Bohem a lidmi, člověk Kristus Ježíš, 6který dal sám sebe jako výkupné za všechny, jako svědectví v určený čas. (1Tm 2,5.6)

**Osobní studium**

Úvodní verš (Žd 9,24) nám v kontextu představuje Kristovu službu v nebeské svatyni v náš prospěch poté, co za nás zemřel. Mohli bychom o tom mnoho mluvit. Zaměřme se však jen na jednu myšlenku vyjádřenou na konci verše: Kristus je i dnes v Boží přítomnosti, aby spolu s Otcem udělali vše pro naši záchranu.

Uvažuj, co to asi znamená: My, hříšní a padlí lidé, bychom byli v okamžiku zničeni, kdybychom se nyní ukázali před Boží slávou; Kristus se za nás přimlouvá bez ohledu na to, jak jsme byli zlí a jak zjevně jsme porušovali Boží zákon; ukazuje se před Boží tváří za nás. Máme Zástupce, který stojí před Otcem v náš prospěch. Přemýšlej, jak laskavý byl Ježíš, když žil zde na zemi, jak odpouštěl a všechny přijímal.

`Proč, podle vás, text 1Tm 2,5.6 zdůrazňuje, že Ježíš je nejen naším prostředníkem, ale že se stal i skutečným „člověkem“?`

To je další část dobré zprávy. Ježíš nejen zaplatil, když se stal jedním z nás, výkupné za naše hříchy, které nesl sám na kříž, ale nyní stojí před Bohem jako Prostředník mezi nebem a zemí, mezi Bohem a člověkem.

To dává smysl. Ježíš jako Bůh a bezhříšný dokonalý člověk zároveň je jediný, kdo mohl přemostit trhlinu mezi lidmi a Bohem způsobenou hříchem. To hlavní, za co bychom v souvislosti s tím měli být vděční, je existence někoho, kdo s námi může soucítit ve veškerých zkouškách, bolestech a pokušeních.

Důležitou zprávou nové smlouvy je, že v Ježíši mají kající hříšníci někoho, kdo je zastupuje v nebi před Otcem, někoho, kdo pro ně získal to, čeho by oni sami nedosáhli – a to dokonalou spravedlnost, která jediná může obstát v Boží přítomnosti. S touto dokonalou spravedlností, kterou v životě dosáhl utrpením, stojí Ježíš před Bohem a žádá pro nás odpuštění hříchů a moc nad hříchem. Bez něj bychom neměli žádnou naději – ani v současnosti a určitě ani na soudu.

**Aplikace**

`Jakou naději ti přináší vědomí, že Kristus, kterého znáš z evangelií, se za tebe přimlouvá?`

---

#### Další čtení: Vybrané citace od Ellen Whiteové

Po svém nanebevstoupení Spasitel začal v náš prospěch vykonávat službu velekněze. Apoštol Pavel napsal: „Kristus nevešel do svatyně, kterou lidské ruce udělaly jen jako napodobení té pravé, nýbrž vešel do samého nebe, aby se za nás postavil před Boží tváří.“ Židům 9,24. {VDV 276.2}

Služba kněze během roku v prvním oddělení svatyně, „za oponou“, která oddělovala svatyni od nádvoří, představovala službu, kterou Ježíš Kristus zahájil po svém nanebevstoupení. Úkolem kněze při každodenní službě bylo přinášet před Boha krev oběti za hřích a kadidlo, jehož vůně stoupala s modlitbami Izraele. Kristus přinesl před Otce svou krev prolitou za hříšníky a předložil před něho také vzácnou vůni své spravedlnosti spolu s modlitbami kajících věřících. To byla služba v prvním oddělení nebeské svatyně. {VDV 276.3}