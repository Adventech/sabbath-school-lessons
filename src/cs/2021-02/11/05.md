---
title: 'Náš Soucitný Velekněz'
date: 09/06/2021
---

> <p></p>
> 1Z toho, co bylo řečeno, plyne: máme velekněze, který usedl po pravici Božího trůnu 2v nebesích jako služebník pravé svatyně a stánku, který zřídil sám Hospodin, a nikoli člověk. 3Každý velekněz bývá ustanoven k tomu, aby přinášel dary a oběti; proto musel i Ježíš nutně přinést oběť. 4Na zemi by nemohl být knězem, protože zde už byli kněží, kteří přinášeli dary podle zákona. 5Ti však sloužili ve svatyni, která je jen náznakem a stínem svatyně nebeské. Vždyť Bůh uložil Mojžíšovi, když měl zřídit stánek: „Hleď, ať uděláš vše podle vzoru, který ti byl ukázán na hoře.“ 6Avšak Ježíš dosáhl vznešenější služby, právě tak jako je prostředníkem vyšší smlouvy, založené na lepších zaslíbeních. (Žd 8,1–6)

**Osobní studium**

Pozemská svatyně, ve které se Bůh rozhodl přebývat se svým lidem, byla místem, kde se vykonávaly oběti. Služba ve svatyni však nekončí smrtí těchto zvířat. Když byla oběť zabita, kněz přinesl krev do svatyně za hříšníka.

Celý tento obřad byl však jen stínem, symbolem toho, co Kristus činí pro tento svět. Tak jako při symbolech (v pozemské svatyni) proces smíření nekončil smrtí zvířete, ani Kristovo dílo za nás nekončí jeho smrtí na kříži.

`Co vlastně znamená ono obrazné vyjádření (vycházející ze starozákonního předobrazu), že Ježíš se stal naším nejlepším Veleknězem (Žd 8,1–6), který zná naše slabosti? (Žd 2,17.18) Jaký dopad to má na náš život dnes?`

Tak jako existovala pozemská svatyně, kněží a služba ve staré smlouvě, tak je i nebeská svatyně a nebeská služba v nové smlouvě. Co však bylo jen symbolem, obrazem a stínem ve staré smlouvě, to se v nové smlouvě stává realitou.

Náhradou za nás už není obětní zvíře, protože máme bezhříšného Ježíše; ne krev zvířat, ale krev Kristova; ne svatyně postavená člověkem, ale pravý stánek, „který zřídil sám Hospodin, a nikoli člověk“ (Žd 8,2); ne hříšný, omylný lidský kněz, ale Ježíš Kristus je naším veleknězem sloužícím za nás. V souvislosti s tím uvažuj o Pavlových slovech: „Jak bychom mohli uniknout my, pohrdneme-li tak slavným spasením?“ (Žd 2,3)

**Aplikace**

`Která z Kristových rolí (oběť, kněz, velekněz) je pro tebe nejméně jasná? Která tě naopak nejvíc oslovuje a je ti nejbližší? Jak by ses o toto „evangelium“ mohl podělit tento týden s někým, kdo je ještě nezná?`

---

#### Další čtení: Vybrané citace od Ellen Whiteové

Stejně jako v předobrazné bohoslužbě odkládal velekněz své velekněžské roucho a ke konání obřadů přistupoval v bílých lněných šatech obyčejného kněze, odložil Kristus své královské roucho, vzal na sebe lidskou podobu a přinesl oběť, přičemž byl zároveň knězem i obětí. A stejně jako velekněz po vykonání služby ve svatyni svatých vyšel k čekajícímu shromáždění ve svém velekněžském rouchu, tak i Kristus, až přijde podruhé, bude oblečen do zářivě bílého roucha, „jak by jej žádný bělič na zemi nedovedl vybílit“ Marek 9,3. Přijde ve své vlastní slávě a ve slávě svého Otce a na cestě ho budou doprovázet všechny andělské zástupy. {PNL 21.5}

A tak se naplní zaslíbení, které dal Kristus svým učedníkům: „Opět přijdu a vezmu vás k sobě.“ Jan 14,3. Ty, kdo jej milovali a očekávali, korunuje slávou, ctí a nesmrtelností. Spravedliví mrtví vstanou ze svých hrobů a živí budou spolu s nimi uchváceni vzhůru vstříc Pánu. Zaslechnou, jak jim Ježíšův hlas znějící líbezněji než jakákoliv hudba, kterou kdy zaslechl smrtelný člověk, říká: Váš boj skončil. „Pojďte, požehnaní mého Otce, ujměte se království, které je vám připraveno od založení světa.“ Matouš 25,34. {PNL 21.6}