---
title: 'Blízký Vztah'
date: 06/06/2021
---

> <p></p>
> 11Zřídím si mezi vámi příbytek a nezprotivíte se mi. 12Budu procházet mezi vámi a budu vám Bohem a vy budete mým lidem. (Lv 26,11.12)

**Osobní studium**

Ze všeho, co jsme doposud studovali, je jedna věc zcela zřejmá: ať ve staré, nebo v nové smlouvě, Bůh vždy chtěl se svým lidem navázat blízký, přátelský vztah. Všechny smlouvy v podstatě pomáhaly formovat a formulovat „pravidla“ pro takový vztah Boha s lidmi.

Osobní, blízký vztah je ve smlouvě klíčovým prvkem, a to v kterékoliv době a za jakýchkoli okolností. Aby vztah existoval, musí fungovat vzájemná komunikace a kontakt, a to zejména mezi hříšnými, omylnými a nedůvěřivými bytostmi. Bůh to samozřejmě ví, proto se rozhodl, že se nám představí takovým způsobem, abychom s ním mohli – v mezích padlého lidství – navázat smysluplný vztah.

`Jaký důvod uvádí Bůh pro stavbu svatyně? (Ex 25,8; Lv 26,11.12) O co mu šlo? Jak tomu máme rozumět?`

Odpověď bychom možná našli v úvodních verších dnešní části. Bůh postaví svůj „příbytek“ (nebo bude „přebývat“) mezi nimi. Říká jim, že si je „nezprotiví“, ale bude „chodit“ mezi nimi a bude jejich Bohem a oni budou jeho lidem. Velmi jasně tu vystupují do popředí znaky, které jsou charakteristické pro blízký vztah.

**Aplikace**

`Jak na tebe působí Boží touha po blízkosti s lidmi, touha po vztahu a lásce k nám hříšníkům? Jak by na tebe zapůsobila Boží nabídka, že by byl tvým „sousedem“, bydlel by blízko tebe? Měl bys z toho radost, nebo spíše obavy?`

---

#### Další čtení: Vybrané citace od Ellen Whiteové

"Bůh prostřednictvím Mojžíše nařídil Izraeli: „Ať mi udělají svatyni a já budu bydlit uprostřed nich“ (2. Mojžíšova 25,8) a skutečně také ve svatyni uprostřed svého lidu přebýval. Symbol jeho přítomnosti byl s nimi po celou dobu namáhavého putování pouští. I Kristus si zřídil svoji svatyni mezi lidmi. Postavil si svůj stan vedle našeho, aby mohl přebývat mezi námi a seznamovat nás se svou božskou povahou a životem. „A Slovo se stalo tělem a přebývalo mezi námi. {TV 11.5}

Spatřili jsme jeho slávu, slávu, jakou má od Otce jednorozený Syn, plný milosti a pravdy.“ Jan 1,14. {TV 12.1}"

Díky tomu, že Ježíš přišel mezi nás, víme, že Bůh zná naše trápení a bolesti, rozumí nám a cítí s námi. Každý se může přesvědčit, že Stvořitel je přítelem hříšníků. V každém poučení, zaslíbení, v každém skutku lásky, v každém projevu Boží povahy ve Spasitelově pozemském životě můžeme vidět „Boha s námi“. {TV 12.2}

Bůh přitahuje k sobě naše srdce nespočetnými znameními na nebi i na zemi. Snaží se zjevit se nám v divech přírody a také v nejhlubších a nejněžnějších lidských vztazích, jaké může lidské srdce poznat. Ty však mohou lásku Boží k nám znázornit jen nedokonale. Ačkoli existují všechny tyto důkazy, zaslepil nepřítel dobra srdce lidí natolik, že vzhlížejí k Bohu se strachem a představují si, že je přísný a neúprosný... Proto přišel Ježíš a žil mezi lidmi, aby rozptýlil tento temný stín tím, že odhalí světu nekonečnou lásku Boží. {CK 8.3}

Kristus však nepřinesl tuto velkou oběť proto, aby vzbudil v Otcově srdci lásku k člověku nebo aby v něm vyvolal ochotu nás vysvobodit. Ne, to jistě ne. „Tak miloval Bůh svět, že svého jediného Syna dal“ Jan 3,16. Otec nás nemiluje proto, že přinesl tuto velkou smírčí oběť, nýbrž přinesl smírčí oběť, protože nás miluje. Kristus byl prostředníkem, skrze něhož mohl Bůh vylít svou nekonečnou lásku na svět padlý do hříchu. „Bůh to byl, jenž Kristem smiřoval svět s sebou“ 2. Korintským 5,19. Bůh trpěl se svým Synem. Za smrtelných muk v zahradě getsemanské, při smrtelném zápase na kříži Golgoty zaplatilo srdce Věčné lásky cenu za naše vykoupení. {CK 10.2}