---
title:  'Podněty K Zamyšlení'
date:  11/06/2021
---

„Ani nejvyšší anděl v nebi nemohl zaplatit výkupné za jediného ztraceného člověka. Cherubíni a serafíni mají jen slávu, kterou je, jako své stvoření, obdařil Stvořitel. Smíření člověka s Bohem mohlo být dosaženo jen skrze prostředníka, který byl roven Bohu, zasluhoval si úctu, mohl zastupovat člověka před nekonečným Bohem a současně představovat Boha padlému světu. Jako zástupce a ručitel člověka musí mít lidskou přirozenost a spojení s lidskou rodinou, kterou zastupuje; jako Boží velvyslanec se musí podílet na božské přirozenosti a mít spojení s Nekonečným, aby představil Boha světu a byl prostředníkem mezi Bohem a člověkem.“ (1SM 257)

„Dále Ježíš říká: Vyznáte-li mne před lidmi, i já vás vyznám před Bohem a svatými anděly. Budete na zemi mými svědky a budete zvěstovat moji milost pro záchranu světa. Já budu vaším zástupcem v nebi. Otec nebude hledět na vaši zvrácenou hříšnou povahu, uvidí, že máte na sobě roucho mé dokonalosti. Já vám přináším požehnání nebes. Každý, kdo mě vyznává tím, že se obětuje pro záchranu ztracených, bude mít podíl na slávě a radosti vykoupených.“ (DA 357; TV 226)

**Otázky k rozhovoru**

`1. 	„Když jsme tedy ospravedlněni z víry, máme pokoj s Bohem skrze našeho Pána Ježíše Krista, neboť skrze něho jsme vírou získali přístup k této milosti. V ní stojíme a chlubíme se nadějí, že dosáhneme slávy Boží“ (Ř 5,1.2). Jak těmto veršům rozumíte? Jakou roli hraje Ježíš v tom, že můžeme při setkání s Bohem cítit pokoj, a ne strach?`

`2. 	Proč se nikdo jiný než Boží Syn nemůže stát Prostředníkem mezi námi a Bohem?`

`3. 	Co znamená pro váš každodenní, praktický život, že Kristus je v nebeské svatyni? Má to vůbec nějaký praktický dopad, nebo je to jen nepříliš užitečná informace?`

**Shrnutí**

Pozemská svatyně symbolizovala dílo spasení, které probíhá až dodnes. Kristus plní úkol našeho Velekněze před Bohem na tom nejsvětějším místě. Jeho neporušenost se nám před Bohem připočítává namísto naší nehodné hříšné přirozenosti.

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.