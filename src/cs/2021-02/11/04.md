---
title: 'Sám Sebe Vydal Za Naše Hříchy'
date: 08/06/2021
---

> <p></p>
> 3Milost vám a pokoj od Boha Otce našeho i Pána Ježíše Krista, 4který sám sebe vydal za naše hříchy, aby nás vysvobodil z nynějšího zlého věku podle vůle našeho Boha a Otce. (Ga 1,3.4)

**Osobní studium**

Jedním z klíčových témat Nového zákona (ne-li přímo tím nejhlavnějším) je, že Ježíš Kristus zemřel jako oběť za hříchy světa. Tato pravda je základem celého plánu spasení. Jakákoliv teologie, která popírá smíření krví Ježíše Krista, v podstatě popírá jádro křesťanství. Kříž bez Ježíšovy krve nemůže spasit nikoho.

`Přemýšlej nad úvodním biblickým textem na dnešní den (Ga 1,3.4). Co pro tebe znamená? Čeho bylo smrtí Krista dosaženo?`

Koncept „náhrady“ za hříšníka je klíčový prvek celého plánu spasení. Za svoje hříchy jsme si totiž všichni zasloužili smrt. Kristus ze své lásky k nám „sám sebe vydal za naše hříchy“ (Ga 1,4). Zemřel smrtí, kterou jsme si zasloužili my. Smrt Ježíše Krista za hříšníky je základní pravdou, ze které vyplývá vše ostatní. Naše naděje na obnovu, svobodu, odpuštění a věčný život v ráji se zakládá na tom, co Ježíš učinil – dal sebe samotného za naše hříchy. Bez toho by naše víra neměla žádný smysl. Mohli bychom rovnou uctívat a spoléhat se na nějakou sochu nebo na cokoliv jiného. Spasení je možné jen prostřednictvím „krve“ (tedy smrti) Ježíše Krista (Mt 26,28).

„Bůh nechce, abys pochyboval, trápil se a měl strach, že tě nepřijme, protože jsi hříšný a nehodný… Můžeš říci: ‚Vím, že jsem hříšník. A to je důvod, proč potřebuji Spasitele… Nejsem dobrý a nemám žádné zásluhy, kterými bych si mohl nárokovat spasení. Přicházím k Bohu prostřednictvím smiřující krve nevinného Beránka Božího, který snímá hřích světa. To je moje jediná obhajoba.‘“ (FLB 102)

**Aplikace**

`Pročti si ještě jednou citát z posledního odstavce. Dokážeš se s ním ztotožnit? Dospěl jsi v životě do chvíle, kdy tato slova mohou být i tvým osobním vyznáním?`

---

#### Další čtení: Vybrané citace od Ellen Whiteové

Plán našeho vykoupení nebyl dodatečným řešením, které Bůh vymyslel až po Adamově pádu. Byl zjevením „tajemství, které od věčných časů nebylo vysloveno“. Římanům 16,25. Odhalením zásad, které jsou od věčnosti podstatou Boží vlády. Bůh i Kristus od počátku věděli, že satan odpadne a svede člověka k hříchu. Existence hříchu nebyla Božím záměrem. Bůh ji však předvídal a připravil plán, jak jí čelit. Miloval svět natolik, že zaslíbil dát svého jediného Syna, „aby žádný, kdo v něho věří, nezahynul, ale měl život věčný“. Jan 3,16. {TV 10.5}

Kristus se obětoval dobrovolně. Mohl zůstat u Otce. Mohl si dál žít v nebeské slávě a těšit se z úcty andělů. Rozhodl se však, že vrátí vládu zpět do Otcových rukou a sestoupí z vesmírného trůnu, aby přinesl světlo a život lidem, kteří umírají ve tmě. {TV 11.2}

Ježíš hleděl na nevinné oběti a viděl, že Židé proměnili slavnostní shromáždění v přehlídky krutosti a krveprolévání. Místo upřímného pokání obětovali stále více zvířat, jako kdyby bezduchou a bezcitnou službou mohli Boha uctít. Kněží a přední muži byli zaslepeni sobectvím a ziskuchtivostí. Vydělávali i na symbolech, které představovaly Božího Beránka. Znevažovali tak posvátnost obětní služby v očích lidu. Ježíš byl rozhořčen. Věděl, že kněží a starší si budou jeho krve, kterou již brzy prolije za hříchy světa, vážit právě tak málo jako krve zvířat, jež jim neustále teče pod rukama. {TV 372.4}