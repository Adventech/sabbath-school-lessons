---
title: 'Nová Smlouva A Boží Svatyně'
date: 05/06/2021
---

> <p>Základní verš</p>
> „Proto je Kristus prostředníkem nové smlouvy, aby ti, kdo jsou od Boha povoláni, přijali věčné dědictví, které jim bylo zaslíbeno – neboť jeho smrt přinesla vykoupení z hříchů, spáchaných za první smlouvy.“ (Žd 9,15)

Je tmavý, pozdní večer. Na temné obloze nejsou vidět hvězdy ani měsíc. Ponořený do myšlenek kráčí František prázdnými, tmavými městskými ulicemi. Po nějaké době za sebou uslyší kroky. Někdo jde ve tmě za ním. František se nezastavuje, rychlé kroky se však stále přibližují. Za chvilku ho neznámý člověk doběhne a ptá se: „Františku, jste tiskař?“ „Ano, jsem. Ale jak to, že mě znáte?“

„Vlastně vás neznám,“ odpovídá neznámý člověk. „Nikdy jsem se s vámi nesetkal. Znám však velmi dobře vašeho bratra. Vaše pohyby, vaše chůze, vaše postava – to všechno mi tak silně připomnělo vašeho bratra Vláďu, že jsem usoudil, že jste to vy. Hodně mi totiž o vás vyprávěl.“

Tento jednoduchý příběh nám chce přiblížit pravdu o službě v nebeské svatyni. Bible říká, že služba v pozemské svatyni je stín, obraz, znázornění skutečnosti. I přesto dostatečně jasně zjevovala pravdy, které představovala: smrt Ježíše Krista a jeho velekněžskou službu v nebeské svatyni.

**Osnova lekce**

Při studiu této lekce se zaměřením na to, jakou roli v Božím plánu (a v jeho smlouvách s lidmi) hrála svatyně, si připomeneme obojí – pozemský předobraz (stín), ale i skutečnost, která je realitou.

I. 	Původní význam izraelské svatyně

• Vyjádření Boží blízkosti (neděle)

• Potřeba odpuštění díky oběti (pondělí)

II. 	„Nové“ pojetí svatyně po kříži

• Ježíš – nejvyšší oběť (úterý)

• Ježíš – nejlepší velekněz (středa)

• Ježíš – slouží v lepší svatyni (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Další čtení: Vybrané citace od Ellen Whiteové

Bible dává jasnou odpověď na otázku: Co je svatyně? Termínem „svatyně“ Bible označuje nejdříve svatyni postavenou Mojžíšem jako napodobeninu nebeské skutečnosti, a za druhé „pravou svatyni“ v nebi, kterou pozemská svatyně jako napodobenina znázorňovala. Smrtí Ježíše Krista skončila obrazná služba. „Pravá svatyně“ v nebi je svatyně nové smlouvy. A protože proroctví Daniel 8,14 se splnilo v nové smlouvě, musí být svatyně, k níž se proroctví vztahuje, svatyní nové smlouvy. Když v roce 1844 skončilo období 2 300 prorockých dnů, izraelská — pozemská — svatyně už dávno neexistovala. Proto proroctví: „Až po dvou tisících a třech stech večerech a jitrech dojde svatyně spravedlnosti (očištění)“ se nepochybně týká svatyně v nebi. {VDV 274.2}