---
title: 'Hřích, Oběť A Přijetí'
date: 07/06/2021
---

> <p></p>
> 13Jestliže již pokropení krví kozlů a býků a popel z jalovice posvěcuje poskvrněné a zevně je očišťuje, 14čím více krev Kristova očistí naše svědomí od mrtvých skutků k službě živému Bohu! Vždyť on přinesl sebe sama jako neposkvrněnou oběť Bohu mocí Ducha, který nepomíjí.

> <p></p>
> 22Podle zákona se skoro vše očišťuje krví, a bez vylití krve není odpuštění. (Žd 9,13.14.22)

**Osobní studium**

Bůh ustanovil, že starozákonní hříšník se může zbavit viny a hříchu prostřednictvím oběti zvířat. Obětní dary předepsané Izraelcům jsou podrobně popsány v Lv 1–7. Zvláštní pozornost byla věnována tomu, jak při různých druzích obětí naložit s krví a jak ji použít. Úkol krve při obětních rituálech patří mezi sjednocující prvky izraelského obětního systému.

Člověk, který zhřešil – čímž porušil smluvní vztah a stanovená pravidla – mohl v plné míře obnovit svoje společenství s Bohem a s lidmi tak, že přinesl obětované zvíře jako náhradu. Oběti provázené určitými rituály byly prostředkem, který Bůh stanovil na očištění hříšníka od hříchu a viny. Kropením krve byly jednotlivé hříchy a viny přeneseny do svatyně, čímž se opětovně navázal vztah a plné smluvní společenství mezi kajícníkem a osobním Bohem, který je zachraňujícím Pánem.

`Jaký smysl měly oběti zvířat? Co jimi chtěl Bůh lidi naučit?`

Starozákonní oběti zvířat byly Bohem určeným prostředkem, jak se mohl hříšník zbavit hříchu a viny. Oběti změnily pozici hříšníka – tomu, který se provinil a zasloužil si smrt, bylo odpuštěno; jeho smluvní vztah s Bohem byl opět obnoven. Oběti zvířat však měly určitý prorocký význam. Vždyť žádné zvíře nebylo dostačující náhradou v procesu smíření hříchů a vin. Autor knihy Židům to vyjadřuje takto: „Neboť krev býků a kozlů není s to hříchy odstranit“ (Žd 10,4). Oběti zvířat tedy předpověděly příchod božsko-lidského služebníka Božího, který zemře zástupnou smrtí za hříchy celého světa. Díky tomu může být hříšníkovi odpuštěno, Bůh ho může přijmout a smluvní vztah může být navázán. (Iz 53,3–7)

**Aplikace**

`Dokážeš si představit, že bys žil v době, kdy se přinášely zvířecí oběti? Jak by to na tebe působilo? Docházela by ti více hrůza hříchu, nebo by sis na smrt zvířat časem zvykl?`

---

#### Další čtení: Vybrané citace od Ellen Whiteové

O Velikonocích a o Svátku stánků byly zabíjeny tisíce zvířat a kněží vylévali jejich krev na oltář. Obětování krve Židům zevšednělo a téměř zapomněli, že jeho příčinou byl hřích. Nepochopili, že krev zvířat byla symbolem krve Božího Syna, kterou měl prolít za život světa a že oběti měly obrátit pozornost všeho lidu k ukřižovanému Vykupiteli. {TV 372.3}

Pavel upozorňoval na to, jak úzce Bůh propojil obětní službu s proroctvími poukazujícími na Spasitele, který měl být „jako beránek vedený na porážku“. Mesiáš měl položit svůj život „v oběť za vinu“. Prorok Izajáš, který spatřil dílo smíření s předstihem několika staletí, svědčí o našem Spasiteli jako o Beránku Božím, který „‚vydal sám sebe na smrt a byl počten mezi nevěrníky.‘ On nesl hřích mnohých, Bůh jej postihl místo nevěrných.“ Izajáš 53,7.10.12. {PNL 131.8}

Očekávaný Spasitel neměl přijít jako světský král, aby vysvobodil židovský národ od pozemských utlačovatelů. Měl žít jako člověk mezi lidmi v chudobě a ponížení. Nakonec jím lidé měli pohrdnout, zavrhnout jej a zabít. Spasitel, o němž hovoří starozákonní proroctví, se měl obětovat za padlé lidstvo, a tak splnit všechny požadavky porušeného zákona. V něm se měly předobrazy obětní služby setkat se skutečností, na kterou poukazovaly. Teprve v jeho smrti na kříži vyšel najevo smysl celé židovské bohoslužby. {PNL 131.9}