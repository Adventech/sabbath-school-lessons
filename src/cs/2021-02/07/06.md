---
title: 'Sebevědomý Slib'
date: 13/05/2021
---

> <p></p>
> Všechen lid odpověděl jednomyslně: „Budeme dělat všechno, co nám Hospodin uložil.“ (Ex 19,8)

> <p></p>
> 31Izrael však, který usiloval o spravedlnost podle zákona, k cíli zákona nedospěl. 32Proč? Protože nevycházel z víry, nýbrž ze skutků… (Ř 9,31.32)

> <p></p>
> Nevědí, že spravedlnost je od Boha, a chtějí uplatnit svou vlastní; proto se spravedlnosti Boží nepodřídili. (Ř 10,3)

**Osobní studium**

`Jaká byla podle knihy Exodus odpověď Izraelců na tuto smlouvu? Domníváte se, že to mysleli upřímně? Tak v čem byl problém?`

Na první pohled se zdá, že je všechno v pořádku. Bůh vysvobodil svůj lid, předkládá jim smluvní zaslíbení a oni souhlasí. Jsou rozhodnuti splnit všechno, co od nich Hospodin žádá. Připomíná nám to „nebeský ideál“.

Ať od nás Bůh žádá cokoliv, náš vztah k němu musí být založen na víře. Víra je základ, po ní následují skutky. Bez ohledu na to, jak čisté pohnutky nás k nim vedly, v jaké upřímnosti jsme je vykonali a kolik jsme jich učinili, skutky samy o sobě nám nemohou zajistit přijetí u svatého Boha. Nemohly to učinit v době starověkého Izraele a nemohou to učinit ani dnes.

Naneštěstí se už tehdy mnozí Izraelci domnívali (podobně jako to hrozí i nám křesťanům), že poslušnost je prostředkem k záchraně, ne jejím důsledkem. Když slibovali poslušnost, řada z nich se domnívala, že to je něco, co zvládnou svou vlastní silou a co Bůh ocení jako jejich „kvalitu“. Usilovali o spravedlnost z poslušnosti zákona, ne o spravedlnost Boží, která přichází vírou. Smlouva na Sínaji – i když přichází s mnohem detailnějšími pokyny a zákonem – měla být stejně tak smlouvou milosti jako všechny předcházející smlouvy. Tato milost, dobrovolně udělená, působí změnu srdce a ta vede k poslušnosti. Problém nebyl v tom, že se snažili poslouchat; to byl vlastně požadavek smlouvy. Problémem bylo, jaká to byla „poslušnost“, protože, jak to pozdější dějiny národa ukazují, ve skutečnosti neposlouchali vůbec.

**Aplikace**

`Jaký je rozdíl mezi spravedlností Boží a lidskou? Co to znamená pro tvůj každodenní život?`

---

#### Další čtení: Vybrané citace od Ellen Whiteové

Přestože je zákon svatý, nemohli Židé dosáhnout spravedlnosti tím, že se ho snažili zachovávat ve vlastní síle. Kristovi následovníci musí dosáhnout spravedlnosti jiného druhu, než měli farizeové, aby mohli vejít do nebeského království. Bůh jim nabídl ve svém Synu dokonalou spravedlnost zákona. Jestliže otevřou svá srdce dokořán, aby přijali Krista, bude v nich přebývat skutečný život Boží, láska Boží, která je změní k jeho obrazu. Tím získají spravedlnost, kterou vyžaduje zákon, jako dar od Boha. Farizeové však zavrhli Krista. Nevěděli, že „spravedlnost je od Boha“, a chtěli „uplatnit svou vlastní“ Římanům 10,3. Nechtěli se podřídit spravedlnosti Boží. {MON 37.1}