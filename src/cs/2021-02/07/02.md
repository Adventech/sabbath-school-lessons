---
title: 'Na Křídlech Orla'
date: 09/05/2021
---

> <p></p>
> Vy sami jste viděli, co jsem učinil Egyptu. Nesl jsem vás na orlích křídlech a přivedl vás k sobě. (Ex 19,4)

> <p></p>
> 9Hospodinovým podílem je jeho lid… 10Našel ho v zemi divokých pouští, v pustotě kvílících pustin, zahrnul ho svou péčí, chránil ho jako zřítelnici oka. 11Jako bdí orel nad svým hnízdem a nad svými mláďaty se vznáší, svá křídla rozprostírá, své mládě bere a na své peruti je nosí, 12tak Hospodin sám ho vedl, žádný cizí bůh s ním nebyl. (Dt 32,9–12)

> <p></p>
> 30Hospodin, váš Bůh, který jde před vámi, bude bojovat za vás, jak to před vašima očima učinil s vámi v Egyptě 31i v poušti, kde jsi viděl, jak tě Hospodin, tvůj Bůh, nesl, jako nosí muž svého syna, po celé cestě, kterou jste prošli, až jste došli k tomuto místu. (Dt 1,30.31)

**Osobní studium**

`Jako národ byl Izrael celá staletí pod silným vlivem egyptského pohanství. Jejich poznání Boha, jeho vůle a dobroty bylo bezpochyby zastřeno. Jak si je mohl Bůh opět získat?`

Nejdříve jim chtěl dokázat ryzost své lásky. Učinil to prostřednictvím skutků vysvobození. Chtěl, aby na jeho smluvní nabídku odpověděli láskou. Proto jim na Sínaji nejdříve připomíná svoje činy milosti.

`Jak se v úvodních biblických textech (Ex 19,4; Dt 32,9–12; Dt 1,30.31) představuje Bůh svému lidu? Proč používá takové přirovnání? Co jim tím chtěl říci?`

Tyto ilustrace svědčí o tom, že Bůh ví o tom, jak jsme bezmocní. „Jako se nad syny slitovává otec, slitovává se Hospodin nad těmi, kdo se ho bojí. On ví, že jsme jen stvoření, pamatuje, že jsme prach“ (Ž 103,13.14). Z obou těchto symbolů – orla i otce nesoucího svého syna – cítíme Boží zájem o naše blaho. Svou láskou, pomocí, ochranou a povzbuzením nás chce dovést k plné dospělosti.

„Orel byl známý svou neobyčejnou věrností a oddaností svým mláďatům. Žil vysoko v horách. Svoje mláďata učil létat tak, že je na zádech vynesl do velkých výšek nad roviny Sínaje a nechal je padat dolů. Když byla mláďata ještě příliš malá a příliš zmatená, otec orel vždy sletěl pod ně, zachytil je na záda a vrátil se s nimi opět do hnízda na skále. ,Tak podobně jsem vás i já přivedl k sobě,‘ říká Bůh.“ (Knight, George A. F. Theology of Narration, Grand Rapids, MI: William B. Eerdmans Publishing Company, 1976, s. 128)

**Aplikace**

`Jak vnímáš Boží péči ve svém životě? Co pro tebe Bůh dělá? Nakolik se ti daří „zrcadlit“ tento láskyplný zájem Boha o tebe do svých vztahů s dalšími lidmi?`

---

#### Další čtení: Vybrané citace od Ellen Whiteové

Často se jim Bůh zjevoval jako „lítostivý a milostivý, shovívavý a hojný v milosrdenství, i pravdomluvný“ Žalm 86,15. „Když dítětem byl Izrael,“ pravil Bůh, „miloval jsem jej, a z Egypta povolal jsem syna svého.“ Ozeáš 11,1. {PK 205.2}

Laskavě jednal Hospodin s Izraelem, když jej ysvobodil z egyptského zajetí a uvedl do Zaslíbené země. „Ve všelikém soužení jejich i on měl soužení a anděl přistojící jemu vysvobozoval je. Z milování svého a z lítosti své on sám vykoupil je, a pěstoval je, i nosil je po všecky dny věků.“ Izajáš 63,9. {PK 205.3}

„Tvář má předcházeti vás bude,“ (2. Mojžíšova 33,14) tak znělo zaslíbení, jehož se jim dostalo při putování pouští. Toto ujištění bylo provázeno zázračným zjevením povahy Hospodinovy; to Mojžíšovi umožnilo, aby ukázal všemu lidu Izraele dobrotivost Boží a aby je poučil o vlastnostech jejich neviditelného Krále. „Pomíjeje Hospodin tvář jeho, volal: Hospodin, Hospodin, Bůh silný, lítostivý a milostivý, dlouhočekající a hojný v milosrdenství a pravdě, milosrdenství čině tisícům, odpouštěje nepravost a přestoupení i hřích, kterýž nikoli neopsravedlňuje vinného.“ 2. Mojžíšova 34,6.7. {PK 205.4}

Když nemocní přicházeli ke Kristu, viděl v nich nejen ty, kdo žádají o pomoc, ale spatřoval v nich všechny, kdo k němu přijdou v budoucnu se stejnými potřebami a s touž vírou. {ZNP 55.2}

Tak je tomu se všemi zaslíbeními Božího slova. Bůh jimi promlouvá ke každému z nás. Mluví přímo k nám, jako bychom mohli naslouchat jeho hlasu. Právě v těchto zaslíbeních nám Kristus představuje svou milost a moc. Tato zaslíbení jsou listy z toho stromu, který má „léčivou moc pro všechny národy“. Zjevení 22,2. {ZNP 55.3}