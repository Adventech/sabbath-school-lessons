---
title: 'Lidská Důvěra A Poslušnost'
date: 12/05/2021
---

> <p></p>
> 5Nyní tedy, budete-li mě skutečně poslouchat a dodržovat mou smlouvu, budete mi zvláštním vlastnictvím jako žádný jiný lid, třebaže má je celá země. 6Budete mi královstvím kněží, pronárodem svatým. To jsou slova, která promluvíš k synům Izraele. (Ex 19,5.6)

**Osobní studium**

V těchto verších se mluví o tom, že Bůh má v úmyslu uzavřít s Izraelci smlouvu. I když si je Bůh vyvolil, toto vyvolení se nerealizuje automaticky bez jejich rozhodnutí. Musí s Bohem spolupracovat. Dokonce i vysvobození z Egypta se neobešlo bez jejich spolupráce s Bohem. Kdyby neudělali, co jim Bůh řekl – například nenatřeli krví veřeje svých dveří – nebyli by zachráněni. To je jednoduché.

Ani v tomto případě jim Bůh neříká: „Ať se vám to líbí, nebo ne, budete mým zvláštním pokladem a kněžským národem.“ Tak to jednoduše nefunguje a ani text to tak neříká.

`Co bylo rozhodující ze strany lidu pro naplnění této smlouvy: víra, nebo poslušnost? (Ex 19,5.6) Je taková smlouva v rozporu s bib­lickým konceptem spasení z pouhé víry, bez skutků zákona?`

Záchranu – spasení – nezískáme dodržováním Božího zákona. Spasení je Boží dar, přijmout ho můžeme pouze vírou. Poslušnost je však důsledek víry.“ (CK 61; CVP 62)

Zamyslete se nad tím, co byl Bůh ochoten pro Izraelce učinit – nejenže je zázračným způsobem vysvobodil z egyptského otroctví, ale učinil je svým zvláštním vlastnictvím, královským kněžstvem. Na základě vztahu, který se mezi nimi vytvořil poté, co jim přinesl záchranu (nejen dočasnou – z egyptského otroctví, ale i věčnou), chtěl je Bůh povznést na takovou duchovní, intelektuální a morální úroveň, že by se byli stali divem starověkého světa. A to všechno proto, aby se šířilo evangelium mezi národy. Od nich se očekávalo jen to, že budou poslouchat.

**Aplikace**

`Co v životě očekáváš od Boha? Co považuješ za svůj úkol? Dokážeš tyto dvě věci správně rozlišit? Zažil jsi někdy situaci, kdy ses snažil dělat to, co náleží Bohu, nebo naopak na něm nechával to, co očekává on od tebe?`

---

#### Další čtení: Vybrané citace od Ellen Whiteové

Ke spasení je třeba společného úsilí, spolupráce mezi Bohem a kajícným hříšníkem. Tato spolupráce je nezbytná, máme-li vybudovat svůj charakter na správných zásadách. Člověk by se měl ze všech sil snažit překonat překážky, které mu brání v dosažení dokonalosti. Jeho úspěch však zcela závisí na Bohu. Lidské úsilí samo o sobě nestačí. Bez Boží pomoci a síly je marné. Člověk a Bůh musí působit společně. Úkolem člověka je odolávat pokušení; sílu k tomu však musí čerpat od Boha. A tak na jedné straně stojí nekonečná Boží moudrost, jeho slitování a moc, zatímco na druhé je lidská slabost, hříšnost a bezmocnost. {PNL 278.2}

Bůh si přeje, abychom nad sebou získali kontrolu. Nemůže nám však pomoci, nejsme-li ochotni s ním spolupracovat. Boží Duch působí skrze síly a schopnosti, které byly člověku dány. Sami od sebe nejsme schopni uvést naše plány, touhy a sklony do souladu s Boží vůlí. Projevíme-li však ochotu k poslušnosti, Spasitel to pro nás učiní. Zboří „lidské výmysly a všecko, co se v pýše pozvedá proti poznání Boha“. Uvede „do poddanství každou mysl, aby byla poslušna Krista“. 2. Korintským 10,4.5. {PNL 278.3}