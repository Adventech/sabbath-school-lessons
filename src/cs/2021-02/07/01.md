---
title: 'Smlouva Na Sínaji'
date: 08/05/2021
---

> <p>Základní verš</p>
> „Vy sami jste viděli, co jsem učinil Egyptu. Nesl jsem vás na orlích křídlech a přivedl vás k sobě.“ (Ex 19,4)

Jeden malý chlapec, který měl sedm sourozenců, se zranil a musel jít do nemocnice. Doma měli jen málokdy něčeho dost pro všechny. Například nikdo z nich neměl nikdy jen pro sebe plný hrnek mléka. Když byl plný, museli se o něj rozdělit alespoň dva. Ten, kdo pil první, musel dávat pozor, aby nevypil příliš mnoho. Když si v nemocnici lehl na svoji postel, sestřička mu donesla plnou sklenici mléka. Chvíli se na mléko toužebně díval a potom se zeptal: „Kolik ho můžu vypít?“ Sestřička mu s radostí odpověděla: „Vypij to všechno, chlapče, neboj se a vypij všechno!“ (Richards, H. M. S. „Free Grace“, Voice of Prophecy News, červen 1950, s. 4)

Předností starověkého Izraele bylo napít se naplno z pramene spasení. Stejnou nabídku má i každý z nás. Vysvobození Izraelců z otroctví a útlaku, trvajícího několik staletí, bylo úžasným projevem Boží milosti. Boží milost se stejně podílí i na našem osvobození od hříchu.

Smlouva, kterou Bůh uzavřel s Izraelem na Sínaji, byla jednoduše dalším vyjádřením a obnovou smluvního vztahu, který Bůh navázal s patriarchy.

**Osnova lekce**

Tento týden budeme uvažovat o smlouvě, kterou Bůh uzavřel s Izraelci na hoře Sínaj, a jejím významu jak tehdy pro ně, tak o jejím nadčasovém významu pro všechny Boží děti.

I. 	Co je Bůh ochotný udělat pro své děti

• Pečovat o ně jako milující rodič (neděle)

• Zaplatit za ně výkupné (pondělí)

II. 	Uzavření smlouvy o tomto jedinečném vztahu (úterý)

III.	Lidská reakce na Boží nabídku

• Požadavek důvěry a poslušnosti (středa)

• Vědomí vlastní nedostatečnosti (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Další čtení: Vybrané citace od Ellen Whiteové

Mnozí z jeho posluchačů v něho uvěřili a Ježíš jim řekl: „Zůstanete-li v mém slovu, jste opravdu mými učedníky. Poznáte pravdu a pravda vás učiní svobodnými.“ Jan 8,31.32. {TV 298.2}

Farizeje tato slova urazila. Jako by zapomněli, že národ již tak dlouho trpí pod cizí nadvládou, rozčileně se ohradili: „Jsme potomci Abrahamovi a nikdy jsme nikomu neotročili. Jak můžeš říkat: stanete se svobodnými?“ Jan 8,33. Ježíš na ně pohlédl a viděl před sebou otroky zloby posedlé touhou po pomstě. Smutně odpověděl: „Amen, amen, pravím vám, že každý, kdo hřeší, je otrokem hříchu.“ Jan 8,34. Oni sami žili v tom nejhorším možném otroctví — v otroctví ďábelského ducha. {TV 298.3}

Každý, kdo se nechce odevzdat Bohu, se dostává pod vládu jiné moci. Nepatří sám sobě. Může sice hovořit o svobodě, ale žije v nejstrašnějším otroctví. Jeho mysl zcela ovládá satan a nedovoluje mu vidět krásu pravdy. Člověk si namlouvá, že se řídí jen svým vlastním přesvědčením, ve skutečnosti se však podřizuje vůli knížete temnoty. Kristus přišel vysvobodit lidstvo z otroctví hříchu. „Zákon Ducha, který vede k životu v Kristu Ježíši, osvobodil tě od zákona hříchu a smrti.“ Římanům 8,2. {TV 298.4}