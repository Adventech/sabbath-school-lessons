---
title: 'Smlouva S Noemem'
date: 05/04/2021
---

> <p></p>
> 6[Hospodin] litoval, že na zemi učinil člověka, a trápil se ve svém srdci. 7Řekl: „Člověka, kterého jsem stvořil, smetu z povrchu země, člověka i zvířata, plazy i nebeské ptactvo, neboť lituji, že jsem je učinil.“ 8Ale Noe našel u Hospodina milost…

> <p></p>
> 13I řekl Bůh Noemu: „Rozhodl jsem se skoncovat se vším tvorstvem, neboť země je plná lidského násilí. Zahladím je i se zemí.

> <p></p>
> 18S tebou však učiním smlouvu. Vejdeš do archy a s tebou tvoji synové, tvá žena i ženy tvých synů. 19A ze všeho, co je živé, ze všeho tvorstva, uvedeš vždy po páru do archy, aby s tebou zůstali naživu; samec a samice to budou.“

> <p></p>
> 22 Noe udělal všechno přesně tak, jak mu Bůh přikázal. (Gn 6,6–8.13.18.19.22)

**Osobní studium**

Když se podíváme na kontext, Bůh oznamuje Noemovi svoje rozhodnutí zničit zemi. To proto, že se hřích šíří a rozrůstá se stále více. Tato záhuba se uskuteční v podobě celosvětové potopy. Bůh však neopouští svět, který stvořil. Po potopě znovu nabízí obnovu smluvního vztahu. Božské „JÁ“, které smlouvu nabízí, je základem Noemovy jistoty. Bůh zaslíbil, že bude chránit členy rodiny, kteří budou ochotni žít ve smluvním vztahu s ním, což se projeví poslušností.

`Jaké závazky z této smlouvy vyplývaly pro Boha a jaké pro Noema? (Gn 6,13–22)`

Bůh oznamuje Noemovi, že přijde potopa a svět bude zničen. Uzavírá s ním dohodu, ve které mu slibuje, že bude zachráněn s celou svou rodinou. Šlo tu o velmi mnoho. Kdyby Bůh slib nedodržel, zahynul by Noe spolu s ostatními, bez ohledu na to, co udělal.

Bůh řekl, že s Noemem uzavře „smlouvu“. Slovo samotné vyjadřuje vůli svůj slib dodržet. Není to jen nějaké rozmarné prohlášení. Vyplývá z něho určitá povinnost, závazek. Představte si, že by Bůh řekl Noemovi: „Podívej se, svět skončí ve strašné potopě. Mohl bych tě zachránit, ale také nemusím. Zatím dělej to a to a to – a potom uvidíme, co se stane. Nedávám ti však žádné záruky.“ Taková slova by sotva přestavovala jistotu a zaslíbení, která jsou obsažena v samotném slově smlouva.

**Aplikace**

`Bůh ve své smlouvě zaslíbil Noemovi nejen záchranu, ale později s ním uzavřel ještě další smlouvu, kde se zavázal, že tímto způsobem už život na zemi znovu nezničí (Gn 9,9–13). V čem dávají Boží sliby jistotu do života tobě?`

---

#### Další čtení: Vybrané citace od Ellen Whiteové

Noe věrně plnil příkazy, které dostal od Hospodina. Archa byla dokončena, jak Hospodin nařídil, a byla v ní uskladněna zásoba potravin pro lidi a zvířata. {PP 61.3}

Bůh přikázal Noemovi: „Vejdi ty i všecka čeleď tvá do korábu; nebo jsem tě viděl spravedlivého před sebou v národu tomto.“ 1. Mojžíšova 7,1. Svět pohrdl Noemovými výstrahami, jeho vliv a příklad byl však blahodárný pro jeho rodinu. V odměnu za jeho věrnost a poctivost zachránil Bůh s ním i všechny členy jeho rodiny. Hle, jaké ocenění věrnosti k rodičům! {PP 62.1}

"Dříve než Bůh seslal na zem své soudy, vždycky člověka varoval. Lidé, kteří Božímu poselství uvěřili, žili podle své víry a podle Božích přikázání, unikli ranám, jež dopadly na neposlušné a nevěřící. Noemovi Bůh řekl: „Vejdi ty a celý tvůj dům do archy, neboť vidím, že ty jsi v tomto pokolení jediný můj spravedlivý.“ 1. Mojžíšova 7,1. Noe uposlechl a byl zachráněn. {TV 405.3}

Ježíšovi učedníci předem věděli o zničení Jeruzaléma. Lidé, kteří čekali, až se objeví znamení zkázy, a utekli z města, unikli záhubě. V dnešní době známe varovné poselství o druhém Kristově příchodu a blížící se zkáze světa. Kdo si je vezme k srdci, bude spasen. {TV 406.1}"