---
title:  'Podstata Smlouvy'
date:  04/04/2021
---

> <p></p>
> 1Když bylo Abramovi devětadevadesát let, ukázal se mu Hospodin a řekl: „Já jsem Bůh všemohoucí, choď stále přede mnou, buď bezúhonný! 2Mezi sebe a tebe kladu svou smlouvu; převelice tě rozmnožím.“ (Gn 17,1.2)

> <p></p>
> Oznámil vám svou smlouvu, kterou vám přikázal dodržovat, desatero přikázání, a napsal je na dvě kamenné desky. (Dt 4,13)

> <p></p>
> 1Zde je můj služebník, jehož podepírám, můj vyvolený, v němž jsem našel zalíbení. Vložil jsem na něho svého ducha, aby vyhlásil soud pronárodům.

> <p></p>
> 6Já Hospodin jsem tě povolal ve spravedlnosti a uchopil tě za ruku; budu tě opatrovat, dám tě za smlouvu lidu a za světlo pronárodům. (Iz 42,1.6)

**Osobní studium**

`Proč Bůh uzavírá smlouvu s člověkem? O co mu jde? Proč je to pro něj tak důležité?`

Hebrejský výraz přeložený jako „smlouva“ je brit (ve Starém zákoně se s ním setkáváme asi 287krát). Můžeme ho také přeložit jako „závěť“ nebo „poslední vůle“. Původ tohoto slova není celkem jasný, ale „označuje to, co spojuje dvě strany dohromady. Používalo se pro různé typy ‚smluv‘ – mezi člověkem a člověkem, i mezi člověkem a Bohem. Běžně se tento výraz používal při dohodách mezi dvěma lidmi, zvláštní případ tvořila smlouva mezi Bohem a člověkem. Její náboženské použití bylo metaforou založenou na obvyklém používání, ale s hlubším významem.“ (Thompson, J. A. „Covenant (OT)“, The International Standard Bible Ency­clopedia, sv. 1, Grand Rapids: Eerdmans, 1979, s. 790)

Podobně jako při smlouvě mezi manželi, také biblická smlouva definuje vztah a z něj vyplývající dohodu. Tato dohoda obsahuje tyto základní prvky:

1. 	Bůh potvrdil smlouvu zaslíbeními s přísahou (Žd 6,13.17).

2. 	Smluvním závazkem bylo poslouchat Boží vůli, jak byla vyjádřena v Desateru (Dt 4,13).

3. 	Prostředkem, kterým se smluvní svazky v konečném smyslu naplnily, byl Kristus a plán spasení (Iz 42,1.6).

Starozákonní obětní systém byl pro lid názornou učebnicí plánu spasení. Prostřednictvím jeho symbolů se patriarchové a Izraelci učili věřit v přicházejícího Vykupitele. V jeho rituálech našel kající hříšník odpuštění hříchu a osvobození od viny. Znovu mohl získat smluvní požehnání a pokračovat v duchovním růstu – v obnově Božího obrazu – po tom, co selhal a nesplnil svůj smluvní závazek.

**Aplikace**

`Co pro tebe znamená, že Bůh chce, zcela dobrovolně, uzavřít smlouvu i s tebou a k něčemu se ze své strany zavázat? Jsi ochotný také k nějakému „závazku“, nebo ti v životě vyhovuje spíše „volný vztah“?`