---
title:  'Podněty K Zamyšlení'
date:  09/04/2021
---

Přečti si 12. kapitolu „Abrahamův příklad“ z knihy Na úsvitu dějin (PP 132–138; NUD 56–62) a strany 213–214 ze 46. kapitoly „V moci víry“ z knihy Od slávy k úpadku (PK 569–571; OSU 213–214).

„Jhem, které zavazuje k službě, je Boží zákon. Zákon lásky zjevený v ráji, vyhlášený na Sínaji a novou smlouvou vepsaný do srdce, spojuje člověka s Boží vůlí. Kdybychom byli ponecháni sami sobě, svým vlastním sklonům a své vůli, přešli bychom na satanovu stranu a začali bychom se mu podobat. Proto nás Bůh omezuje svou svrchovanou, ušlechtilou a povznášející vůlí. Chce, abychom mu trpělivě a moudře sloužili. Kristus jako člověk také nesl jho služby. Řekl: ‚Plnit, Bože můj, tvou vůli je mým přáním, tvůj zákon mám ve svém nitru.‘ (Ž 40,9) ‚Neboť jsem sestoupil z nebe, ne abych činil vůli svou, ale abych činil vůli toho, který mě poslal.‘ (J 6,38) Láska k Bohu, horlivost pro jeho slávu a láska k lidem přivedla Ježíše na zem, aby zde trpěl a nakonec zemřel. Láska byla rozhodující silou v celém jeho životě. Vyzývá nás, abychom se jí řídili i my.“ (DA 329.330; TV 209)

**Otázky k rozhovoru**

`1. 	Srovnejte Boží smlouvy uzavřené s Adamem, Noemem, Abrahamem, Mojžíšem a námi. V čem se liší? Co mají naopak společného?`

`2. 	V běžném životě je možné uzavřít řadu smluv s lidmi, ke kterým nemáme žádný vztah. Pro Boha je ale osobní aspekt smlouvy s námi velmi důležitý. Proč?`

`3. 	Bůh svou smlouvu s lidmi přirovnal k celoživotní smlouvě manželů. V čem nám může toto přirovnání pomoci lépe pochopit, o co Bohu jde? Co bychom ale neměli z takového přirovnání vyvozovat?`

**Shrnutí**

Příchod hříchu narušil vztah mezi Stvořitelem a člověkem. Bůh chce, aby se tento láskyplný vztah obnovil. Proto uzavírá s člověkem smlouvu. Tato smlouva představuje závazný vztah mezi Bohem a námi (podobně jako v manželství) a záměr spasit nás a uvést do souladu s Tvůrcem. Iniciátorem této smlouvy je Bůh, který je motivován svojí velkou láskou k nám. Svými zaslíbeními a činy plnými lásky nás vede k tomu, abychom s ním byli opět jedno.

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.