---
title: 'Pravidla, Která Zavazují'
date: 17/05/2021
---

> <p></p>
> 12I promluvil k vám Hospodin zprostředku ohně. Slyšeli jste zvuk slov, avšak žádnou podobu jste neviděli; slyšeli jste jen hlas. 13Oznámil vám svou smlouvu, kterou vám přikázal dodržovat, desatero přikázání, a napsal je na dvě kamenné desky. (Dt 4,12.13)

**Osobní studium**

Proč napsal Hospodin Desatero? Co tím sledoval? (Dt 4,13) I když stále zdůrazňujeme, že smlouva je vždy smlouvou milosti a je výsledkem Boží nezasloužené přízně těm, kdo s ním vstoupili do spásonosného vztahu, musíme připomenout, že milost neznamená povolení neposlouchat. Naopak. Smlouva a zákon patří k sobě; ve skutečnosti jsou neoddělitelné.

`Jak úzce spolu souvisí smlouva a vydaný zákon? (Dt 4,12.13)`

Zákon je neoddělitelnou součástí smlouvy. Ať už si představíte jakoukoliv smlouvu, vždy musí být stanovena i určitá pravidla a hranice. Jak dlouho by trvalo manželství, přátelství nebo obchodní partnerství, kdyby neexistovaly žádné hranice a pravidla, ať už konkrétně vyjádřená, nebo jen vše­obecně platná? Ženatý muž se rozhodne vzít si svoji milenku, mladý muž si přisvojí cizí peněženku, obchodník přizve do podnikání dalšího společníka bez toho, aby o tom řekl svému partnerovi – to všechno jsou případy, kdy došlo k porušení pravidel a zákonů. Jak dlouho by tyto vztahy vydržely při takových protiprávních okolnostech? Proto musí být stanoveny určité hranice a pravidla. Jen takto je možné udržovat vztahy.

`Jako paralelu či nejužší spojení se slovem zákon nacházíme různá vyjádření – například ustanovení, svědectví, příkazy, tvoje slova. Je zřejmé, že „slova této smlouvy“ (Jr 11,3.6.8) jsou slova Božího zákona; jsou jeho ustanovením, svědectvím a příkazy. Boží smlouva s Izraelem obsahuje požadavky, které jsou důležité pro zachování zvláštního vztahu, jaký chce mít Bůh se svým lidem. Je tomu dnes nějak jinak?`

**Aplikace**

`Jakou roli hrají „pravidla“ mezi lidmi, kteří se mají rádi? Jak by vypadaly zcela „volné“ vztahy bez jakýchkoliv (byť nepsaných) pravidel?`

---

#### Další čtení: Vybrané citace od Ellen Whiteové

Hospodin se zjevil ve strašném majestátu nejen jako soudce a zákonodárce, ale i jako milosrdný ochránce svého lidu.: „Já jsem Hospodin Bůh tvůj, kterýž jsem tě vyvedl z země egyptské, z domu služby.“ 2. Mojžíšova 20,2. Ten, kterého Izraelští poznali jako svého Vůdce a Vysvoboditele, jenž je vyvedl z Egypta, razil jim cestu mořem a potřel faraóna s jeho vojsky a jenž tím prokázal, že je nade všechny bohy egyptské, ten nyní oznamoval svůj zákon. {PP 220.5}

Zákon nebyl tehdy vydán jen a výhradně pro Hebreje. Bůh poctil Hebreje tím, že je učinil strážci a opatrovníky svého zákona; zákon však měl být zachován pro celý svět jako svatý odkaz. Přikázání Desatera jsou vhodná pro veškeré lidstvo a byla dána pro všechny, aby se z nich učili a řídili se jimi. Deset přikázání, krátkých, obsažných a směrodatných, obsahuje povinnosti člověka k Bohu a k bližním; všechna přikázání vycházejí z velké základní zásady lásky. „Milovati budeš Pána Boha svého ze srdce svého, a ze vší duše své, a ze vší síly své, i ze vší mysli své, a bližního svého jako sebe samého.“ Lukáš 10,27. Viz též 5. Mojžíšova 6,5.6; 3. Mojžíšova 19,18. {PP 220.6}

Musí nám být jasné, že cesta Božích přikázání je cestou života. Bůh ustanovil přírodní zákony. Ale jeho zákony nejsou nějakými svévolnými požadavky. Každé „ne“ ať v zákoně fyzikálním, nebo v zákoně mravním, obsahuje v sobě zaslíbení. Budeme-li ho poslušni, bude naše kroky provázet požehnání. Bůh nás nenutí, abychom jednali správně. Snaží se nás však zachránit před zlem a vést nás opět k dobrému. {ZNP 50.6}

Věnujme pozornost zákonům, které byly vštěpovány Izraeli. Bůh dal Izraelcům přesná naučení o životních návycích. Seznámil je se zákony, které se týkají jak tělesného, tak duchovního zdraví. A za podmínky, že jich budou poslušni, je ujistil: „Hospodin od tebe odvrátí každou nemoc.“ 5. Mojžíšova 7,15. „Upněte své srdce ke všem slovům, která vám dnes dosvědčuji.“ 5. Mojžíšova 32,46. „Dají život těm, kteří je nalézají, a zdraví celému jejich tělu.“ Přísloví 4,22. {ZNP 50.7}