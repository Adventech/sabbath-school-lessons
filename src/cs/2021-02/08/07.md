---
title:  'Podněty K Zamyšlení'
date:  21/05/2021
---

Pro lepší pochopení si můžeš přečíst oddíl „Nejdůležitější přikázání“ v 66. kapitole knihy Touha věků (DA 607.608; TV 385–387) a 32. kapitolu „Stará a nová smlouva“ v knize Na úsvitu dějin (PP 363–373; NUD 170–174).

„Dříve než člověk začne v síle a milosti Kristově zachovávat nařízení Božího zákona, musí být jeho srdce naplněno láskou. Poslušnost bez lásky je jednak nemožná, jednak zbytečná. Kde je však láska, tam člověk automaticky uvede v soulad svůj život s Boží vůlí tak, jak je vyjádřena v jeho přikázáních.“ (5BC 484)

„V přikázáních svého svatého zákona nám Bůh dal dokonalé pravidlo života a prohlásil, že tento zákon platí v nezměněné podobě pro všechny lidi; až do konce času z něj nepomine jediné písmenko ani jediná čárka. Kristus přišel, aby vyvýšil a oslavil zákon. Ukázal, že zákon stojí na pevném základě lásky k Bohu a bližnímu a že povinnosti člověka jsou zahrnuty v poslušnosti jeho přikázání. Ježíšův vlastní život je pro nás příkladem takové poslušnosti. V kázání na hoře nám Spasitel vysvětlil, že požadavky zákona se netýkají jen našeho jednání, ale také našich myšlenek a nejniternějších záměrů.“ (SA 505; PNL 292)

**Otázky k rozhovoru**

`1.	Co a kdy vás v životě více motivuje – strach, nebo láska? Proč? V čem je rozdíl?`

`2.	Proč je příkaz: „Miluj Hospodina, Boha svého, celým svým srdcem, celou svou duší a celou svou myslí“ (Mt 22,37) prvním a největším přikázáním?`

`3.	„Musíte se ve všem držet cesty, kterou vám Hospodin, váš Bůh, přikázal jít, a tak zůstanete naživu, dobře se vám povede a budete dlouho živi v zemi, kterou máte obsadit“ (Dt 5,33). Máme, když budeme poslušni Božích nařízení, nárok na požehnání? A co když nepřijde? Platí na této zemi automaticky, že poslušnost přináší dobro a prospěch?`

**Shrnutí**

Smlouva, kterou Bůh uzavřel s Izraelem na Sínaji, měla být příkladem Boží milosti, kterou poznají všichni ti, kdo s Izraelem přijdou do kontaktu. Definovala jejich vzájemný vztah a určovala podmínky, ve kterých měl Izrael žít a pracovat, čímž by se byly vytvořily ideální možnosti pro šíření Božího poselství.

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.