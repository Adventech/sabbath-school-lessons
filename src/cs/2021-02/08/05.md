---
title: 'Neměnnost Božího Charakteru A Jeho Zákona'
date: 19/05/2021
---

> <p></p>
> Já Hospodin jsem se nezměnil, ani vy jste nepřestali být syny Jákobovými. (Mal 3,6)

> <p></p>
> „Každý dobrý dar a každé dokonalé obdarování“ je shůry, sestupuje od Otce nebeských světel. U něho není proměny ani střídání světla a stínu. (Jk 1,17)

**Osobní studium**

`Která významná pravda o Bohu je nám představena v úvodních textech? Co to pro vás znamená v praktickém životě?`

Boží zákon je jeho vůle vyjádřená ústní nebo písemnou formou. Protože je kopií Božího charakteru, jeho přítomnost ve smlouvě nás ujišťuje o její stálosti a spolehlivosti. I když ne vždy dokážeme porozumět jeho prozřetelnosti, víme, že mu můžeme stále důvěřovat. Celý vesmír se řídí neměnnými morálními a fyzikálními zákony. Tato skutečnost nám poskytuje pravou svobodu a bezpečí. Porušení Božího zákona nevyhnutelně vede k zániku a chaosu.

„Záruka, že je Bůh důvěryhodný a spolehlivý, spočívá v tom, že je Bohem zákona. Jeho vůle a jeho zákon jsou jedno. Bůh říká, že spravedlivé je spravedlivé proto, neboť to vyjadřuje ty nejlepší možné vztahy. Boží zákon proto není v ničem svévolný; v ničem nepodléhá jeho rozmarům nebo náladám. To je ta nejtrvalejší věc v celém vesmíru.“ (Beach, Walter R. Dimensions in Salvation, Washington, D.C.: Review and Herald Publishing Association, 1963, s. 143)

`Jestliže nás poslušnost zákona nemůže v žádném případě zachránit, proč jej tedy Bůh lidem dal?`

Vzájemný vztah vyžaduje dohodu a soulad (Am 3,3). Protože Bůh není jen Stvořitelem tohoto světa, ale i jeho morálním Vládcem, pro štěstí jím stvořených, inteligentních bytostí je nevyhnutelný zákon. Jen tak mohou žít v souladu se svým Stvořitelem. Boží zákon, vyjádření jeho vůle, je tedy ústavou jeho vlády. Přirozeně je závaznou normou smlouvy a vztahu. Ukazuje nám, jaký způsob života určil Bůh pro svoje smluvní děti, aby byly šťastné a měly se dobře. Chránil Izraelce před tím, aby nezačali žít podle nějaké jiné filozofie. To bylo a stále také je účelem smluvního vztahu – přivést věřícího člověka prostřednictvím proměňující Boží milosti do souladu s jeho vůlí a charakterem.

**Aplikace**

`Čeho si ceníš na Božím charakteru, na tom, jaký náš Bůh je? V čem bys mu chtěl být podobnější? Kde tyto vlastnosti nacházíš v pozadí jeho zákonů a nařízení?`

---

#### Další čtení: Vybrané citace od Ellen Whiteové

V Ježíši se lidem zjevila Boží milost. Milost však nevylučuje spravedlnost. Zákon zjevuje vlastnosti Boží povahy a ani to nejmenší v něm nemůže být změněno tak, jak by to člověku v jeho padlém stavu vyhovovalo. Bůh svůj zákon nezměnil, ale pro záchranu člověka se v Ježíši Kristu sám obětoval. „Neboť v Kristu Bůh usmířil svět se sebou.“ 2. Korintským 5,19. Zákon vyžaduje spravedlnost — čistý život, dokonalou povahu. Toho člověk není schopen. Nemůže dostát požadavkům Božího svatého zákona. Kristus však přišel na svět jako člověk, žil svatým životem a zjevil světu dokonalou povahu. Nabízí ji jako dar všem, kdo o ni stojí. Nabízí svůj život za život lidí. Boží shovívavost odpouští lidem spáchané hříchy. Navíc Kristus propůjčuje lidem Boží vlastnosti. Proměňuje lidskou povahu k Božímu obrazu, vytváří velkolepé dílo duchovní síly a krásy. V životě člověka, který věří v Krista, se naplňuje spravedlnost zákona. Bůh může být „spravedlivý a ospravedlňuje toho, kdo žije z víry v Ježíše“. Římanům 3,26. {TV 490.1}

Dnešní svět je ve zjevné vzpouře proti Bohu. {PK 120.3}

Mnozí dokonce neváhají vysmívat se slovu Božímu. Ti, kdož věří, že slovo platí do písmene, jsou vystaveni posměchu. Roste pohrdání zákonem a pořádkem jako přímý následek přestoupení jasných přikázání Hospodinových. Odvrácení od cesty poslušnosti plodí násilí a zločinnosti. Pohleďte jen, jak ubozí a bědní jsou ti mnozí, kteří se klanějí před oltáři model a v marnostech hledají štěstí a pokoj! {PK 120.4}