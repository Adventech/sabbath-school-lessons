---
title: 'Budete Li…'
date: 20/05/2021
---

> <p></p>
> Abraham uposlechl mého hlasu a dbal na to, co jsem mu svěřil: na má přikázání, nařízení a zákony. (Gn 26,5)

> <p></p>
> Nyní tedy, budete-li mě skutečně poslouchat a dodržovat mou smlouvu, budete mi zvláštním vlastnictvím jako žádný jiný lid, třebaže má je celá země. (Ex 19,5)

> <p></p>
> Jestliže se budete řídit mými nařízeními, dbát na má přikázání a plnit je, dám vám… (Lv 26,3)

**Osobní studium**

Bůh otevřeně oceňuje Abrahamovu věrnou poslušnost: „…dbal na to, co jsem mu svěřil: na má přikázání, nařízení a zákony“ (Gn 26,5). To znamená, že od člověka jako svého smluvního partnera Bůh očekával právě takový životní styl. Z plného znění biblické smlouvy na Sínaji je zřejmé, že podmínka poslušnosti je jednou ze základních aspektů smlouvy.

`Proč Bohu tak záleží na tom, aby ho jeho lid poslouchal a respektoval závazky plynoucí ze smlouvy? (Ex 19,5; Lv 26,3)`

Ex 19,5 jasně říká: „Budete-li mě skutečně poslouchat…“ Aspekt podmíněnosti smlouvy nemůžeme jednoduše popřít. I když byla udělena z milosti, i když nebyla ničím zasloužená, i když to byl dar – smluvní zaslíbení nebyla nepodmíněná. Lid mohl tento dar odmítnout, milost nepřijmout a zaslíbení zavrhnout. Smlouva, podobně jako spasení, nikdy nevylučuje svobodnou vůli. Bůh nenutí lidi do smluvního vztahu s ním. Dobrovolně ji předkládá každému; a každého vyzývá, aby ji přijal. Jestliže tuto nabídku člověk přijme, má plnit její závazky – ne jako prostředek, jak získat požehnání vyplývající ze smlouvy, ale jako určitý vnější projev toho, že tato požehnání obdržel. Izrael měl poslouchat ne proto, aby získal požehnání, ale proto, že se tato požehnání u něj mohla naplnit. Jeho poslušnost měla být určitým výrazem toho, co to znamená, být Bohem požehnán. Požehnání se nezískávají poslušností. Naopak, poslušnost vytváří prostředí, ve kterém se mohou projevit požehnání víry.

**Aplikace**

`Záleží i tobě na tom, aby podmínky dohody, kterou jsi s někým uzavřel, byly respektovány? Jak toto respektování či nerespektování ovlivňuje tvé vztahy s druhými?`

---

#### Další čtení: Vybrané citace od Ellen Whiteové

Bůh si přeje, abychom dosáhli té míry dokonalosti, jaká nám byla umožněna darem Krista. Vybízí nás, abychom se správně rozhodli, abychom se spojili s nebeskými prostředky a přijali zásady, které v nás obnoví Boží obraz. Ve svém psaném slově a ve velké knize přírody zjevuje Bůh principy života. Je na nás, abychom je poznali a řídili se jimi, abychom spolupracovali s Bohem při vracení zdraví tělu i duši. {ZNP 51.1}

Je třeba, aby lidé poznali, že z požehnání, které plyne z poslušnosti, se mohou plně těšit jen tehdy, přijmou-li Kristovu milost. Kristova milost totiž dává člověku sílu k tomu, aby poslouchal Boží zákony. Právě tato milost mu umožňuje, aby zpřetrhal pouta zlozvyku. Je to jediná síla, která člověka může přivést na správnou cestu a udržet ho na ní. {ZNP 51.2}