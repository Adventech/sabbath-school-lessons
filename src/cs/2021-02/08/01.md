---
title: 'Smlouva Na Sínaji A Boží Zákon'
date: 15/05/2021
---

> <p>Základní verš</p>
> „Poznej tedy, že Hospodin, tvůj Bůh, je Bůh, Bůh věrný, zachovávající smlouvu a milosrdenství do tisícího pokolení těm, kteří ho milují a dbají na jeho přikázání.“ (Dt 7,9)

Žalm 23 („Hospodin je můj pastýř…“) je jednou z nejznámějších a nejoblíbenějších biblických pasáží. Už děti ho přeříkávají při svých prvních pokusech naučit se něco nazpaměť z Písma a věřící si ho šeptají v posledních minutách svého života. David v něm říká, že Bůh nás „…vede stezkou spravedlnosti pro své jméno“. To znamená, že Bůh nás už ze své podstaty nikdy nepovede tak, abychom zabloudili, ale připraví bezpečné cesty pro naše kroky.

Jaké jsou to ale ony bezpečné „stezky spravedlnosti“? Autor jiného žalmu nám na tuto otázku odpovídá v modlitbě: „Veď mě po cestě svých přikázání, oblíbil jsem si ji.“ „…všechna tvá přikázání jsou spravedlivá“ (Ž 119,35.172). Boží zákon je bezpečnou a spolehlivou cestou skrze zrádný močál lidského života.

**Osnova lekce**

V této lekci ještě zůstaneme u smlouvy, kterou Bůh uzavřel s Izraelci na Sínaji. Budeme spolu přemýšlet, jaké místo mělo v této smlouvě vydání „zákona“.

I. 	Boží nezasloužená milost: základ vztahu a smlouvy s Hospodinem (neděle)

II. 	Respekt k Božímu zákonu: projev lidské vděčnosti za spasení

• Zákon jako závazek plynoucí ze smlouvy (pondělí)

• Zákon jako nástroj Božího požehnání (úterý)

• Zákon jako představení Božího charakteru (středa)

• Zákon jako nástroj rozvíjení vztahu (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Další čtení: Vybrané citace od Ellen Whiteové

Lidé, kteří se spoléhají na Kristova slova, podřizují se jeho vedení a žijí podle jeho přikázání, nalézají pokoj a klid. Když je Ježíš s nimi, jsou šťastni a nic na světě je nemůže zarmoutit. Pán říká: „Stvoření opírající se o tebe chráníš pokojem, pokojem, neboť v tebe doufá.“ Izajáš 26,3. Možná se nám zdá, že žijeme v neustálém zmatku. Svěříme-li se však do Božích rukou, promění náš život i naši povahu ke své slávě. Člověk, který odráží slávu Kristovy povahy, bude přijat do Božího ráje. Znovuzrození lidé budou chodit s Kristem v bílém rouchu, protože jsou toho hodni (Zjevení 3,4). {TV 210.4}

Spravedlnost je svatost, podobnost Bohu, a „Bůh je láska“ 1. Janův 4,16. Spravedlnost je soulad se zákonem Božím, neboť „všechna tvá přikázání jsou spravedlivá“ Žalm 119,172 a „láska je naplněním zákona“ Římanům 13,10. Spravedlnost Boží je ztělesněna v Kristu. Když přijímáme Krista, přijímáme spravedlnost. {MON 18.5}

Spravedlnosti nedosáhneme bolestným úsilím nebo neúnavnou prací, dary nebo oběťmi; Pán ji ochotně dává každému, kdo po ní hladoví a žízní. „Všichni, kdo žízníte, pojďte k vodám, i ten, kdo peníze nemá. Pojďte, kupujte a jezte... bez peněz a bez placení...“ „Jejich spravedlnost je ode mne, je výrok Hospodinův.“ „Nazvou ho tímto jménem: ‚Hospodin — naše spravedlnost‘.“ Izajáš 55,1; 54,17; Jeremjáš 23,6. {MON 18.6}