---
title: 'Aby Ti Bylo Dobře'
date: 18/05/2021
---

> <p></p>
> 12Nuže, Izraeli, co od tebe žádá Hospodin, tvůj Bůh? Jenom aby ses bál Hospodina, svého Boha, chodil po všech jeho cestách, miloval ho a sloužil Hospodinu, svému Bohu, celým svým srdcem a celou svou duší 13a zachovával Hospodinovy příkazy a jeho ustanovení, která ti dnes přikazuji, aby ti bylo dobře. (Dt 10,12.13; ČSP)

**Osobní studium**

`Co vás napadne jako první, když uslyšíte slovo „zákon“? Policisté, soudnictví, vězení? Anebo zákazy, předpisy, nemilosrdné chování rodičů a trest? Anebo snad pořádek, soulad, stabilita? Anebo dokonce… láska?`

Hebrejský výraz tora, přeložený v našich Biblích jako zákon, znamená „poučení“ nebo „směrnice“, „pokyn“. Tento termín se po­užívá v souvislosti se všemi Božími pokyny, ať už morálními, občanskými, společenskými nebo náboženskými. Zahrnuje v sobě všechny Boží moudré dary, které dal svému lidu, aby mohl žít plným fyzickým a duchovním životem. Není divu, že žalmista označil za blahoslaveného muže toho, který „si oblíbil Hospodinův zákon, nad jeho zákonem rozjímá ve dne i v noci“ (Ž 1,2).

Při čtení zákona – směrnic a poučení zaznamenaných v Mojžíšových knihách, které byly součástí smlouvy – nás překvapuje široký záběr těchto nařízení. Zákon se dotýkal každé oblasti života Izraelců – zemědělství, občanské vlády, společenských vztahů i bohoslužby.

`Proč vlastně dal Bůh Izraelcům jednotlivé zákony a nařízení? Dt 10,12.13 Jakým způsobem mohlo jejich respektování způsobit, že lidem bude „dobře“?`

Úkolem „zákona“ při smlouvě bylo dát směrnice pro nový život smluvního partnera – člověka. Zákon ho vedl k Bohu a k jeho vůli. Poznat Boha může člověk v plném smyslu tehdy, jestliže vírou poslouchá jeho přikázání a nařízení, která vyjadřují Boží vůli.

Úkol, který měl zákon plnit v tomto smluvním vztahu, svědčí o tom, že se Izrael neměl řídit zvyky ostatních národů. Jejich život neměl podléhat jenom přirozeným zákonům, lidským potřebám a touhám, ale ani společenským, politickým a ekonomickým nevyhnutelnostem. Božím svatým národem, královským kněžstvem a zvláštním vlastnictvím mohli být jen tehdy, jestliže budou nekompromisně poslouchat zjevenou Boží vůli ve všech oblastech života.

**Aplikace**

`Jak vnímáš ve svém každodenním životě praktické rady a pokyny, které jsme dostali od Boha (ať už v Bibli, nebo prostřednictvím daru proroctví)? Cítíš se jimi omezován? Je ti díky nim v životě skutečně dobře?`

---

#### Další čtení: Vybrané citace od Ellen Whiteové

Mojžíš, který dobře pochopil povahu a cenu zákona Božího, ujistil lid, že žádný jiný národ nemá tak moudrá a milosrdná zákonná ustanovení, než jakých se dostalo Hebrejům. „Viztež,“ pravil jim, „učilť jsem vás ustanovením a soudům, jakž mi přikázal Hospodin Bůh můj, abyste tak činili v zemi, do kteréž vejdete k dědičnému držení jí. Ostříhejtež tedy a čiňte je, nebo to jest moudrost vaše a opatrnost vaše před očima národů, kteříž, slyšíce všecka ustanovení tato, řeknou: Jistě lid moudrý a rozumný národ veliký tento jest.“ 5. Mojžíšova 4,5.6. {PP 346.2}

Mojžíš připomněl Izraeli onen den, kdy „stál před Hospodinem Bohem svým na Orébě“. Pak se obrátil k zástupům Izraelských s výzvou: „Nebo který národ tak veliký jest, kterýž by měl bohy sobě tak blízké, jako jest Hospodin Bůh váš ve všem volání našem k němu? A který jest národ tak veliký, kterýž by měl ustanovení a soudy spravedlivé, jako jest všecken zákon tento, kterýž já vám dnes předkládám?“ 5. Mojžíšova 4,7.8. Tato otázka, položená Izraeli, může být položena i dnes. Zákony, které dal Bůh svému vyvolenému národu, jsou moudřejší, lepší a lidštější než zákony nejvzdělanějších a nepokročilejších národů na světě. Zákony národů jsou poznamenány vadami a slabostmi lidského srdce. Zákon Boží však má pečeť božství. {PP 346.3}