---
title:  'Abraham – čtyři Velká Zaslíbení'
date:  24/04/2021
---

> <p>Základní verš</p>
> „A hle, já jsem s vámi po všecky dny až do skonání tohoto věku.“ (Mt 28,20b)

Otec trávil se svojí desetiletou dcerou prázdniny u moře. Jednoho dne se rozhodli, že si zaplavou. I když byli oba dobrými plavci, v určité vzdálenosti od břehu se od sebe vzdálili a otec si uvědomil, že je proud odnesl daleko na moře. Proto zavolal na dceru: „Maruško, jdu na břeh pro pomoc. Jestli se unavíš, otoč se na záda. Tak vydržíš plavat celý den. Já se pro tebe vrátím.“

Za nějakou dobu už plavčíci a lidé na loďkách brázdili moře a hledali holčičku. Stovky lidí na břehu, kteří se o tom dozvěděli, úzkostlivě čekali, jak to skončí. Našli ji až po čtyřech hodinách, daleko od břehu. Spokojeně plavala na zádech a vůbec se nebála. Jásot a slzy radosti přivítaly zachránce, když se na břeh vrátili se vzácným nákladem. Maruška všechno prožívala s klidem. Zdálo se, že úplně nechápe, co se kolem ní děje. Řekla: „Tatínek mi řekl, že na zádech vydržím plavat dlouho a že pro mě přijde. A tak jsem pomalu plavala a splývala, protože jsem věděla, že přijde.“ (Richards, H. M. S. „When Jesus Comes Back“, Voice of Prophecy News, březen 1949, s. 5)

Moc slibu je úžasná! V tomto týdnu se zaměříme na zaslíbení, která dal Bůh Abrahamovi a která sahají až do konce času.

**Osnova lekce**

V této lekci se budeme věnovat čtyřem zásadním zaslíbením, jež pro Abrahama plynula ze smlouvy, kterou s ním uzavřel Bůh:

• „Budu vždy tvým štítem!“ (neděle)

• „Z tvého rodu vzejde Mesiáš!“ (pondělí, úterý)

• „Národ z tvých potomků bude světu požehnáním!“ (středa)

• „Velké učiním tvé jméno!“ (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`