---
title: 'Zaslíbení Mesiáše I.'
date: 26/04/2021
---

> <p></p>
> Tvého potomstva bude jako prachu země. Rozmůžeš se na západ i na východ, na sever i na jih. V tobě a v tvém potomstvu dojdou požehnání všechny čeledi země. (Gn 28,14)

> <p></p>
> Vy všichni jste jedno v Kristu Ježíši. Jste-li Kristovi, jste potomstvo Abrahamovo a dědicové toho, co Bůh zaslíbil. (Ga 3,29)

**Osobní studium**

Bůh Abrahamovi několikrát zopakoval, že v jeho potomstvu budou požehnány všechny národy země (Gn 12,3; 18,18; 22,18; 28,14). Toto nádherné smluvní zaslíbení se několikrát opakuje, a to proto, že je ze všech zaslíbení tím nejdůležitějším, nejtrvalejším a dává smysl všem ostatním. Můžeme říci, že je to zaslíbení o vzestupu židovského národa, prostřednictvím kterého Bůh chtěl, aby se „všechny čeledi země“ dozvěděly o pravém Bohu a jeho plánu spasení. V plné míře se však toto zaslíbení naplnilo v Ježíši Kristu, který pocházel ze semene Abrahama a který na kříži zaplatil za hříchy „všech čeledí země“.

`Jak můžeme přijmout požehnání slíbené Abrahamovým potomkům? Ga 3,29`

`Zaslíbení o Spasiteli světa je nepochybně nejdůležitější ze všech Božích zaslíbení. Samotný Vykupitel se stává prostředníkem, jehož pomocí jsou splněny závazky smluvní dohody a realizována její další zaslíbení. Všichni, Židé i pohané, kteří s ním navážou smluvní vztah, jsou počítáni za členy Abrahamovy rodiny a dědice zaslíbení věčného života v bezhříšném světě, kde už nikdy nebude zlo, bolest a trápení (Ga 3,8.9.27–29). Znáš lepší zaslíbení?`

**Aplikace**

`Jak blízké je ti zaslíbení dané Abrahamovi? Chápeš je spíše jako historický příběh, který je nám vzdálený, nebo jej dokážeš vnímat jako slib daný tobě osobně?`

---

#### Další čtení: Vybrané citace od Ellen Whiteové

„Abrahámovi učiněna jsou zaslíbení, i semeni jeho.“ Galatským 3,16. Abrahám sám se měl podílet na dědictví. Splnění zaslíbení Božího se může zdánlivě protáhnout, neboť „jeden den u Pána jest jako tisíc let, a tisíc let jako jeden den“. 2. Petrův 3,8. Může se zdát, že s jeho uskutečněním se otálí, avšak ve stanovený čas „jistotně dojde, aniž bude meškati“. Abakuk 2,3.

Dar zaslíbený Abrahámovi a jeho semeni neznamenal jen zemi Kanaán, ale zahrnoval celou zemi. Apoštol praví: „Ne skrze zákon stalo se zaslíbení Abrahámovi, aneb semeni jeho, aby byl dědicem světa, ale skrze spravedlnost víry.“ Římanům 4,13. A bible jasně říká, že zaslíbení daná Abrahámovi splní Kristus. Všichni, kteří náleží Kristu, jsou „símě Abrahámovo, a podlé zaslíbení dědicové“ (Galatským 3,29), dědici „dědictví neporušitelného a nepoškvrněného a neuvadlého“ (1. Petrův 1,4), země prosté kletby hříchu. Neboť „království pak i panství, a důstojnost královská pode vším nebem dána bude lidu svatých výsostí“ (Daniel 7,27) a „tiší dědičně obdrží zemi, a rozkoš míti budou ve množství pokoje“. Žalm 37,11. {PP 117.4}

Ústy milovaného Jana, který slyšel tato slova, oznámil Duch svatý věřícím: „A to je to svědectví: Bůh nám dal věčný život, a ten život je v jeho Synu. Kdo má Syna, má život.“ 1. Janův 5,11.12. Ježíš řekl: „Já jej vzkřísím v poslední den.“ Jan 6,40. Kristus přijal naše tělo, abychom my mohli přijmout jeho Ducha. Díky spojení s Kristem máme vyjít z hrobu. Naše vyjití však nebude jen projevem Kristovy moci, ale také důsledkem toho, že jsme vírou přijali jeho život za svůj. Lidé, kteří vidí Krista v pravém světle a dovolují mu vstoupit do svého srdce, mají věčný život. Kristus v nás přebývá prostřednictvím Ducha a přijetí Ducha do srdce vírou je počátkem věčného života. {TV 244.5}