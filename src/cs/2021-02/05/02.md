---
title: 'Já Jsem Tvůj štít!'
date: 25/04/2021
---

> <p></p>
> 1Po těchto událostech se stalo k Abramovi ve vidění slovo Hospodinovo: „Nic se neboj, Abrame, já jsem tvůj štít, tvá přehojná odměna.“ 2Abram však řekl: „Panovníku Hospodine, co mi chceš dát? Jsem stále bezdětný. Nárok na můj dům bude mít damašský Elíezer.“ 3Abram dále řekl: „Ach, nedopřáls mi potomka. To má být mým dědicem správce mého domu?“ (Gn 15,1–3)

**Osobní studium**

`Proč Pán Bůh nejdříve říká Abramovi „neboj se“ (v. 1)? Z čeho mohl mít Abram strach? Gn 15,1–3`

Velmi zajímavá jsou v tomto verši Boží slova: „… já jsem tvůj štít“. Použité osobní zájmeno ukazuje na osobní charakter tohoto vztahu. Bůh s ním naváže blízký vztah jako člověk s člověkem. Podobně to chce učinit v případě každého z nás.

Zde se Bůh poprvé v Bibli představuje jako „štít“. Je to jediné místo, kde se Bůh takto sám nazývá. Na jiných místech Bible používají tento termín pisatelé, když mluví o Bohu (Dt 33,29; Ž 144,2).

`Jak se projeví, že je Bůh naším štítem? Znamená to, že se nám nestane žádná nehoda nebo křivda?`

„Kristus se o nás nezajímá jen příležitostně. Jeho zájem o nás je větší než zájem matky o její dítě… Náš Spasitel nás vykoupil tím, že snášel utrpení, žal, hanu, potupu, týrání, výsměch, odmítnutí a smrt. Bdí nad tebou, chvějícím se dítětem Božím. Slabost naší lidské přirozenosti nám nebrání přijít k nebeskému Otci, protože Kristus zemřel, aby se stal naším prostředníkem.“ (SD 77)

**Aplikace**

`Zažil jsi už situace, kdy byl někdo ve svém životě Bohu věrný, a přesto přišel o práci, rozpadlo se mu manželství, vážně onemocněl nebo nečekaně zemřel? Jak se s tím vyrovnáváš? Jak funguje Boží „štít“? Před čím nás chrání?`

---

#### Další čtení: Vybrané citace od Ellen Whiteové

I když přijdou těžké, nepochopitelné zkoušky, nedopusťme, aby nás připravily o vnitřní pokoj. Když s námi budou lidé zacházet nespravedlivě, nesmí to v nás vyvolat zášť. Kdybychom podlehli myšlence na pomstu, uškodíme sami sobě. Podlomíme svou důvěru v Boha a zarmoutíme Ducha svatého. Po boku nám stojí svědek, nebeský posel, který kolem nás vybuduje ochranný val proti nepříteli. Zahalí nás záře Slunce spravedlnosti, kterou satan nedokáže proniknout. {PM 87.3}

Odevzdáme-li se Bohu, můžeme mít jistotu, protože je napsáno, že: „Bůh je věrný: nedopustí, abyste byli podrobeni zkoušce, kterou byste nemohli vydržet, nýbrž se zkouškou vám připraví i východisko a dá vám sílu, abyste mohli obstát.“ 1. Korintským 10,13. {MON 69.4}

Jediná ochrana před zlem spočívá v tom, že člověk vírou v Kristovu spravedlnost přijímá Pána Ježíše do srdce. Pokušení má nad námi moc proto, že v našich srdcích ještě vládne egoismus. Když pochopíme velkou Boží lásku, poznáme, že sobectví je ošklivá a odporná vlastnost, které se budeme snažit zbavit. Když pod vlivem Ducha svatého poznáváme Kristovu slávu, stáváme se přístupnější a jsme ochotni se podřídit. Pokušení pozbývá svou moc a Kristova milost přetváří naši povahu. {MON 69.5}