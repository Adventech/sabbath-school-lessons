---
title: 'Veliký A Zdatný Národ'
date: 28/04/2021
---

> <p></p>
> Abraham se jistě stane velikým a zdatným národem a budou v něm požehnány všechny pronárody země. (Gn 18,18)

> <p></p>
> 6Bedlivě je dodržujte. To bude vaše moudrost a rozumnost před zraky lidských pokolení. Když uslyší všechna tato nařízení, řeknou: „Jak moudrý a rozumný lid je tento veliký národ!“ 7Což se najde jiný veliký národ, jemuž jsou jeho bohové tak blízko, jako je nám Hospodin, náš Bůh, kdykoli k němu voláme? 8A má jiný veliký národ nařízení a práva tak spravedlivá jako celý tento zákon, který vám dnes předkládám? (Dt 4,6–8)

**Osobní studium**

Bůh neslíbil Abrahamovi jen to, že v něm budou požehnány všechny čeledi země. Hospodin mu také řekl, že se stane „velkým a zdatným národem“. Toto zaslíbení dostal muž, jehož manželka byla ve věku, kdy už nemohla mít děti. I když Abraham neměl potomky, dokonce ani jednoho jediného syna, Bůh mu slíbil oboje.

Toto zaslíbení se nenaplnilo v plné míře, dokud Abraham žil. Dokonce ani za života Izáka a Jákoba. Bůh je zopakoval Jákobovi a řekl mu, že se naplní v Egyptě, ale ani Jákob se toho ve skutečnosti nedožil. Nakonec se však zaslíbení přece jen naplnilo.

`Proč chtěl Bůh učinit z Abrahamova potomstva zvláštní národ? (Dt 4,6–8) Jaký plán měl tento národ naplnit? (Iz 60,1–3)`

Z Písma je zřejmý Boží záměr. Prostřednictvím svědectví Izraele, který by byl díky Božímu požehnání šťastným, zdravým a svatým lidem, chtěl Bůh přivést národy světa k sobě. Tento národ měl být příkladem toho, jaké požehnání přináší poslušnost Bohu. Národy země by začaly uctívat pravého Boha. Pozornost lidstva by se zaměřila na Izrael, na jejich Boha a na Mesiáše, Spasitele světa, který se objeví v jeho středu.

„Izraelci měli obsadit celé Bohem vymezené území. Národy, které odmítly uctívat pravého Boha, se měly z Kenaanu odstěhovat. Bůh si však přál, aby Izraelci projevovali jeho povahu a přitahovali k němu ostatní národy. Pozvání evangelia měli tlumočit celému světu. Předobraznou obětní službou měli vyvýšit Krista před všemi národy a všichni, kteří by jej přijali, měli žít.“ (COL 290; PM 147)

**Aplikace**

`Jaké paralely existují mezi tím, co chtěl Bůh vykonat prostřednictvím Izraele, a co chce vykonat prostřednictvím své církve v současnosti? (1Pt 2,9)`

---

#### Další čtení: Vybrané citace od Ellen Whiteové

Často se zdálo, že Izraelsští jsou neschopni nebo nechtějí porozumět, jaký úmysl má Bůh s pohany. A právě tento úmysl to byl, jenž z nich učinil lid zvláštní a ustavil je jako nezávislý národ mezi národy země. Abrahám, jejich otec, jemuž se jako prvnímu dostalo zaslíbení smlouvy, byl vyzván, aby vyšel „ze země své a z příbuznosti své“ do vzdálené země, aby mohl být nositelem světla pohanům. Ačkoli zaslíbení, jež mu bylo dáno, obsahovalo slib, že bude mít potomstvo tak četné jako písek u moře, neměl se stál zakladatelem velkého národa v zami Kanaán jen ze sobeckých důvodů. Smlouva Boží uzavřená s ním se vztahovala na všechny národy země. „Požehnám tobě,“ pravil Hospodin, „a zvelebím jméno tvé, a budeš požehnání. Požehnám také dobrořecícím tobě, a zlořečícím tobě zlořečiti budu; ano požehnány budou v tobě všecky čeledi země.“ 1. Mojžíšova 12,2.3. {PK 242.3}

Bůh otevřel Abrahámovi vyhlídku na toto věčné dědictví a Abrahám se spokojil s touto nadějí. „Věrou bydlil v zemi zaslíbené jako v cizí, v staních přebývaje s Izákem a s Jákobem, spoludědici téhož zaslíbení; nebo očekával města základ majícího, jehožto řemeslník a stavitel jest Bůh.“ Židům 11,9.10. {PP 118.1}

O potomstvu Abrahámovu je psáno: „Podlé víry zemřeli ti všickni, nevzavše zaslíbení, ale zdaleka je viděvše, jim i věřili, i je vítali, a vyznávali, že jsou hosté a příchozí na zemi.“ Židům 11,13. Musíme dlít na této zemi jako poutníci a cizinci, chceme-li získat „lepší, tj. nebeské“. Židům 11,16. Ti, kdož jsou dítkami Abrahámovými, hledají město, jež hledal on, „jehožto řemeslník a stavitel jest Bůh“. Židům 11,10. {PP 118.2}