---
title:  'Podněty K Zamyšlení'
date:  30/04/2021
---

Přečti si 12. kapitolu „Abrahamův příklad“ (PP 132–144; NUD 56–62) a 13. kapitolu „Nejtěžší zkouška“ (PP 145–155; NUD 63–68) v knize Na úsvitu dějin.

Bůh slíbil Abrahamovi nový domov. (Gn 12,1)

„První podmínkou splnění tohoto slibu však byla zkouška víry. Bůh od něj vyžadoval oběť… K jeho zemi, k příbuzným a k domovu ho poutala silná pouta. On však neváhal uposlechnout Boží volání. Nepoložil žádnou otázku ve vztahu k zaslíbené zemi. Neptal se, zda je tam úrodná půda či zdravé podnebí. Za nejšťastnější místo na zemi pokládal místo, kde ho chtěl mít Bůh. (PP 126; NUD 52)

Když Abraham vešel do Kanaánu, zjevil se mu Bůh a jasně mu řekl, že zemi, ve které pobývá, dostanou jeho potomci (Gn 12,7). Bůh mu toto zaslíbení zopakoval ještě několikrát (Gn 13,14.15; 15,18; 17,8; 35,12). Až po přibližně čtyřech stech letech se toto zaslíbení naplnilo. Bůh oznámil Mojžíšovi, že vyvede Izraelce z Egypta a povede je do země oplývající mlékem a medem, a toto zaslíbení zopakoval i Jozuovi (Joz 1,3). Toto zaslíbení se naplnilo, i když ne zcela, také v době krále Davida (2S 8,1–14).

Přečti si Žd 11,9.10.13–16. Tyto verše nám ukazují, že Abraham, spolu s dalšími věrnými patriarchy, považoval Kanaán za symbol, předzvěst konečného domova vykoupeného Božího lidu. Jako Abrahamovi potomci ve víře si také musíme uvědomovat, že „zde nemáme trvalý domov, nýbrž vyhlížíme město, které přijde“ (Žd 13,14). Jistota budoucího života s Kristem nám pomáhá pevně stát v tomto současném světě změn a zániku.

**Otázky k rozhovoru**

`1. 	Jak mohou Boží zaslíbení ohledně budoucnosti ovlivnit víru člověka už dnes? (2K 4,17.18; Mt 5,5)`

`2. 	„Pravá velikost je výsledkem poslušnosti Božích přikázání a spolupráce na Božím záměru.“ (1BC 293) Co v této souvislosti znamená poslušnost a co spolupráce?`

**Shrnutí**

Zaslíbení. Jak velký význam mají pro věřícího člověka! Naplní se? Víra odpovídá ANO. Boží smlouvy jsou věčné. I když Noe, Abraham a Mojžíš zemřeli, Boží zaslíbení se stále naplňují. Jestliže se rozhodneme otevřít mu svoje srdce, jeho zaslíbení o spasení platí i pro nás.

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.