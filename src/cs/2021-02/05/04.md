---
title: 'Zaslíbení Mesiáše Ii.'
date: 27/04/2021
---

> <p></p>
> Vy však jste z Boží moci v Kristu Ježíši; on se nám stal moudrostí od Boha, spravedlností, posvěcením a vykoupením. (1K 1,30)

> <p></p>
> Ale jak je psáno: „Co oko nevidělo a ucho neslyšelo, co ani člověku na mysl nepřišlo, připravil Bůh těm, kdo ho milují.“ (1K 2,9)

**Osobní studium**

`Při našem včerejším uvažování jsme se zaměřili na to, že vrcholné „požehnání“ pro celý svět, které Bůh zaslíbil Abrahamovi, přinesl jeho nejvýznamnější potomek – Ježíš. V čem ale toto univerzální požehnání spočívá?`

Co je to nádherné, co Bůh pro člověka připravil? (1 K 2,9) Co vše, podle vás, přinesla Ježíšova oběť tomuto světu? Zkuste si uvědomit a pojmenovat co nejvíce důsledků jeho činu lásky.

O stavu člověka Augustin řekl: „Tento náš život – jestli je to vůbec vhodný název pro tolik utrpení – svědčí o tom, že pokolení smrtelných lidí je odsouzeno od samého začátku. Myslím především na bezednou propast neznalosti, která je pramenem všech omylů a která svojí temnotou pohlcuje Adamovy syny do té míry, že z ní nikdo bez těžké námahy, slz a obav nemůže uniknout. A tak si člověk oblíbil všechno to, co je zbytečné a zlé a co přináší tolik žalu, trápení, zármutku a strachu: Nesmyslnou radost z neshod, sporů a válek; podvody, krádeže a loupeže; bezcharakternost a pýchu, nenávist a ctižádost, vraždy a zabíjení, krutost a divokost, zločinnost a žádostivost; všechny hanebné a nečisté vášně…“ (Augustin z Hippa. The City of God, New York: Doubleday & Co., 1958), sv. 22, kap. 22, s. 519)

I když byl tento citát napsán před více než 1500 lety, je stále aktuální. Bez ohledu na to, jaká je naše víra, přesvědčení a morální povědomí, dříve či později se každý z nás setká s tím, o čem mluvil Augustin, a bude mnohým z toho do jisté míry ovlivněn. Je strašné, jak hluboko lidstvo padlo.

Ať je však naše současná situace jakákoliv, budoucnost je jasná – a to díky tomu, co Bůh pro nás udělal prostřednictvím života, smrti, vzkříšení a velekněžské služby Ježíše Krista. Je to definitivní naplnění smluvního zaslíbení daného Abrahamovi, že v jeho potomstvu budou požehnány všechny čeledi země.

**Aplikace**

`Co z toho, co Ježíš udělal, má právě dnes pro tebe největší význam, co ti přináší aktuálně největší radost a povzbuzení?`

---

#### Další čtení: Vybrané citace od Ellen Whiteové

„Co oko nevidělo a ucho neslyšelo, co ani člověku na mysl nepřišlo, připravil Bůh těm, kdo ho milují.“ 1. Korintským 2,9. Když se hříšník, kterého přitahuje Kristova moc, blíží ke kříži a v pokoře kleká před svým Spasitelem, prožívá znovuzrození. Dostává nové srdce. Stává se „novým stvořením“ v Kristu. 2. Korintským 5,17. Více se od něj nežádá. Bůh sám „ospravedlňuje toho, kdo žije z víry v Ježíše“ Římanům 3,26. A ty, „které ospravedlnil, ty také uvedl do své slávy“ Římanům 8,30. Sláva a čest, které chce člověku dát zachraňující láska Ježíše Krista, je ještě větší, než je hanba a potupa, kterou působí hřích. Lidem, kteří se snaží podobat Ježíši Kristu, Bůh dává z nebeských pokladů dary, které je postaví na ještě vyšší místo, než na jakém jsou andělé, kteří nepadli do hříchu. {PM 81.5}