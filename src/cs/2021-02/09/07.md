---
title: 'Podněty K Zamyšlení'
date: 28/05/2021
---

Pro doplnění si můžeš přečíst oddíl „Mana“ v knize Na úsvitu dějin (PP 295–297; NUD 137.138).

Desatero definuje všeobecné a základní principy vztahu mezi Bohem a člověkem i mezi lidmi navzájem. V centru Dekalogu je přikázání o sobotě. Představuje Pána soboty a zvláštním způsobem označuje území jeho vlády a vlastnictví. Všimni si těchto dvou prvků: (a) Představení Boha: Jahve (Hospodin) je Stvořitel, jehož postavení je jedinečné; (b) Jeho vlastnictví a vláda: „nebe, země, moře a všechno, co je v nich“ (Ex 20,11). Díky těmto dvěma prvkům má přikázání o sobotě vlastnosti typické pro pečetě mezinárodních smluvních dokumentů na starověkém Blízkém východě. Pečetě se dávaly do středu smluvních dokumentů a obsahovaly: (a) Označení božstva (obvykle nějakého pohanského boha) a (b) území jeho vlády a vlastnictví (obvykle ohraničené geografické území).

„Posvěcení Duchem ukazuje rozdíl mezi těmi, kteří mají pečeť Boží, a těmi, kdo zachovávají nepravý den odpočinku…

Až přijde zkouška, jasně se ukáže znamení šelmy. Je to zachovávání neděle…

Bůh určil sedmý den za svoji sobotu… (Ex 31,13.16.17)

Věrní budou odlišeni od nevěrných. Ti, kdo touží mít na svých čelech pečeť Boží, musízachovávat sobotu čtvrtého přikázání.“ (7BC 980.981)

**Otázky k rozhovoru**

`1. 	„Zachovávejte mé soboty a mou svatyni mějte v úctě. Já jsem Hospodin“ (Lv 19,30). Jak souvisí sobota s Boží svatyní? Co nám obojí říká o Bohu?`

`2. 	Pomáhá vám zachovávání soboty budovat váš vztah s Bohem? Jestliže ne, co můžete změnit a dělat jinak?`

**Shrnutí**

Sobota je znamením smlouvy a sahá až do doby, kdy bude plán spasení završen. Poukazuje zpět na stvoření; a jako znamení smlouvy milosti napřimuje naši pozornost na konečnou obnovu, kdy Bůh učiní všechno nové.

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.