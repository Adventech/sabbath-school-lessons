---
title: 'Původ Soboty'
date: 23/05/2021
---

> <p></p>
> 2Sedmého dne dokončil Bůh své dílo, které konal; sedmého dne přestal konat veškeré své dílo. 3A Bůh požehnal a posvětil sedmý den, neboť v něm přestal konat veškeré své stvořitelské dílo. (Gn 2,2.3)

> <p></p>
> V šesti dnech totiž Hospodin učinil nebe i zemi, moře a všechno, co je v nich, ale sedmého dne odpočinul. Proto Hospodin požehnal sobotní den a posvětil jej. (Ex 20,11; B21)

**Osobní studium**

Jak často slýcháme mezi křesťany slova „stará židovská sobota“ (většinou v protikladu k neděli jakožto „dni Páně“). Písmo však jasně říká, že sobota existovala dříve, než židovský národ vznikl. Její původ, stejně tak jako náš, je v samotném stvořitelském týdnu.

I když Gn 2,2.3 neoznačuje „sedmý den“ jako sobotu (sobota jako sedmý den se poprvé uvádí v Ex 16,26), z výrazu „sedmého dne odpočinul“ je zřejmé, že jde o sobotu. V hebrejštině slova „odpočinul“ a „sobota“ spolu jazykově úzce souvisejí. „V Gn 2,2.3 slovo ‚šabat‘ není použito. Je však jisté, že autor chtěl potvrdit, že Bůh požehnal a posvětil sedmý den jako sobotu.“ (Waterman, G. S. The Zondervan Pictorial Encyclopedia of the Bible, Grand Rapids, MI: Zondervan Publishing House, 1975, sv. 5, s. 183) Z toho jasně vyplývá, že Gn 2,2.3 učí o božském původu a ustanovení soboty jako dne požehnání pro celé lidstvo.

`Jaký záměr měl Bůh se sobotou? Proč ji, podle vás, naplánoval jako součást života svých dětí? Proč sám Bůh odpočinul sedmého dne?`

I když někteří komentátoři naznačují, že si Bůh potřeboval po stvoření odpočinout, pravým účelem Božího odpočinku bylo dát člověku božský příklad. Člověk také pracuje šest dní a v sedmém dni – v sobotu – má odpočívat. Teolog Karl Barth připomíná, že Boží odpočinek na konci stvořitelského díla byl součástí „smlouvy milosti“, kterou lidstvo vyzval „odpočívat s ním … a mít účast na Božím odpočinku“. (Barth, Karl. Church Dogmatics, sv. 3, část 1, Edinburgh, Scotland: T&T Clark Ltd., 1958, s. 98)

Hned následujícího dne po tom, co byli Adam a Eva stvořeni, je Bůh zve k odpočinutí ve vzájemném společenství a k vybudování důvěrného vztahu k tomu, k jehož obrazu byli stvořeni. Toto společenství a vztah měly trvat navěky. Protože však člověk zhřešil, každý týden mu Bůh nabízí den intenzivního společenství se Stvořitelem.

**Aplikace**

`Co pro tebe znamená sobota? Nakolik její prožívání ovlivňuje tvůj vztah s Bohem, případně s druhými lidmi?`

---

#### Další čtení: Vybrané citace od Ellen Whiteové

Boží den odpočinku byl stvořen pro člověka a skutky milosrdenství k němu patří. Bůh nechce, aby jeho stvoření, byť jen jednu hodinu, trpělo, pokud je možné mu v sobotu nebo v kterýkoli jiný den pomoci. {TV 128.4}

"V nebesích činnost nikdy neustává a lidé by také nikdy neměli přestat konat dobro. {TV 128.5}

Sobota nemá být dnem neužitečného zahálení. Zákon zapovídá vykonávat v den Páně světskou práci. Činnost, kterou si člověk vydělává na živobytí, musí v sobotu ustat, stejně jako účast na světských zábavách a práce spojená se ziskem. Bůh ukončil v sobotu své stvořitelské dílo, odpočinul a požehnal ji. {TV 128.6}

Stejně tak i člověk by měl v sobotu zanechat každodenní zaměstnání a věnovat čas zdravému odpočinku, bohoslužbě a dobrým skutkům. Kristovo uzdravení nemocného bylo v naprostém souladu se zákonem. V ničem sobotu nenarušovalo. {TV 129.1}