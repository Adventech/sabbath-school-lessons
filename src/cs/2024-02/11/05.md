---
title:  'Identifikace šelmy (2)'
date:  12/06/2024
---

> <p></p>
> 4Klekali před drakem, protože dal té šelmě svou moc, a klekali také před šelmou a volali: „Kdo se může rovnat té dravé šelmě, kdo se odváží s ní bojovat?“ 5A bylo jí dáno, aby mluvila pyšně a rouhavě a měla moc po čtyřicet dva měsíce. (Zj 13,4.5)

**Osobní studium**

Uctívání šelmy – ani kohokoli či čehokoli jiného – nemůže naplnit skutečné potřeby člověka. Boží lid nachází největší radost a největší potěšení v uctívání Boha. Poslušnost Kristových následovníků vychází z jejich srdce naplněného láskou. Jsou mu oddáni, protože vědí, jak je on oddaný jim.

`Jak úvodní text (Zj 13,4.5) charakterizuje šelmu?`

Připomeňme si, že Bůh nám dává klíč k pochopení prorockého času – jeden prorocký den se rovná jednomu doslovnému roku (Nu 14,34; Ez 4,6; viz také 4. lekce). Výpočet časového období 42 měsíců uvedeného ve Zj 13,5 pomocí třicetidenního hebrejského měsíce nám ukazuje na období 1 260 prorockých dnů, respektive 1 260 doslovných let.

Papežství mělo velký vliv od roku 538 do roku 1798. Ale když Napoleonův generál Berthier v roce 1798 zajal papeže, skončilo prorocké období papežské nadvlády a splnilo se proroctví Zjevení: „Kdo má jít do zajetí, půjde do zajetí“ (Zj 13,10). Rána, která dopadla na papežský úřad, byla mimořádně vážná, ale ne smrtelná. Podle Zj 13,12 se smrtelná rána zahojí. Vliv papežství tak měl opět narůst a projevit se na celém světě.

`Dnes světoví lídři vítají papeže jako velvyslance římské církve a pravidelně ho navštěvují ve Vatikánu. Ve světě bezprecedentní nestability se události vyvíjejí tak, že římský papež se stává stále uznávanějším morálním vůdcem světa, který navíc dokáže spojovat lidi. Během svého projevu 6. června 2012 k více než patnácti tisícům lidí shromážděným na Náměstí svatého Petra v Římě papež Benedikt XVI. prohlásil: „Neděle je dnem Páně a dnem mužů a žen, je dnem, kdy musí mít každý možnost být svobodný, svobodný pro rodinu a svobodný pro Boha. Při obraně neděle bráníme lidskou svobodu.“ (https://www.vatican.va/content/benedict-xvi/en/audiences/2012/documents/hf_ben-xvi_aud_20120606.html) Kam toto celosvětové hnutí jednoho dne povede?`

„Ti, kdo budou zachovávat biblickou sobotu, budou označeni za nepřátele zákona a pořádku, za ty, kdo boří mravní zábrany společnosti, působí anarchii a zkázu a přivolávají na svět Boží tresty. [...] Budou obviňováni z nepřátelství proti vládě. Kazatelé, kteří popírají závaznost Božího zákona, budou z kazatelen hlásat, že jsme povinni poslouchat nařízení světských úřadů, jako by to byla Boží nařízení. Lidé, kteří respektují Boží přikázání, budou pomlouváni a odsuzováni v zákonodárných sborech a před soudy. Jejich slova budou překrucována a jejich činům budou podsouvány ty nejhorší pohnutky.“ (GC 592; VDV 384)

**Aplikace**

`Možná se nám dnes zdá, že se to snad ani nemůže stát. Je však třeba si uvědomit, že v době konce mohou změny nastat opravdu velmi rychle. Co se (i) na základě nedávných událostí můžeme naučit o rychlosti změn, které přicházejí překvapivě a neočekávaně? `

---

#### Další čtení: Vybrané citace od Ellen Whiteové

Apoštol Pavel varoval církev, aby neočekávala příchod Ježíše Krista za jeho života. Ten den „nenastane“, napsal, „dokud nedojde ke vzpouře proti Bohu a neobjeví se člověk nepravosti“. 2. Tesalonickým 2,3. Teprve po velkém odpadnutí a dlouhém období vlády „člověka nepravosti“ můžeme očekávat Kristův příchod. „Člověk nepravosti“, nazývaný také „tajemství nepravosti“, „syn zatracení“ a „ten hříšný“, představuje papežství, které — jak předpověděla proroctví — mělo vládnout 1 260 let. Toto období skončilo v roce 1798. Druhý příchod Ježíše Krista nemohl tedy nastat před uvedeným rokem. Pavlovo varování platí pro celé křesťanské období až do roku 1798. Teprve po tomto datu má být hlásáno poselství o Ježíšově druhém příchodu.—_Velké drama věků_, p. 236.

Bible říká, že před druhým příchodem Pána Ježíše nastane náboženský úpadek podobný náboženskému úpadku v prvních staletích. „V posledních dnech nastanou zlé časy. Lidé budou sobečtí, chamtiví, chvástaví, domýšliví, budou se rouhat, nebudou poslouchat rodiče, budou nevděční, bezbožní, bez lásky, nesmiřitelní, pomlouvační, nevázaní, hrubí, lhostejní k dobrému, zrádní, bezhlaví, nadutí, budou mít raději rozkoš než Boha, budou se tvářit jako zbožní, ale svým jednáním to budou popírat.“ 2. Timoteovi 3,1-5. ... Satan bude působit „kdejaký mocný čin, klamná znamení a zázraky“. Lidé, kteří „nepřijali a nemilovali pravdu, která by je zachránila,“ budou ponecháni „moci klamu, aby uvěřili lži“. 2. Tesalonickým 2,9-11. Až nastane takový náboženský úpadek, přinese stejné ovoce, jaké zplodil v prvních staletích.—_Velké drama věků_, p. 290.

---

#### Dodatečné otázky k diskuzi

`Šelma měla mít absolutní moc po 42 měsíce. Jak se toto proroctví naplnilo?`

`Jaký vztah má šelma k Desateru? Co s ním v průběhu dějin udělala?`

`Co je správným motivem k uctívání Boha?`

`Jak lidi motivuje šelma k tomu, aby se před ní sklonili?`

`Proč Stvořitel nestojí o to, abychom se mu klaněli ze strachu?`

`Šelma používá i násilí? O čem to svědčí?`

`Co můžeme udělat pro to, abychom se neklaněli šelmě?`

`Proč hraje sobota tak důležitou roli v našem uctívání Stvořitele?`
