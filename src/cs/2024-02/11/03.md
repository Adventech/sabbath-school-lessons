---
title:  'Přicházející krize'
date:  10/06/2024
---

> <p></p>
> Budou vás vylučovat ze synagóg; ano, přichází hodina, že ten, kdo vás zabije, bude se domnívat, že tím uctívá Boha. (J 16,2)

> <p></p>
> Budou vás všichni nenávidět pro mé jméno; ale kdo vytrvá až do konce, bude spasen. (Mt 10,22)

> <p></p>
> A všichni, kdo chtějí zbožně žít v Kristu Ježíši, zakusí pronásledování. (2Tm 3,12)

> <p></p>
> Moji milovaní, nebuďte zmateni výhní zkoušky, která na vás přišla, jako by se s vámi dělo něco neobvyklého, (1Pt 4,12)

**Osobní studium**

Proroctví o znamení šelmy ve Zjevení 13 mluví o nejzuřivější a nejhorší fázi satanova boje proti Bohu. Od doby, kdy Ježíš zemřel na kříži, nepřítel věděl, že byl poražen. Je však odhodlán strhnout s sebou co nejvíc lidí. Jeho největší strategií v této kampani je podvod. Když nefunguje lež, uchýlí se k násilí. V konečném důsledku stojí za nařízením, že každý, kdo odmítne uctívat šelmu nebo přijmout její znamení, bude usmrcen.

Náboženské pronásledování není novinkou. Poprvé se s ním setkáváme, když Kain zabil Ábela v souvislosti s poslušností Božího příkazu. Ježíš řekl, že podobné situace se budou odehrávat i mezi věřícími.

`Uvažuj o úvodních verších (J 16,2; Mt 10,22; 2Tm 3,12; 1Pt 4,12). Co prožívala novozákonní církev? Jak se tato zkušenost dotýká Kristovy církve v době konce?`

Během křesťanských dějin bylo pronásledování běžné. Poprvé se objevilo hned na začátku, v pohanském Římě, ale vyvrcholilo v době, kdy církevní představitelé pronásledovali křesťany, kteří měli Bibli za jedinou autoritu pro svou víru. Znamení šelmy je však posledním článkem tohoto ďábelského řetězu. Stejně jako předchozí pronásledování, i toto má za cíl všechny přimět, aby se přizpůsobili určitému věroučnému systému a schválenému systému uctívání.

Proroctví naznačuje, že pronásledování začne ekonomickými sankcemi: nikdo, kdo nebude mít potřebné znamení (cejch), nebude moci kupovat ani prodávat. Každý, kdo odmítne toto znamení přijmout, bude nakonec vystaven hrozbě smrti (Zj 13,15.17).

Ďábel již připravuje ty, kdo se hlásí ke křesťanství, aby v době poslední zkoušky znamení šelmy přijali. Povzbuzuje je, aby ve svém životě dělali kompromisy. Když se zdá, že celý svět v úžasném obdivu následuje šelmu (Zj 13,3), najednou se scéna změní a prorocký pohled se zaměří na Boží lid. Tento obraz nám ukazuje Zj 14,12. Boží lid žije životem zbožné poslušnosti. Věrní a oddaní následovníci Krista stojí z jeho milosti pevně, i když se všechno kolem nich třese. Zatímco svět následuje šelmu, oni „následují Beránka, kamkoli jde“ (Zj 14,4). V Kristově síle vítězí nad mocnostmi zla, které stojí proti nim.

Jak jsme viděli v 9. lekci, ústředním konfliktem mezi dobrem a zlem je uctívání. Šelma používá lež a podvod, a když to nestačí, uchýlí se k násilí.

**Aplikace**

`Stalo se ti už, že jsi z ekonomických důvodů musel udělat kompromis při zachovávání soboty? V čem spočívá nebezpečí ekonomického tlaku? `

---

#### Další čtení: Vybrané citace od Ellen Whiteové

V posledním velkém střetu se satanem bude věrný Boží lid připraven i o základní životní potřeby. Nebude moci kupovat ani prodávat, protože odmítne přestupovat Boží zákon a poslouchat světské mocnosti. Nakonec bude nařízeno, aby byl odsouzen k smrti (Zjevení 13,11-17). Pro poslušné však platí zaslíbení: „Ten bude přebývat na výšinách; nepřístupné vrcholky skal mu budou nedobytným hradem, bude mu dán chléb, vody mu potečou neustále.“ Izajáš 33,16. Boží lid bude žít tímto zaslíbením. Až bude zemi sužovat hlad, oni budou nasyceni. „V čase zlém nebudou zahanbeni, najedí se dosyta i za dnů hladu.“ Žalm 37,19.—_Touha věků_, p. 73.

---

#### Dodatečné otázky k diskuzi

`Jaké formy boje používá satan proti těm, kdo stojí na straně Ježíše?`

`Proč v určité fázi boje nahrazuje satan lež a podvod násilím?`

`S čím by měl počítat každý následovník Ježíše Krista?`

`Jak bys vlastními slovy popsal, co je to pronásledování?`

`S jakými formami pronásledování se křesťané v průběhu dějin potýkali?`

`Jak se můžeme zbavit strachu z budoucnosti?`

`Co ti pomohlo v dobách, kdy jsi zažíval nějaký útlak kvůli víře?`
