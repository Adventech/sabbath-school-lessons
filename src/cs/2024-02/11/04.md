---
title:  'Identifikace šelmy (1)'
date:  11/06/2024
---

> <p></p>
> 1Tu jsem viděl, jak se z moře vynořila dravá šelma o deseti rozích a sedmi hlavách; na těch rozích deset královských korun a na hlavách jména urážející Boha. 2Ta šelma, kterou jsem viděl, byla jako levhart, její nohy jako tlapy medvěda a její tlama jako tlama lví. A drak jí dal svou sílu i trůn i velikou moc. [...] 6A tak otevřela ústa a rouhala se Bohu, jeho jménu i jeho příbytku, všem, kdo přebývají v nebi. (Zj 13,1.2.6)

**Osobní studium**

`Odkud pochází šelma z úvodního textu (Zj 13,1.2) a kdo jí dává moc?`

Kniha Zjevení identifikuje draka jako satana. Zjevení 12,3–5 říká, že drak bude chtít „pohltit“ dítě ženy, „jakmile se narodí“. Toto dítě bylo později „přeneseno k Bohu a jeho trůnu“. Ďábel působící skrze pohanský Řím se pokusil zničit Krista (viz Mt 2,16–18). Ukazuje se, že největší nepřítel Boha a člověka využívá k dosažení svých záměrů politické a náboženské instituce.

„Šelma z moře“ je mocnost, o které se dozvídáme, že „drak jí dal svou sílu i trůn i velikou moc“ (Zj 13,2). Toto proroctví se naplnilo o několik století později, kdy římský císař Konstantin přestěhoval hlavní město z Říma do nového, které bylo pojmenováno Konstantinopol (dnes turecký Istanbul). Tak vzniklo v bývalém městě císařů a hlavním městě Římské říše mocenské vakuum. Pohanský Řím předal šelmě své sídlo, nyní již bývalé hlavní město říše.

Jaký to mělo vliv na církev? Baptistický kazatel Isaac Backus v 18. století napsal: „Přemístěním sídla říše do Konstantinopole... Konstantin uvolnil cestu římskému biskupovi, aby se povýšil nad všechny lidi na zemi a nad Boha nebes.“ (The Infinite Importance of the Obedience of Faith, and of Separation from the World, s. 16; citováno v FROOM, Le Roy Edwin. The Prophetic Faith of Our Fathers, sv. 3, s. 213) Významný anglický filozof 17. století Thomas Hobbes zase napsal: „Papežství není nic jiného než duch zesnulého římského impéria, který sedí korunován na jeho hrobě.“ (HOBBES, Thomas. Leviathan. New York: Oxford University Press, 1996, s. 386) Důkladná analýza odhaluje, že šelma z moře ze Zj 13 je odpadlá náboženská mocnost, která vychází z Říma a stává se celosvětovým církevním systémem (Zj 13,3.4). Tato šelma není osoba; je to náboženská organizace, která pravdy Božího slova nahradila lidskými nařízeními.

`Jaké klíčové slovo se v textu (Zj 13,1.6) po­užívá k rozpoznání a ztotožnění šelmy?`

Bible hovoří o rouhání v J 10,33 a L 5,21. V obou případech je rouhání přisuzováno Ježíši. Říkají o něm, že je člověk, a (1) předstírá, že je Bohem nebo se za něj prohlašuje, a (2) nárokuje si moc odpouštět hříchy. Tato obvinění na Ježíšovu adresu byla samozřejmě nesprávná. Ježíš je totiž opravdu Bůh, a proto má také právo odpouštět hříchy. Římské papežství má dvě charakteristické doktríny, které Bible nazývá rouháním. Tvrdí, že jeho kněží mají moc odpouštět hříchy a že papež má výsady, které náleží Boha. Ani jedno z tvrzení však neobstojí ve světle Biblického učení.

**Aplikace**

`Proč je nebezpečné každé učení, které oslabuje Boží autoritu? V jakých oblastech se toto podkopávání autority může projevit? `

---

#### Další čtení: Vybrané citace od Ellen Whiteové

Série proroctví, která používají uvedené symboly, začíná ve 12. kapitole knihy Zjevení drakem, který se pokusil zahubit Krista při jeho narození. Ve Zjevení 12,9 se vysvětluje, že drak je satan. To on podnítil Heroda, aby se snažil Ježíše zabít. Hlavním satanovým nástrojem v boji proti Kristu a jeho lidu v prvních staletích křesťanské éry byla římská říše a její převažující pohanské náboženství. Proto drak, i když především představuje satana, v druhé řadě symbolizuje pohanský Řím.—_Velké drama věků_, p. 287.

Boží slovo upozorňuje na blížící se nebezpečí. Pokud protestanté toto upozornění nepřijmou, poznají, jaké jsou skutečné záměry Říma. Pak už ale bude pozdě vymanit se z léčky. Moc papežství tiše roste. Jeho učení má vliv na zákonodárné sbory, na církve i na myšlení lidí. Staví krásné a mohutné budovy, v jejichž tajných místnostech se bude znovu osnovat staré pronásledování. Skrytě a nenápadně sbírá Řím své síly, aby v příhodný okamžik mohl uskutečnit své záměry. Snaží se získat výhodné výchozí postavení, a vlastně ho už dosáhl. Brzy uvidíme i pocítíme, kam Řím míří. Kdo bude věřit Božímu slovu a bude se jím řídit, přivolá na sebe pohanu a pronásledování.—_Velké drama věků_, p. 376.

Nic si nenamlouvejme. Papežství, jaké jsou dnes protestanté ochotni uznávat, je totéž papežství, které vládlo světu v době reformace, kdy Boží muži neváhali nasadit vlastní život, aby odhalili jeho nepravosti. Dnes je právě tak pyšné a opovážlivé, jako když vládlo nad králi a knížaty a osobovalo si práva, která náleží jen Bohu. Podstata papežství není dnes o nic méně krutá a tyranská, než tomu bylo v době, kdy pošlapávalo lidskou svobodu a vraždilo pravé Kristovy následovníky.\
Součástí jeho strategie je brát na sebe vždy takovou podobu, která nejlépe poslouží jeho cílům. Chameleónská proměnlivost kryje stále stejný hadí jed. —_Velké drama věků_, pp. 369, 370.

---

#### Dodatečné otázky k diskuzi

`Co nám Jan prozrazuje o šelmě, která vystupuje z moře?`

`Proč tu Jan v jedné šelmě vnímá znaky všech šelem z proroctví Daniela?`

`Jaké události umožnily „šelmě z moře“ získat na dlouhá staletí  obrovskou moc nad celou planetou?`

`Jan píše, že svou moc tato šelma získala od draka. Jak tomu rozumíš?`

`Proč vnímáme středověké papežství jako šelmu z moře?`

`Co si myslíš o tom, když někteří lidí tvrdí, že tou šelmou je papež?`

`Co je to „rouhání se Bohu“? Může to postihnout i nás? Kdy?`
