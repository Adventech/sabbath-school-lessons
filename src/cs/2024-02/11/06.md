---
title:  'Šelma ze země'
date:  13/06/2024
---

> <p></p>
> 11Vtom jsem viděl jinou šelmu, jak vyvstala ze země: měla dva rohy jako beránek, ale mluvila jako drak. 12Z pověření té první šelmy vykonává veškerou její moc. Nutí zemi a její obyvatele, aby klekali před první šelmou, které se zahojila její smrtelná rána. (Zj 13,11.12)

**Osobní studium**

`Přečtěte si Zjevení 13,11–18. Jak se tato druhá šelma liší od první ze Zjevení 13?`

První šelma vystoupila z moře, druhá šelma vystupuje „ze země“ (Zj 13,11). Moře (vody), to jsou „národy, davy, rasy a jazyky“ (Zj 17,15). V protikladu k tomu by tedy země měla představovat řídce obydlené oblasti světa. Tato druhá šelma povstává blízko konce prorockého období, během kterého první šelma vykonává svou moc (Zj 13,5). To znamená, že se objevuje kolem roku 1798.

Spojené státy americké tomuto popisu nápadně odpovídají. Svou nezávislost vyhlásily v roce 1776, v roce 1789 byla přijata ústava a koncem 19. století začaly být vnímány jako světová velmoc.

Jan pokračuje svým popisem šelmy ze země následovně: „měla dva rohy jako beránek, ale mluvila jako drak“ (Zj 13,11). Rohy v biblických proroctvích symbolizují sílu. Na rozdíl od šelmy z moře nemá tato šelma na rozích žádné koruny, což naznačuje, že se nejedná o monarchii. Dva rohy představují dva hlavní principy, které jsou zdrojem moci a úspěchu Spojených států – politickou a náboženskou svobodu.

`Co se podle úvodních veršů (Zj 13,11.12) děje se šelmou ze země a co říká?`

Přestože šelma v něčem připomíná beránka, mluví jako drak. „Z pověření té první šelmy vykonává veškerou její moc“ (Zj 13,12) a opouští zásady náboženské svobody, které kdysi zastávala. „Nutí zemi a její obyvatele, aby klekali před první šelmou“ (Zj 13,12). Spojené státy budou prosazovat, aby každý na zemi uctíval první šelmu tím, že uzná její duchovní a světskou autoritu. Podle tohoto proroctví Spojené státy vytvářejí obraz šelmy – spojení církve a státu – a od každého budou vyžadovat, aby tento obraz uctíval.

Je fascinující, že v době, kdy byly Spojené státy poprvé rozpoznány jako šelma, nebyly ani zdaleka takovou vojenskou a ekonomickou mocností, jakou se teprve měly stát a jakou jsou v současnosti.

**Aplikace**

`Uvažuj o politické nestabilitě ve světě. Jak by se mohlo stát, že jednoho dne dojde k naplnění proroctví, kterým jsme se dnes věnovali. `

---

#### Další čtení: Vybrané citace od Ellen Whiteové

Lidé, kteří hlásali poselství třetího anděla, byli často považováni za panikáře. Jejich předpovědi, že se ve Spojených státech projeví náboženská nesnášenlivost, že se církev spojí se státem a společně budou pronásledovat všechny, kdo budou zachovávat Boží přikázání, byly považovány za nesmyslné a směšné. Američané sebejistě tvrdili, že tato země nebude nikdy ničím jiným, než čím byla — tedy obhájcem náboženské svobody. Když se však začne mluvit o vynuceném zachovávání neděle, bude zřejmé, že se blíží událost, o níž lidé tak dlouho pochybovali a v niž nevěřili. Poselství třetího anděla pak bude mít dosud nepoznaný účinek.—_Velké drama věků_, p. 391.

---

#### Dodatečné otázky k diskuzi

`Kdy se má objevit šelma, která nepovstala z moře, ale ze země?`

`V čem je tato šelma jiná?`

`Proč se snaží napodobit beránka?`

`Od koho a jak získala tato šelma svou moc?`

`Co znamená „uzdravení smrtelné rány“ první šelmy? Jak se to naplnilo?`

`Jaké zázraky dělá šelma ze země?`

`Jak rozumíš slovům o cejchu na ruce nebo na čele?`

`Čím se můžeme bránit „ocejchování“ šelmou? Čí pečeť máme nést?`
