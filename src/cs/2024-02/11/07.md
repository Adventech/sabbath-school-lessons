---
title:  'Podněty k zamyšlení'
date:  14/06/2024
---

O uctívání šelmy a jejího obrazu se mluví také v Da 3, kde babylónský král přikázal Šadrakovi, Méšakovi a Abed-Negovi, aby se – pod hrozbou trestu smrti – poklonili zlaté soše. Ať už mluvíme o starověkém, nebo novodobém Babylónu, problémem je vždy otázka uctívání. Pravé uctívání vychází z mysli, kterou vyučuje Boží slovo, z duše proměněné jeho láskou a ze srdce naplněného jeho Duchem. Potom se nebudeme „připodobňovat tomuto světu“, ale budeme žít podle Boží vůle, která se nachází v jeho Slově. V tom spočívá jediná naše jistota.

„Bůh neznásilňuje vůli ani svědomí; to pouze satan se stále uchyluje k násilí a zastrašování, aby dostal pod svou moc ty, které nemůže svést jinak. Tak se snaží ovládnout svědomí a zajistit si úctu. Své záměry uskutečňuje prostřednictvím náboženské i světské moci, jejíž zástupci si poslušnost lidských zákonů vynucují na úkor Božího zákona.“ (GC 591; VDV 384)

„Lidé, kteří se budou snažit dodržovat všechna Boží přikázání, pocítí nepřátelství a výsměch. A tomu mohou čelit jen v Boží síle. Aby obstáli v nadcházející zkoušce, musí poznat Boží vůli, jak ji zjevuje Boží slovo. Ctít Boha mohou pouze za předpokladu, že chápou správně Boží charakter, vládu a záměry a že v souladu s nimi také jednají. Pouze ti, kdo opevní svou mysl biblickým učením, obstojí v posledním velkém boji.“ (GC 593; VDV 385)

„Bůh však bude mít na zemi lid, který Bibli přijal jako jediné měřítko každého učení a jako základ všech reforem. Názory vzdělanců, vědecké teorie, vyznání víry a rozhodnutí církevních sněmů, která jsou tak početná a rozmanitá, jak početné a odlišné jsou církve, hlas většiny – nic z toho, a ani všechno dohromady nemůžeme pokládat za důkaz pro nebo proti kterémukoli článku víry. Dříve než přijmeme nějaké učení nebo zásadu, musíme jako důkaz požadovat jasný výrok: ‚Toto praví Panovník Hospodin.‘“ (GC 595; VDV 386)

**Otázky k rozhovoru**

`1. Jak můžeme žít v očekávání Kristova příchodu a sdílet tuto naději, aniž bychom panikařili nebo šířili poplašné zprávy?`

`2. Zabývejte se více otázkou uctívání. Co nám říká náš každodenní život, naše každodenní rutina o tom, koho nebo co opravdu uctíváme?`

`3. Jak můžeme pomoci sobě a ostatním čelit budoucnosti s důvěrou, a ne se strachem?`

`4. Jaký vliv má na náš každodenní život poznání proroctví o událostech v době konce?`

---

#### Dodatečné otázky k diskuzi

`Co tě nejvíc oslovilo během tvého osobního studia této lekce a Bible? Proč?`

`Co se můžeme naučit z příběhu Šadraka, Méšaka a Abed-Nega?`

`S čím musíme počítat, pokud se rozhodneme ctít Boží vůli?`

`Co si chceš odnést z naší dnešní diskuze?`
