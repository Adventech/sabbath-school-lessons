---
title:  'Péče o společenství'
date:  10/04/2024
---

> <p></p>
> 10A tehdy mnozí odpadnou a navzájem se budou zrazovat a jedni druhé nenávidět; 11povstanou lživí proroci a mnohé svedou, 12a protože se rozmůže nepravost, vychladne láska mnohých. 13Ale kdo vytrvá až do konce, bude spasen. (Mt 24,10–13)

> <p></p>
> 43Všech se zmocnila bázeň, neboť skrze apoštoly se stalo mnoho zázraků a znamení. 44Všichni, kteří uvěřili, byli pospolu a měli všechno společné. 45Prodávali svůj majetek a rozdělovali všem podle toho, jak kdo potřeboval. 46Každého dne pobývali svorně v chrámu, po domech lámali chléb a dělili se o jídlo s radostí a s upřímným srdcem. 47Chválili Boha a byli všemu lidu milí. A Pán denně přidával k jejich společenství ty, které povolával ke spáse. (Sk 2,43–47)

**Osobní studium**

Raná křesťanská církev rostla nejen proto, že její členové kázali evangelium, ale také proto, že podle evangelia žili. Věřící sloužili stejně jako Kristus, který „chodil po celé Galileji, učil v jejich synagógách, kázal evangelium království Božího a uzdravoval každou nemoc a každou chorobu v lidu“ (Mt 4,23). Ježíš se upřímně zajímal o lidi. A podobně to dělala i raná církev. Právě nesobecká láska a odhodlání naplňovat lidské potřeby, v kombinaci s hlásáním evangelia v moci Ducha svatého, měly významný vliv na svět v prvních staletích křesťanské církve.

**Přestože se okolnosti liší, jaké zásady se můžeme naučit z těchto textů o pravém křesťanství?**

`Sk 2,43–47`

`Sk 3,6–9`

`Sk 6,1–7`

První křesťané následovali Kristův příklad. Petr řekl, že „Bůh obdařil Ježíše z Nazareta Duchem svatým a mocí, Ježíš procházel zemí, všem pomáhal a uzdravoval všechny, kteří byli v moci ďáblově, neboť Bůh byl s ním“ (Sk 10,38). Kristova církev byla jeho tělem na zemi a také ona v prvních staletích vyjadřovala Kristovu obětavou lásku a zájem o zraněné, zlomené lidstvo. První křesťané byli živou ukázkou Kristova soucitu.

Ve velkém sporu, který zuří ve vesmíru, chce ďábel znehodnotit Boží obraz, který Stvořitel do lidstva vložil. Cílem evangelia je obnovit v lidech Boží obraz. Tato obnova zahrnuje uzdravení v tělesné, duševní i duchovní oblasti.

Ježíš zjevuje svůj plán pro každého z nás: „Zloděj přichází, jen aby kradl, zabíjel a ničil. Já jsem přišel, aby [moje ovce] měly život a měly ho v hojnosti“ (J 10,10). Kristus touží, abychom byli fyzicky zdraví, duševně bdělí, emocionálně stabilní a duchovně celiství.

To platí zejména ve světle zaslíbení jeho návratu. Tento svět prochází obrovskou krizí. Ježíšovy předpovědi v Mt 24 a L 21 mluví o katastrofické situaci, která bude na zemi před jeho návratem. Ale když se nás Kristus dotkne svou uzdravující milostí, zatoužíme, aby tento léčivý dotek okusili i ostatní. Ježíš nás posílá do zkaženého a rozvráceného světa jako své vyslance, abychom se dotkli druhých jeho láskou. Rané křesťanství charakterizovala vzájemná láska věřících, která naplňovala i jejich společenství.

**Aplikace**

`Jak může církev spolupracovat s Kristem při odhalení, že satanova obvinění jsou lživá?`

---

#### Dodatečné otázky k diskuzi

`Co si myslíš o vlivu zázraků na růst církve v době apoštolů?`

`Proč se tehdejší křesťané tak moc snažili pomáhat potřebným?`

`Jakou roli v tehdejším růstu hrály dobré vztahy a vzájemná pohostinnost?`

`Co podle tebe potřebuje dnešní církev více – zázraky nebo pohostinnost a dobré vzájemné vztahy? Proč?`

`Jak to na tebe působí, když někdo opustí sbor a ještě má potřebu mluvit o tvém společenství záporně?`

`Co děláš, když se něco takového stane? Můžeme se z takové situace poučit? Pokud ano, jak?`

`Co můžeme udělat pro to, aby se zmenšilo procento lidí (i našich dětí), kteří opouštějí naše společenství? `

---

#### Další čtení: Vybrané citace od Ellen Whiteové

Všude kolem sebe slyšíme nářek nad utrpením ve světě. Na všech stranách vidíme potřebné a trpící. Naší povinností je pomáhat odstraňovat lidskou bídu a strasti života.\
Praktická pomoc je mnohem účinnější než pouhé kázání. Máme krmit hladové, odívat chudé, poskytovat přístřeší lidem bez domova. Pán nás však vyzývá, abychom konali ještě více. Potřeby lidského nitra může uspokojit jen láska Pána Ježíše. Jestliže v nás přebývá Kristus, naše srdce oplývá jeho soucitem. Boží láska otevírá prameny opravdové křesťanské lásky.—_Perly moudrosti_, p. 213.

Mnozí lidé už ztratili v životě naději. Přineste jim znovu sluneční svit. Mnozí ztratili odvahu. Povzbuzujte je. Modlete se za ně. Mnozí potřebují chléb života — Boží slovo. Čtěte jim z Bible. Mnozí trpí nemocemi duše, proti kterým není na zemi žádný balzám a které nevyléčí žádný lékař. Modlete se za tyto lidi, veďte je k Pánu Ježíši. Vyprávějte jim, že „v Gileádu je balzám“ a že je tam „Lékař“ Jeremjáš 8,22. ...\
Každý člověk má možnost stát se živým prostředníkem, skrze něhož Bůh může předávat světu bohatství své milosti, nevyčerpatelné bohatství Ježíše Krista. Kristus chce mít mnoho prostředníků, kteří by světu ukazovali jeho povahu. Náš svět nepotřebuje nic tak naléhavě jako projevy Spasitelovy lásky prostřednictvím lidí. Celé nebe vyhlíží prostředníky, kteří by lidem zprostředkovali olej Ducha svatého, aby se pro ně stal zdrojem radosti a požehnání. ...\
Chce, aby se jeho radost projevovala v našich životech.—_Perly moudrosti_, pp. 213, 214.