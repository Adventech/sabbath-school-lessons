---
title:  'Záchrana křesťanů'
date:  08/04/2024
---

> <p></p>
> 15Když pak uvidíte „znesvěcující ohavnost“, o níž je řeč u proroka Daniele, jak stojí na místě svatém – kdo čteš, rozuměj – 16tehdy ti, kdo jsou v Judsku, ať uprchnou do hor. (Mt 24,15.16)

> <p></p>
> Bůh je naše útočiště, naše síla, pomoc v soužení vždy velmi osvědčená. (Ž 46,2)

> <p></p>
> Neboj se, vždyť já jsem s tebou, nerozhlížej se úzkostlivě, já jsem tvůj Bůh. Dodám ti odvahu, pomocí ti budu, budu tě podpírat pravicí své spravedlnosti. (Iz 41,10)

**Osobní studium**

V událostech, které vedly ke zničení Jeruzaléma, se jasně projevuje Boží milosrdenství, milost, prozřetelnost a také to, že ví předem, co se stane. Římská vojska pod vedením Cestia Galla obklíčila Jeruzalém. Ve chvíli, kdy už se jejich útok zdál neodvratný, se Římané nečekaně stáhli. Židovská vojska je pronásledovala a dosáhla velkého vítězství.

Během ústupu Římanů pronásledovaných židovským vojskem se křesťanům podařilo uprchnout do města Pelly v Pereji za Jordánem. „Čekající křesťané tak dostali slíbené znamení a všichni měli možnost uposlechnout Ježíšovo varování. Události probíhaly tak, že ani Židé, ani Římané nemohli útěku křesťanů zabránit.“ (GC 30; VDV 25)

`Co říkají úvodní texty (Mt 24,15.16; Ž 46,2; Iz 41,10) o Boží prozřetelnosti?`

Bůh je svrchovaný a má moc nad událostmi na zemi, takže v konečném důsledku dosáhne svých záměrů. Přestože Bůh někdy mění své původní plány na základě našich lidských rozhodnutí, jeho základní plán pro tuto planetu se nemění a Bůh ho nakonec dosáhne. Jsou období, kdy Boží lid zažívá obtíže, pronásledování, vězení, a dokonce i smrt pro Krista. Ale i v těch nejnáročnějších dobách satanových nejkrutějších útoků Bůh udržuje a zachovává svou církev.

`Přečti si texty Žd 11,35–38 a Zj 2,10. Jakou realitu odhalují o našem boji se silami zla? Jak jsou tyto pasáže v souladu s myšlenkou ochrany, kterou Bůh zaslibuje svému lidu? Existuje rozpor v myšlence Boží ochrany a toho, že Bůh dovolil, aby někteří lidé čelili bolestnému utrpení, a dokonce mučednické smrti?`

„Marně se satan snažil zničit Kristovu církev násilím. Velký spor, v němž Kristovi učedníci položili své životy, neskončil, když tito věrní vlajkonoši na svých místech padli. Svou smrtí zvítězili. Boží dělníci padli, ale Boží dílo se nezastavilo.“ (GC 41; VDV 31)

**Aplikace**

`Ačkoli mnozí pisatelé Bible opakovaně procházeli bolestí a utrpením, nepřestávali mluvit o realitě Boží lásky. Co se z toho můžeme naučit? Jak můžeš ve svém životě prožívat stejnou lásku?`

---

#### Dodatečné otázky k diskuzi

`Podle čeho měli křesťané v obleženém Jeruzalému poznat, že nastal vhodný okamžik k útěku?`

`Jak se tato Ježíšova výzva naplnila? Co se tehdy během obléhání stalo?`

`Jak je možné, že církev nejvíce rostla v dobách, kdy bylo přijetí víry v Ježíše trestáno i smrtí?`

`Už jsi někdy pro svou víru trpěl? Co ti v takové době pomáhalo?`

`Podle EGW ti, kdo pro Ježíše položili svůj život, „svou smrtí zvítězili“. Souhlasíš s tím? Proč? `

---

#### Další čtení: Vybrané citace od Ellen Whiteové

Zkáza Jeruzaléma je předobrazem konečného zániku světa. Proroctví, která se částečně naplnila zničením Jeruzaléma, platí plně pro poslední dobu. Dnes stojíme na prahu velkých a vážných událostí. Před námi je doba, jakou svět ještě nezažil... Nebeský Král určuje osudy národů stejně tak, jako řídí svou církev. Na adresu všech, kteří mají vykonat jeho plány, říká totéž, co Kýrovi: Pověřil jsem tě úkolem, ačkoli jsi mne neznal. (viz Iz 45,5)\
Prorok Ezechiel spatřil ve vidění pod křídly cherubína podobu ruky. Pro Boží služebníky to má být poučením, že veškerý úspěch pochází z Boží ruky. Lidé, které Bůh používá jako své posly, se nesmějí domnívat, že Boží dílo závisí na nich. Pán Bůh takovou odpovědnost člověku nesvěřil. Nepřetržitě pracuje na uskutečňování svých záměrů, sám dokončí své dílo. Zmaří úmysly bezbožníků a překazí úklady proti Božímu lidu. Pán a Král zástupů, který sedí nad cherubíny, stále chrání svoje děti, i v době bojů a zmatků mezi národy. Náš Spasitel je vládce nebes. Sleduje každou zkoušku a oheň utrpení, který má očistit každého člověka. Až padnou pevnosti králů a Boží hněv zasáhne jeho nepřátele, spočine Boží lid bezpečně v rukou Božích.—_Myšlenky o naději_, p. 70.

Starý vyhnanec spatřil před sebou dlouhá staletí temnoty a pověry a viděl, jak tisíce lidí umírají pro lásku k pravdě mučednickou smrtí. Viděl však také, že Bůh, který podpíral své první svědky, neopustí své věrné stoupence ani v dobách pronásledování, kterým budou muset projít, než nastane konec času. „Neboj se toho, co máš vytrpět,“ říká Pán. „Hle, ďábel má některé z vás uvrhnout do vězení, abyste prošli zkouškou, a budete mít soužení… Buď věrný až na smrt, a dám ti vítězný věnec života.“ Zjevení 2,10.\
Jan slyšel zaslíbení vztahující se na všechny věrné, kteří bojují proti zlu: „Tomu, kdo zvítězí, dám jíst ze stromu života v Božím ráji.“ „Kdo zvítězí, bude oděn bělostným rouchem a jeho jméno nevymažu z knihy života, nýbrž přiznám se k němu před svým Otcem a před jeho anděly.“ Zjevení 2,7; 3,5.—_Poslové Naděje A Lásky_, p. 339.