---
title:  'Láska, nebo sobectví?'
date:  06/04/2024
---

Zkušenost prvotní církve

### Texty na tento týden
L 19,41–44; Mt 23,37; Žd 11,35–38; Zj 2,10; Sk 2,44–47; J 13,35

> <p>Základní verš</p>
> „Neboj se, vždyť já jsem s tebou, nerozhlížej se úzkostlivě, já jsem tvůj Bůh. Dodám ti odvahu, pomocí ti budu, budu tě podpírat pravicí své spravedlnosti.“ (Iz 41,10)

Představ si, že jsi pastýř, který pase své ovce na svazích Olivové hory. Ze stráně se díváš na město Jeruzalém. Najednou slyšíš hlasy, mezi nimiž rozeznáš Ježíšův hlas. Jeho slova tě překvapí. I učedníci mají problém pochopit jejich smysl. Když se paprsky zapadajícího slunce zatřpytí na sněhobílých mramorových zdech chrámu, Ježíš s naléhavostí v hlase řekne: „Vidíte toto všechno? Amen, pravím vám, že tu nezůstane kámen na kameni, všecko bude rozmetáno“ (Mt 24,2). Učedníci jsou zmateni – a ty také. Co tím Ježíš myslel? Jaký vztah mají jeho slova ke konci světa, na který se ptali Ježíšovi učedníci?

Pozorně posloucháš, jak Ježíš mistrně spojuje události, které povedou ke zničení Jeruzaléma, s těmi, které se odehrají těsně před jeho návratem. Ve zničení Jeruzaléma objevuje předobraz satanovy strategie oklamat a zničit Boží lid v době konce. Ježíšova slova ve 23. a 24. kapitole Matoušova evangelia (případně v L 21. kapitole) jasně nastiňují události posledních dnů přirovnané k pádu Jeruzaléma.

Při našem studiu se soustředíme na satanovu strategii, jak oklamat a zničit Boží lid. Čeho se mu nepodaří dosáhnout pronásledováním, bude se snažit dosáhnout pomocí kompromisu. Bůh o tom ví a i v těch nejnáročnějších časech ochrání svůj lid.

**Osnova lekce**

V této lekci se podíváme na inspirativní zkušenost prvotní církve ve světle Ježíšovy promluvy o budoucích událostech (Mt 23–24). Navzdory pronásledování a všeobecné nenávisti ve společnosti byla (a je) církev povolána žít a šířit nesobeckou lásku vedoucí ke službě všem potřebným.

- Mt 23,37: Ježíšova láska a touha zachránit (neděle)
- Mt 24,15.16: Bůh chrání své věrné uprostřed problémů (pondělí)
- Mt 24,9.13.14: Věrnost Ježíšových následovníků navzdory pronásledování (úterý)
- Mt 24,10–13: Prakticky prožívaná láska uprostřed nenávisti (středa a čtvrtek)

---

#### Dodatečné otázky k diskuzi

`S jakou otázkou přišli učedníci za Ježíšem krátce před jeho smrtí?`

`Proč je tolik zajímal osud chrámu a města Jeruzalém?`

`Co je v jeho odpovědi nejvíce šokovalo? Proč?`

`Jakou taktiku zvolil satan, když zjistil, že násilím církev nepřemůže?`

`Může i křesťan dělat kompromisy? Proč?`

`Před jakými kompromisy nás Bůh varuje?`

`Proč nás Bůh tak často ujišťuje, že nás bude podpírat? `

---

#### Další čtení: Vybrané citace od Ellen Whiteové

V době zápasů a zkázy národa budou učedníkům hrozit různá nebezpečí a jejich srdce často sevře strach. Uvidí zpustošený Jeruzalém a rozbořený chrám. Budou svědky toho, že jednou provždy skončí chrámové bohoslužby a že Izrael bude rozptýlen do všech zemí podobně jako kusy vraku na pustém pobřeží. Pán Ježíš řekl: „Budete slyšet válečný ryk a zvěsti o válkách... Povstane národ proti národu a království proti království, bude hlad a zemětřesení na mnoha místech. Ale to vše bude teprve začátek bolestí.“ (Mt 24,6 8) Kristovi následovníci se neměli obávat, že jejich naděje zklame a že Bůh ponechá zemi jejímu osudu. Moc a sláva patří Pánu, který své vznešené záměry nezadržitelně uskutečňuje, až je dovede ke konci. V modlitbě, ve které prosí o své každodenní potřeby, Pán Ježíš učedníky vede k tomu, aby nehleděli na moc a vládu zla, ale na Pána, svého Boha. Bůh je jejich Otcem a věčným přítelem, i když vládne nade vším.—_Myšlenky o naději_, p. 70.

Smrt pro věřícího člověka mnoho neznamená. Kristus o ní hovoří jako o nepatrném okamžiku. „Kdo zachovává mé slovo, nezemře navěky…, neokusí smrti navěky.“ Jan 8,51.52. Pro křesťana je smrt jen spánkem, chvílí ticha a tmy. Život je skryt s Kristem v Bohu, a „až se ukáže Kristus, náš život, tehdy i vy se s ním ukážete v slávě“ Koloským 3,4. ...<br/>
Moc, která vyvedla z hrobu Krista, přivede k životu i jeho církev a oslaví ji s ním „vysoko nad všechny vlády, mocnosti, síly i panstva, nad všechna jména, která jsou vzývána, jak v tomto věku, tak i v budoucím“. Efezským 1,21.—_Touha věků_, pp. 502, 503.