---
title:  'Spasitel se zlomeným srdcem'
date:  07/04/2024
---

> <p></p>
> Jeruzaléme, Jeruzaléme, který zabíjíš proroky a kamenuješ ty, kdo byli k tobě posláni; kolikrát jsem chtěl shromáždit tvé děti, tak jako kvočna shromažďuje kuřátka pod svá křídla, a nechtěli jste! (Mt 23,37)

> <p></p>
> 41Když už byl blízko a uzřel město, dal se nad ním do pláče 42a řekl: „Kdybys poznalo v tento den i ty, co vede k pokoji! Avšak je to skryto tvým očím. 43Přijdou na tebe dny, kdy tvoji nepřátelé postaví kolem tebe val, obklíčí tě a sevřou ze všech stran. 44Srovnají tě se zemí a s tebou i tvé děti; nenechají v tobě kámen na kameni, poněvadž jsi nepoznalo čas, kdy se Bůh k tobě sklonil.“ (L 19,41–44)

**Osobní studium**

Když Ježíš seděl na Olivové hoře a díval se na město Jeruzalém, měl zlomené srdce. Jan ve svém evangeliu říká: „Přišel do svého vlastního, ale jeho vlastní ho nepřijali“ (J 1,11). Ježíš udělal vše pro záchranu svého lidu před blížícím se zničením milovaného města.

Ježíšova láska k jeho lidu pramenila ze srdce naplněného nekonečným milosrdenstvím. Opakovaně je s láskou vyzýval, aby činili pokání a přijali jeho laskavou nabídku milosti a milosrdenství.

**Co říkají následující verše o Ježíšově postoji k jeho lidu? Jak lidé reagovali na jeho láskyplné pozvání milosti a milosrdenství? Co se z toho dovídáme o Boží povaze?**

`L 19,41–44`

`Mt 23,37.38`

`J 5,40`

Ve světle Boží lásky je obtížné pochopit událost, jakou bylo zničení Jeruzaléma (podobně jako jiné tragédie, které se odehrály v průběhu dějin). Dějinné záznamy svědčí o tom, že když římský generál Titus vedl své armády proti městu, zemřely desetitisíce lidí. Jeruzalém byl zpustošen. Muži, ženy a děti byli povražděni. Kde byl Bůh, když jeho lid tak trpěl? Odpověď je jasná, ale není snadné ji plně pochopit. Jeho srdce bylo zlomené. Jeho oči se naplnily slzami. Po staletí oslovoval svůj lid. Svou vzpourou proti jeho lásce a laskavosti však ztratili jeho božskou ochranu. Bůh vždy nezasahuje, aby omezil dopady nesprávných rozhodnutí svého lidu. Nechává, aby se rozvinuly přirozené důsledky vzpoury. Bůh nezavinil smrt dětí při zničení Jeruzaléma. Tragická smrt nevinných byla satanovým činem, ne Božím.

Satan má zálibu v násilí a podněcuje nejhorší vášně lidského srdce. V průběhu staletí bylo jeho záměrem lhát a ničit a potom obviňovat ze svých špatných činů Boha.

`Přečti si text Mt 24,15–20. Jaký pokyn dal Ježíš svému lidu, aby ho zachránil před blížícím se zničením Jeruzaléma?`

Je dobré si zapamatovat, že velká většina křesťanů žijících v Jeruzalémě v roce 70 po Kristu pocházela ze židovského prostředí. Milující Bůh chtěl zachovat co nejvíce svého lidu. Proto dal pokyn, aby jeho věrní z města utekli, jakmile se římská vojska přiblíží k Jeruzalému.

**Aplikace**

`Zamysli se nad touto větou: „Boží charakter neposuzujme podle událostí, které vidíme kolem sebe. Namísto toho se snažme vnímat všechny události přes optiku jeho láskyplného charakteru zjeveného v Bibli.“ Proč je to dobrá rada?`

---

#### Dodatečné otázky k diskuzi

`Proč Ježíš pláče, když vidí Jeruzalém?`

`Co nám tento pláč prozrazuje o našem Spasiteli?`

`Co vše udělal Ježíš pro záchranu Izraele?`

`Ježíš říká, že když chtěl pomoci svému lidu, tak oni o jeho pomoc nestáli – nechtěli. Myslíš, že něco podobného hrozí i nám? Kdy?`

`Jak rozumíš slovům: „Protože jsi nepoznalo čas...“?`

`Jakou výzvu adresuje Ježíš křesťanům, kteří zažijí obléhání Jeruzaléma? `

---

#### Další čtení: Vybrané citace od Ellen Whiteové

Bylo by možné, aby se velkolepý chrám, chlouba národa, v brzké době proměnil v trosky? Zlá předtucha se zmocnila i učedníků. S netrpělivostí očekávali, že se od Ježíše dozvědí více...\
Ježíš ve své odpovědi učedníkům neoddělil zničení Jeruzaléma od slavného dne svého příchodu. Hovořil o obou událostech současně.\
Kdyby byl odhalil učedníkům budoucnost tak, jak ji sám viděl, nebyli by to unesli. Ve své milosti jim popsal dvě závažné události najednou a nechal je, aby sami dospěli k pochopení jeho slov. Jeho proroctví o zkáze Jeruzaléma se netýkalo jen zničení města, ale sahalo mnohem dál. Vypovídalo i o konečném vyvrcholení dějin, o dni, kdy Pán povstane a potrestá svět za jeho nepravost... Ježíšova slova byla určena nejen učedníkům, ale i lidem, kteří budou svědky posledních událostí pozemských dějin.—_Touha věků_, p. 401.

Dnešní svět se dopouští téhož hříchu, který přivodil zkázu Izraele. Nevděčnost Bohu, zanedbávání příležitostí a možností, využívání Božích darů k sobeckým cílům — to byl hřích, který přivolal na Izraele Boží hněv. Stejný hřích přináší zkázu i dnešnímu světu.\
Slzy, které Kristus proléval na Olivové hoře, když pohlížel na vyvolené město, nebyly projevem lítosti pouze nad Jeruzalémem. V údělu Jeruzaléma Kristus viděl obraz zkázy celého světa. ...\
Kde se v této rozhodné chvíli nalézá církev?\
Lidem hrozí nebezpečí, „spějí k záhubě“ 2. Korintským 4,3. Jak málo těch, kteří se vydávají za Kristovy následovníky, pociťují odpovědnost za hynoucí. Rozhoduje se o věčném údělu světa, to však sotva pohne i těmi, kteří tvrdí, že věří nejvýznamnějším pravdám, jaké kdy lidé poznali. Nedostává se jim lásky, která vedla Krista, aby opustil svůj nebeský domov a vzal na sebe lidskou přirozenost, aby se jako člověk mohl přiblížit k člověku a přivést člověka k Bohu. Boží děti postihla ztrnulost a ochromení, které jim brání v tom, aby poznali, jaký mají v této době úkol.—_Perly moudrosti_, p. 154.