---
title:  'Poselství lásky'
date:  11/04/2024
---

> <p></p>
> 10A tehdy mnozí odpadnou a navzájem se budou zrazovat a jedni druhé nenávidět; 11povstanou lživí proroci a mnohé svedou, 12a protože se rozmůže nepravost, vychladne láska mnohých. 13Ale kdo vytrvá až do konce, bude spasen. (Mt 24,10–13)

> <p></p>
> Podle toho všichni poznají, že jste moji učedníci, budete-li mít lásku jedni k druhým. (J 13,35)

> <p></p>
> A tak máme od něho toto přikázání: Kdo miluje Boha, ať miluje i svého bratra. (1J 4,21)

**Osobní studium**

`Co odhalují úvodní verše (J 13,35; 1J 4,21) o satanově útoku na Boha a jeho vládu? Co říkají o podstatě skutečného křesťanství?`

Láska byla v prvních staletích normou chování křesťanských sborů. Jeden z nejosobitějších latinských církevních spisovatelů Quintus Tertullianus (přelom 2. a 3. století) ve svém díle Apologeticum o pohledu pohanů na křesťany napsal: „Toto obzvláštní dílo lásky vtisklo u některých poznámku: ‚Hle, jak se navzájem milují‘.“ (TERTULLIANUS. Obrana křesťanů. dostupné na https://www.tertullian.org/other/czech_apologeticum.htm)

Jedno z největších zjevení Boží lásky se projevilo, když svět v prvních staletích zasáhly dvě ničivé epidemie (kolem let 160 a 265). Křesťané sloužili nemocným a umírajícím. Tyto epidemie zabily desetitisíce lidí a vyplenily celé vesnice a města. Nezištná, obětavá, pečlivá a milující služba křesťanů měla na obyvatelstvo obrovský vliv. Postupem času tisíce, později statisíce, a nakonec miliony obyvatel Římské říše uvěřily v Ježíše Krista. Láska, otevřený zájem a organizovaná, nezištná péče o nemocné a umírající byla důvodem obdivu k těmto věřícím a ke Kristu, kterého reprezentovali.

Kniha amerického sociologa a religionisty Rodneyho Starka Vzestup křesťanství zobrazuje tyto dějinné události z nového úhlu pohledu. Popisuje, jak se během druhé epidemie celé křesťanské společenství, které bylo v té době ještě silně židovsko-křesťanské, stalo účinnou armádou sester a ošetřovatelů, kteří zajišťovali základní potřeby pro přežití trpící komunity.

„Na vrcholu druhé epidemie, kolem roku 260 po Kristu, Dionýzius vyjádřil ve velikonočním dopise poctu hrdinskému úsilí místních křesťanů, z nichž mnozí přišli o život, když se starali o druhé. ‚Většina našich spoluvěřících projevila bezmeznou lásku a obětavost. Nikdy se nešetřili a mysleli jeden na druhého. Nedbali na nebezpečí, starali se o nemocné, naplňovali kaž­dou jejich potřebu, sloužili jim v Kristu a spolu s nimi odcházeli z tohoto života klidní a šťastní. Nakazili se od nich, když byli v jejich blízkosti, starali se o své bližní a radostně a klidně sdíleli jejich bolesti.‘“ (STARK, Rodney. The Rise of Christianity. Princeton, New Jersey: Princeton University Press, 1996, s. 182)

**Aplikace**

`Jaké poselství nám sděluje zpráva o jednání křesťanů v prvních staletích existence církve? Jak se můžeme naučit projevovat stejně nesobeckého ducha? Co v tomto kontextu znamená zemřít sám sobě (Mt 16,24.25; J 12,24)?`

---

#### Dodatečné otázky k diskuzi

`Jak je možné, že se do církve dostávají lidé, kteří nakonec odpadnou a ještě začnou šířit nenávist?`

`Jak se můžeme bránit působení falešných proroků?`

`Proč je láska poznávacím znamením křesťana i církve?`

`Proč dnes lidé nevnímají církev podobně, jako ji vnímali lidé v Římské říši v době dvou smrtících epidemií?`

`Co si myslíš o dnešní stavu lásky v církvi?`

`Vědí lidé ve tvém okolí, že jsi křesťan? Jak to zjistili?`

`Proč se dnes potýkáme i u sebe s nedostatečnou láskou? Co je řešením? `

---

#### Další čtení: Vybrané citace od Ellen Whiteové

Projevuje-li se tato láska v církvi, satan zuří. Kristus nepřipravil učedníkům snadnou cestu. Řekl: „Nenávidí-li vás svět, vězte, že mě nenáviděl dříve než vás. Kdybyste náleželi světu, svět by miloval to, co je jeho. Protože však nejste ze světa, ale já jsem vás ze světa vyvolil, proto vás svět nenávidí. Vzpomeňte si na slovo, které jsem vám řekl: Sluha není nad svého pána. Jestliže pronásledovali mne, i vás budou pronásledovat — jestliže mé slovo zachovali, i vaše zachovají. Ale to vše vám učiní pro mé jméno, poněvadž neznají toho, který mě poslal.“ Jan 15,18-21. Evangelium má být hlásáno směle a nebojácně, bez ohledu na protivenství a nebezpečí i za cenu ztrát a utrpení. Lidé, kteří tak činí, jdou v Kristových stopách.—_Touha věků_, p. 434.

K vítězství by jim často bylo stačilo jediné laskavé povzbuzující slovo. S každým trpícím člověkem bychom se měli dělit o útěchu, kterou nás Bůh zahrnuje.<br/>
To vše je jen naplněním podstaty zákona, kterou vystihuje příběh milosrdného Samařana a která se představila v Ježíšově životě. Jeho povaha odhaluje skutečný význam zákona a ukazuje, co znamená milovat bližního jako sebe sama. Pokud Boží děti prokazují lidem milosrdenství, dobrotu a lásku, vydávají svědectví o nebeských zásadách. Dokazují, že „Hospodinův zákon je dokonalý, udržuje při životě“. Žalm 19,8. Kdo ve svém životě neprojevuje lásku, přestupuje zákon, i když tvrdí, že jej ctí. Náš vztah k bližním vypovídá o našem vztahu k Bohu.<br/>
Boží láska v srdci je totiž jediným zdrojem, ze kterého může pramenit naše láska k ostatním lidem.—_Touha věků_, pp. 320, 321.