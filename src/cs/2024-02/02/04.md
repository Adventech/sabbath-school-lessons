---
title:  'Věrnost uprostřed pronásledování'
date:  09/04/2024
---

> <p></p>
> 9Tehdy vás budou vydávat v soužení i na smrt a všechny národy vás budou nenávidět pro mé jméno. [...] 13Ale kdo vytrvá až do konce, bude spasen. 14A toto evangelium o království bude kázáno po celém světě na svědectví všem národům, a teprve potom přijde konec. (Mt 24,9.13.14)

> <p></p>
> 1Saul schvaloval, že Štěpána zabili. Tehdy začalo kruté pronásledování jeruzalémské církve; všichni kromě apoštolů se rozprchli po Judsku a Samařsku. 2Zbožní muži Štěpána pochovali a velmi nad ním truchlili. 3Saul se však snažil církev zničit: pátral dům od domu, zatýkal muže i ženy a dával je do žaláře. 4Ti, kteří se z Jeruzaléma rozprchli, začali kázat evangelium všude, kam přišli. (Sk 8,1–4)

**Osobní studium**

Během prvních staletí rostla křesťanská církev velmi rychle. Dělo se to navzdory věznění, mučení a pronásledování. Věřící byli zcela oddáni Kristu a naplněni Duchem svatým. Mocně hlásali evangelium, díky čemuž se obrátily desetitisíce lidí.

**S čím se setkávala křesťanská církev v prvním století? Proč rostla tak rychle?**

`Sk 2,41`

`Sk 4,4.31`

`Sk 5,42`

`Sk 8,1–8`

Učedníci čelili zákazům (Sk 4,17), věznění (Sk 5,17.18), pronásledování (Sk 8,1) a někteří z nich zemřeli násilnou smrtí (Sk 7,59; Sk 12,2). Přesto v moci Ducha svatého odvážně ohlašovali vzkříšeného Krista a křesťanské sbory se rozrůstaly po celém Judsku, Galileji a Samaří (Sk 9,31).

Základy pekla se otřásaly. Uvolnila se pouta, kterými satan svazoval lidi v zajetí hříchu. Před mocí vzkříšeného Krista se rozpadaly pohanské pověry. Šíření evangelia bylo úspěšné i přes obrovský odpor. Učedníci se už neschovávali se strachem v horní místnosti. Úzkost a obavy se rozplynuly.

Namísto strachu naplnila srdce učedníků víra. Jediný pohled na vzkříšeného Pána změnil jejich životy. Ježíš jim dal nový důvod žít. Náš Pán jim dal nejen velké pověření (Mk 16,15), ale také velké zaslíbení: „... dostanete sílu Ducha svatého, který na vás sestoupí, a budete mi svědky v Jeruzalémě a v celém Judsku, Samařsku a až na sám konec země“ (Sk 1,8).

Evangelium proniklo do nejvzdálenějších koutů země (Ko 1,23). A to i přesto, že poslední z učedníků, Jan, zemřel na konci prvního století. Přišli další, převzali a nesli dál pochodeň pravdy a zvěstovali živého Krista. Plínius mladší působil jako místodržitel v římské provincii Bithýnii na severním pobřeží dnešního Turecka. Kolem roku 110 po Kristu napsal císaři Trajánovi dopis, ve kterém ho informuje, jak postupuje proti křesťanům, a zároveň se ptá, jak má pokračovat dál. Uvádí, že existuje „velký počet vyšetřovaných a mnoho lidí různého věku, společenských skupin a obou pohlaví je – a ještě bude – postaveno před soud. Nákaza této pověry se rozšířila nejen do měst, ale i do menších obcí na venkově.“ (BETTENSON, Henry. Documents of the Christian Church. New York: Oxford University Press, 2011, s. 4)

Navzdory nejkrutějším útokům ďábla křesťanská církev rychle rostla.

**Aplikace**

`Co se můžeme naučit od rané církve? Jak nám to může pomoci dnes, v době konce?`

---

#### Dodatečné otázky k diskuzi

`Proč se po Ježíšově ukřižování jeho učedníci schovávali „v horní místnosti“?`

`Jaký vliv mělo na učedníky, když se setkali se vzkříšeným Ježíšem?`

`Jak pronásledování v Jeruzalémě pomohlo celosvětové misii?`

`Proč je třeba, abychom ve své víře vytrvali „až do konce“?`

`Evangelium bude kázáno „na svědectví všem národům“. Jak tomu rozumíš?`

`Co ti pomáhá v sobě znovu probouzet a posilovat odvahu i touhu dělit se s druhými o svou víru a o své poznání Boha? `

---

#### Další čtení: Vybrané citace od Ellen Whiteové

Pronásledování, které dolehlo na jeruzalémskou církev, bylo silným podnětem ke zvěstování evangelia. Kázání Božího slova v tomto městě provázel úspěch. Vzniklo však nebezpečí, že se zde učedníci zdrží příliš dlouho a zanedbají Spasitelovo pověření jít do celého světa. Zapomněli, že zlu mohou nejsnáze vzdorovat průbojnou službou, a začali se domnívat, že jejich nejdůležitějším úkolem je chránit jeruzalémskou církev před útoky nepřítele. Měli poučovat nově obrácené věřící, že je třeba hlásat evangelium těm, kteří je dosud neslyšeli. Místo toho jim však hrozilo nebezpečí, že se postupně spokojí s úspěchy, kterých již dosáhli. Bůh dopustil na své služebníky pronásledování, protože je chtěl rozptýlit na místa, kde by mohli pracovat pro druhé. Byli vyhnáni z Jeruzaléma a „začali kázat evangelium všude, kam přišli“ Skutky 8,4.—_Poslové Naděje A Lásky_, p. 60.

Když starozákonní svatí podali tak skvělé svědectví věrnosti, neměli by ti, na něž září světlo nahromaděné za staletí, podávat ještě skvělejší svědectví o síle pravdy? Sláva proroctví vylévá své světlo na naši stezku. Předobraz se stal skutečností v smrti Syna Božího. Kristus povstává z mrtvých a vyhlašuje nad otevřeným hrobem: „Já jsem vzkříšení a život.“ Jan 11,25. Posílá svého Ducha na svět, aby nám všechny ty věci připomínal. Zázračnou mocí zachovává své psané slovo přes všechny věky.\
Reformátoři, podle jejichž protestu se jmenujeme protestanté, cítili, že je Bůh povolal, aby dali světu světlo evangelia; a ve svém úsilí tak učinit byli ochotni obětovat svůj majetek, svou svobodu i život sám. Vzdor pronásledování a hrozbě smrti bylo evangelium hlásáno široko daleko. Slovo Boží bylo přinášeno lidem a lidé všech vrstev, vysoce postavení i prostí, bohatí i chudí, učení i nevědomí, všichni je dychtivě zkoumali. Jsme my v tomto posledním boji velkého zápasu tak věrní svému úkolu, jako byli ranní reformátoři?—_Proroci a králové_, p. 411.

Tajemná Boží prozřetelnost, která dopouští, aby zlí lidé pronásledovali spravedlivé, působí lidem slabé víry velké rozpaky... Nemáme však právo klást takové otázky. Bůh svou lásku prokázal zcela dostatečně. Nemáme právo pochybovat o jeho dobrotě jen proto, že nejsme schopni pochopit jednání jeho prozřetelnosti. Pán Ježíš předvídal, v jakých pochybnostech se budou zmítat jeho učedníci v dobách zkoušek a nejistoty; proto jim řekl: „Vzpomeňte si na slovo, které jsem vám řekl: Sluha není nad svého pána. Jestliže pronásledovali mne, i vás budou pronásledovat.“ Jan 15,20... Lidé povolaní k tomu, aby zakusili pronásledování a mučednictví, jdou pouze cestou drahého Božího Syna.—_Velké drama věků_, p. 34.