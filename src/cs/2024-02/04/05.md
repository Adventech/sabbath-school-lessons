---
title:  '„Jitřenka reformace“'
date:  24/04/2024
---

> <p></p>
> 1A ty, můj synu, buď silný milostí Krista Ježíše, 2a co jsi ode mne slyšel před mnoha svědky, svěř to věrným lidem, kteří budou schopni učit zase jiné. 3Snášej se mnou všechno zlé jako řádný voják Krista Ježíše. (2Tm 2,1–3)

**Osobní studium**

**Jak následující verše vyjadřují postoj Davida a Jeremjáše k Božímu slovu? Jak to podle tebe souvisí s reformací?**

`Ž 19,8–12`

`Ž 119,140`

`Ž 119,162`

`Jr 15,16`

Každý z reformátorů se „radoval“ z Božího slova. „Zamilovali si“ jeho zákon. Jednou z nejvýraznějších rysů reformace byla radost, kterou lidem přinášelo studium Písma. Studium Bible pro ně nebylo namáhavou nutností, zákonickou povinností ani přísným požadavkem. Boží slovo a pravdy Písma je naplňovaly radostí.

Při studiu Písma je proměňovala moc Ducha svatého. „Viklefův charakter je důkazem, že Písmo svaté má výchovnou, přetvářející moc. Bible udělala z Viklefa to, čím byl. Snaha pochopit velké pravdy Božího zjevení má zpětný vliv na všechny schopnosti člověka – posiluje a rozvíjí jeho duševní potenciál, prohlubuje jeho vnímavost, bystří úsudek. Studium Bible zušlechťuje myšlení, cítění a touhy lidského srdce, a to více než jakékoli jiné studium. Posiluje cílevědomost, trpělivost, odvahu a sílu, kultivuje charakter a ‚posvěcuje‘ srdce. Svědomité a uctivé zkoumání Bible, které člověku umožňuje, aby jeho mysl byla v přímém kontaktu s nekonečnou myslí Boha, dá světu muže s mocnějším a činorodějším intelektem, muže vznešenějších zásad, než jaké kdy připravilo to nejlepší vzdělání, které může poskytnout lidská moudrost.“ (GC 94; VDV 66.67)

`Jakou radu dal apoštol Pavel Timoteovi podle úvodních veršů (2Tm 2,1–3) v souvislosti s Božím slovem?`

Pravda Božího slova a radost ze spasení v Kristu tak naplňovala srdce reformátorů, že se o ni museli dělit. Jan Viklef strávil svůj život překládáním Božího slova do anglič­tiny ze dvou důvodů: (1) živý Kristus ho změnil prostřednictvím Božího slova a (2) Kristova láska ho motivovala podělit se o to, co se naučil.

Před Viklefem existovaly v angličtině jen malé části Písma. On sám zemřel dříve, než na něj dosáhla nepřátelská ruka Říma. Ani to však nepřátele pravdy neodradilo. Jeho pozůstatky vykopali, spálili a popel hodili do řeky. Ale jako byl popel tohoto významného muže odnášen vodou, tak se i Boží slovo, voda života, šířilo do daleka jako výsledek jeho práce. Jeho osoba a dílo byly „jitřenkou reformace“.

**Aplikace**

`Je i pro tebe studium Písma a poznávání pravdy o Bohu radostí a potěšením? Jak se to projevuje ve tvém životě?`

---

#### Dodatečné otázky k diskuzi

`Raduješ se, když můžeš číst Bibli? Vždy?`

`Má smysl číst Bibli, i když se při tom zrovna neradujeme tak, jako třeba David a Jeremjáš? Proč?`

`Středověká církev bránila lidem ve čtení Bible. Proč to dělala?`

`Co se stalo, když se Bible po vynálezu knihtisku začala šířit mezi lidi?`

`Proč tehdy tolik lidí tak toužilo po tom, aby měli svou Bibli?`

`Proč už dnes není taková touha po čtení Bible?`

`Můžeme lidem pomoci v tom, aby si oblíbili studium Bible? Jak?`
