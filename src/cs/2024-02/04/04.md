---
title:  'Odvaha obstát'
date:  23/04/2024
---

> <p></p>
> 10A tak, bratří, svou sílu hledejte u Pána, v jeho veliké moci. 11Oblečte plnou Boží zbroj, abyste mohli odolat ďáblovým svodům. 12Nevedeme svůj boj proti lidským nepřátelům, ale proti mocnostem, silám a všemu, co ovládá tento věk tmy, proti nadzemským duchům zla. (Ef 6,10–12)

> <p></p>
> Přijdu brzy; drž se toho, co máš, aby tě nikdo nepřipravil o vavřín vítěze. (Zj 3,11)

**Osobní studium**

`Přečti si Sk 5,28–32 a porovnej tento text s úvodními verši (Ef 6,10–12 a Zj 3,11). Jaký základní princip se nachází v těchto textech?`

Jedním z charakteristických rysů valdenských (a každého reformátora) byla jejich absolutní věrnost Bohu, poslušnost autoritě Písma, oddanost Kristu a odmítnutí papežství. Jejich mysl byla posilována novozákonními příběhy víry a odvahy.

Spolu s Petrem a ostatními apoštoly mohli říci: „Boha je třeba víc poslouchat než lidi“ (Sk 5,29). Pochopili Pavlovu výzvu: „A tak, bratří, svou sílu hledejte u Pána, v jeho veliké moci“ (Ef 6,10). A nakonec, brali vážně Ježíšovu radu: „Přijdu brzy; drž se toho, co máš, aby tě nikdo nepřipravil o vavřín vítěze“ (Zj 3,11). Tito věrní muži a ženy víry byli odhodláni postavit se za pravdy Božího slova a za žádných okolností se nepodřídit římské církvi, jejíž učení bylo poznamenáno naukami lidí a pohanskou tradicí.

Valdenští byli jednou z prvních skupin, které se podařilo získat Bibli ve vlastním jazyce, když dal její části v druhé polovině 12. století přeložit Valdes z Lyonu. Valdenští ve svých horských komunitách v severní Itálii a jižní Francii tajně ručně opisovali části Bible. Na namáhavém opisování spolupracovaly celé týmy písařů. Mladí lidé se na žádost rodičů naučili nazpaměť velké části Písma. Mnozí z těchto mladých lidí patřících mezi valdenské pak cestovali po Evropě jako obchodníci, tajně lidem vyprávěli o pravdě nalezené v Bibli a zájemcům poskytovali zhotovené opisy. Někteří se zapsali na univerzity, a když se naskytla příležitost, citovali Písmo svým spolužákům. Vedeni Duchem svatým pak ve správném okamžiku, kdy pocítili vnímavost ze strany někoho, kdo poctivě hledal pravdu, dali mu drahocenný opis pasáže z Bible. Mnozí za svou věrnost a oddanost zaplatili životem. Přestože valdenští nerozuměli jasně celému biblickému učení, po staletí uchovávali pravdu Božího slova tím, že se o něj dělili s ostatními.

„Stezka spravedlivých je jak jasné světlo, které svítí stále víc, až je tu den“ (Př 4,18). Cestu, kterou Bůh vede své děti, přirovnává Šalomoun ke slunci, které je na obloze postupně stále jasnější. Kdyby se slunce rozzářilo hned naplno, oslepilo by nás. Poté, co tma po staletí zahalovala svět, Bůh povolal lidi oddané jeho Slovu, kteří nesli poselství dalším.

**Aplikace**

`Jak můžeš ty sám odrážet Kristovo světlo a svítit ve svém okolí? Jak se ti to daří? Co by ti mohlo pomoci ve tvé službě? `

---

#### Další čtení: Vybrané citace od Ellen Whiteové

Kristus nevybízí své následovníky, aby se snažili svítit vlastním úsilím. Říká: Pokud jste přijali Boží milost, světlo je ve vás. Nechte ho zářit. Odstraňte překážky, a Boží sláva se projeví. Světlo se rozbřeskne, aby proniklo tmou a rozptýlilo ji. Budete šířit světlo v dosahu svého vlivu.\
Když Kristus projeví svou slávu v člověku, přiblíží se nebe k lidem natolik, že v každém člověku, který přijal Krista, mohou ostatní pozorovat slávu Boží přítomnosti. Kristova sláva projevená v člověku zapůsobí na jiné lidi. Takto získaní lidé chválí a oslavují svého Pána. Jejich vděčnost zrcadlí slávu Tvůrce.\
„Povstaň, rozjasni se, protože ti vzešlo světlo, vzešla nad tebou Hospodinova sláva.“ Izajáš 60,1. Toto poselství je určeno lidem, kteří se připravují uvítat Ženicha. Kristus přichází s mocí a velikou slávou. Přichází v slávě Otce a se všemi svatými anděly.—_Perly moudrosti_, p. 214.

---

#### Dodatečné otázky k diskuzi

`Co víš o Valdenských?`

`V čem jsou pro nás příkladem?`

`Jaký vliv měli tito věrní křesťané na středověkou církev a společnost?`

`Pavel nás vybízí, abychom hledali sílu u Pána. Jak se to dělá?`

`Proč je dobré vědět, kdo je našim skutečným nepřítelem?`

`Čeho a proč se máme podle Ježíše držet?`

`Kdo nás může připravit o „vavřín vítěze“?`
