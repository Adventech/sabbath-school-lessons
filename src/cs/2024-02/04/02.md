---
title:  'Pronásledovaný, a přece vítězný'
date:  21/04/2024
---

> <p></p>
> 23Řekl toto: „Čtvrté zvíře – na zemi bude čtvrté království, to se bude ode všech království lišit; pozře celou zemi, podupe ji a rozdrtí. 24A deset rohů – z toho království povstane deset králů. Po nich povstane jiný, ten se bude od předchozích lišit a sesadí tři krále. 25Bude mluvit proti Nejvyššímu a bude hubit svaté Nejvyššího. Bude se snažit změnit doby a zákon. Svatí budou vydáni do jeho rukou až do času a časů a poloviny času... (Da 7,23–25)

> <p></p>
> 6Žena pak uprchla na poušť, kde jí Bůh připravil útočiště, aby tam o ni bylo postaráno po tisíc dvě stě šedesát dní. [...] 14Ale té ženě byla dána dvě mocná orlí křídla, aby mohla uletět na poušť do svého útočiště, kde ukryta před hadem byla zachována při životě rok a dva roky a polovinu roku. (Zj 12,6.14)

**Osobní studium**

`O jakém prorockém období hovoří úvodní texty (Da 7,23–25 a Zj 12,6.14)? Čím se toto období vyznačovalo?`

Vždy když Boží lid zůstává věrný svému Stvořiteli a Vykupiteli, satan zuří. V takových obdobích velmi často přichází pronásledování. Prorok Daniel popsal události, které se teprve měly odehrát v daleké budoucnosti. Jeho proroctví mluví o době, kdy středověká církev povede „válku se svatými“ a „bude hubit“ Boží lid (Da 7,21.25). Prorok Jan popsal toto období jako čas, kdy bude Boží církev donucena uprchnout na poušť, kde měla být „zachována při životě rok a dva roky a polovinu roku“ ( 12,14). Jan ve Zjevení dále dodává: „Žena [církev] pak uprchla na poušť, kde jí Bůh připravil útočiště...“ (Zj 12,6). Boží lid se ocitl na poušti, kde ho Bůh sytil, posiloval a podporoval svým Slovem. Dělo se tak během celého dlouhého a temného období papežské nadvlády, kdy velký spor probíhal s mimořádnou zuřivostí.

Boží lid našel místo, které mu „připravil“ Bůh. V největších životních výzvách Bůh vždy připraví místo pro své věrné následovníky. V dobách největší zkoušky jeho lid našel útočiště v jeho lásce a péči (viz Ž 46).

Období tisíc dvě stě šedesát dní ve Zj 12,6 je totožné s obdobím označeným jako rok a dva roky a polovina roku ve Zj 12,14 (3 ½ roku × 360 dní [což je jeden rok – 12 × 30 dní] je 1 260 dní). Biblická proroctví často používají symboly. V prorockých pasážích Daniela a Zjevení se jeden prorocký den rovná jednomu doslovnému roku. Tento princip „den za rok“ nacházíme ve Nu 14,34 a Ez 4,6, ale dosvědčují jej i jiné texty Písma, případně i staré mimobiblické židovské spisy.

Vizigóti, Vandalové a Ostrogóti věřili něčemu jinému, než bylo oficiální učení Říma. Období dlouhé tisíc dvě stě šedesát dní začalo, když byl v roce 538 z Říma vyhnán poslední z těchto barbarských kmenů – Ostrogóti. Duchovní temno trvalo až do roku 1798, kdy Napoleonův generál Berthier zajal a odvezl papeže z Říma. Během tohoto dlouhého období bylo umučeno nespočet křesťanů, protože nebyli ochotni podřídit se ničemu jinému než Božímu slovu. Ale přestože zemřeli, zvítězili. V Kristu byli osvobozeni od viny a nadvlády hříchu. „Oni nad ním zvítězili pro krev Beránkovu a pro slovo svého svědectví“ (Zj 12,11). Kristovo vítězství nad satanem na kříži bylo i jejich vítězstvím. Zemřeli, ale jejich smrt je pouze odpočinkem do Kristova návratu.

**Aplikace**

`Jaký vliv na tvou víru mají naplněná biblická proroctví? `

---

#### Další čtení: Vybrané citace od Ellen Whiteové

Od doby, kdy apoštolové ustali ve své práci, již uplynulo více než devatenáct staletí. Záznamy o jejich úsilí a obětech, které přinesli pro Krista, však stále patří k nejvzácnějším pokladům církve. Byly pořízeny pod vedením Ducha svatého a měly povzbuzovat Kristovy následovníky všech dob k větší horlivosti a opravdovosti v díle jejich Spasitele. ...\
Apoštolové neplnili své poslání ve své vlastní síle, ale v síle živého Boha. Jejich úkol nebyl snadný. Počáteční působení křesťanské církve bylo spojeno s potížemi a hlubokým zármutkem. Při své práci se učedníci neustále potýkali s bídou, pomluvami a pronásledováním; nelpěli však na svých životech a radovali se, že byli povoláni k tomu, aby trpěli pro Krista. Byli cílevědomí; v jejich snahách nebylo žádné místo pro váhavost a nerozhodnost. Byli ochotni vynaložit všecko, dokonce i sami sebe (viz 2. Korintským 12,15). Vědomí odpovědnosti, které na nich spočívalo, očišťovalo a obohacovalo jejich zkušenosti a ve vítězstvích, která vydobyli pro Krista, se projevovala Boží milost.—_Poslové Naděje A Lásky_, pp. 342, 343.

---

#### Dodatečné otázky k diskuzi

`Jak popisuje Daniel období středověku? Čím se vyznačuje vládnoucí moc?`

`Jak se tato slova SZ proroka naplnila?`

`Kam musela „žena“ uprchnout před pronásledováním?`

`Co je tou pouští, na kterou uprchla „žena“?`

`Ke kterému SZ příběhu Jan směřuje naši pozornost, když hovoří o poušti?`

`Jak se Bůh staral o putující Izrael? Co jim na poušti chybělo?`

`Jaké poučení si z tohoto příběhu můžeme vzít pro budoucnost?`

`Jak je možné, že „žena“ dokázala přežít útoky „draka“?`
