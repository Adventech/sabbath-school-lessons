---
title:  'Když světlo vítězí nad temnotou'
date:  22/04/2024
---

> <p></p>
> 3Milovaní, velmi jsem si přál psát vám o našem společném spasení, ale teď pokládám za nutné napomenout vás, abyste zápasili o víru, jednou provždy odevzdanou Božímu lidu. 4Vloudili se totiž mezi vás někteří bezbožní lidé, zapsaní už dávno k odsouzení, kteří zaměňují milost našeho Boha v nezřízenost a zapírají jediného vládce a našeho Pána Ježíše Krista. (Ju 1,3.4)

> <p></p>
> Neboj se toho, co máš vytrpět. Hle, ďábel má některé z vás uvrhnout do vězení, abyste prošli zkouškou, a budete mít soužení po deset dní. Buď věrný až na smrt, a dám ti vítězný věnec života. (Zj 2,10)

**Osobní studium**

`Jaké varování se nachází v úvodním textu (Ju 1,3.4)? Jak se vztahovalo na pozdější křesťanskou církev?`

Dopis Judovi byl napsán někdy před rokem 65. Adresován je věrným křesťanům, kteří „jsou povoláni, milováni Bohem Otcem a zachováni pro Ježíše Krista“ (Ju 1,1). Tito věřící byli vyzváni, aby „zápasili o víru, jednou provždy odevzdanou Božímu lidu“ (Ju 1,3). Jako důvod Juda udává, že se do církve vkradli „bezbožní lidé, zapsaní už dávno k odsouzení, kteří zaměňují milost našeho Boha v nezřízenost“ (Ju 1,4). Tato výzva měla velký význam i pro věřící ve středověku, kdy církev zaplavily pohanské praktiky a tradice, čímž se zpronevěřila Božímu slovu. Po mnoho staletí zde však byli lidé, kteří se drželi biblické pravdy. Patřili mezi ně například valdenští. Věřili, že Kristus je jejich jediným prostředníkem a Bible je jediným zdrojem autority. „V každé době tu byli lidé, kteří svědčili o Bohu, věřili v Ježíše Krista jako jediného prostředníka mezi Bohem a člověkem, pokládali Bibli za jediné pravidlo života a světili pravou sobotu.“ (GC 61; VDV 45)

`Jaké zaslíbení dává Bůh těm, kteří jsou mu věrní i tváří v tvář nebezpečí i samotné smrti (Zj 2,10)?`

Tato slova byla určena společenství věřících ve Smyrně. Jedním z patronů města byl Dionýsos, pohanský bůh zábavy a plodnosti. Když zemřel některý z jeho kněží, při pohřebním průvodu mu položili na hlavu korunu. Jan dává do protikladu takovou pozemskou korunu, nasazenou na hlavu při smrti člověka, s korunou života, kterou budou ozdobeni ti, kdo zvítězí nad silami zla. Korunu („věnec“) života dostanou ti, kteří obstáli navzdory zkouškám, obtížím, utrpení, a dokonce i smrti pro Krista.

Koruna života inspirovala věrné křesťany, aby snesli pro Krista i samotnou smrt. Koruna života může být povzbuzením vždy, když se ocitneme v obtížné situaci. Toto zaslíbení inspirovalo i valdenské, když procházeli bolestí a pronásledováním. Věděli, že jednoho dne uvidí Ježíše a budou s ním žít navěky. Koruna života je povzbuzením i pro nás dnes. Uprostřed zkoušek a utrpení mějme svůj pohled upřený na Ježíše a buďme mu věrní.

**Aplikace**

`Co je pro tebe povzbuzením v náročných časech? Co tě děsí? Na jaká zaslíbení se můžeš spolehnout v době trápení a pronásledování? `

---

#### Další čtení: Vybrané citace od Ellen Whiteové

Všichni, kdo se v této těžké době budou chtít řídit hlasem svého svědomí a směle sloužit Bohu, musí být odvážní, houževnatí a musí znát Boha a jeho slovo. Ti, kdo budou Bohu věrní, budou totiž pronásledováni, jejich pohnutky budou zpochybňovány, jejich nejlepší snahy překrucovány a jejich jména očerňována.\
Satan se bude ze všech svých sil snažit lidi oklamat, ovlivnit jejich myšlení a zatemnit jim rozum, aby zlo vypadalo jako dobro a dobro jako zlo. Čím silnější a čistší bude víra Božích dětí, čím pevnější bude jejich odhodlání poslouchat Boha, tím zběsileji se bude satan snažit rozpoutat proti nim hněv těch, kdo o sobě sice tvrdí, že jsou spravedliví, ale ve skutečnosti pošlapávají Boží zákon. Kdo si bude chtít zachovat víru, která byla jednou dána svatým, bude potřebovat pevné přesvědčení a neotřesitelnou rozhodnost.—_Poslové Naděje A Lásky_, pp. 247, 248.

---

#### Dodatečné otázky k diskuzi

`V úvodním biblickém textu se píše, že máme „zápasit o víru“. Jak si tento zápas představuješ?`

`Jaký vliv mohou mít na naši víru „bezbožní lidé“, kteří se vloudili do církve?`

`Co znamená „záměna Boží milosti za nezřízenost“?`

`Můžeme i my zapírat Ježíše? Kdy nám to hrozí?`

`Umíš si představit, že bys pro Ježíše musel zemřít? Co při tom cítíš?`

`Věříš tomu, že má Ježíš i pro tebe „vítězný věnec života“? Proč?`
