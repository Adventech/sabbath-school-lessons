---
title:  'Stát na straně pravdy'
date:  20/04/2024
---

Věrnost křesťanů ve smutných dobách odpadnutí

### Texty na tento týden
Da 7,23–25; Zj 12,6.14; Ju 1,3.4; Zj 2,10; Sk 5,28–32; Ž 19,8–12; 1J 5,11–13

> <p>Základní verš</p>
> „Jako Mojžíš vyvýšil hada na poušti, tak musí být vyvýšen Syn člověka, aby každý, kdo v něho věří, měl život věčný.“ (J 3,14.15)

Novodobé turecké pobřežní město Izmir bylo kdysi biblickou Smyrnou, o které se hovoří v knize Zjevení. Koncem prvního a během druhého století toto starobylé město s přibližně sto tisíci obyvateli vzkvétalo. Dařilo se mu, prosperovalo a bylo velmi loajální k Římu.

Povinností všech obyvatel Smyrny bylo jednou za rok zapálit kadidlo římským bohům. Ve druhém století se však ve Smyrně prokazatelně nacházela i rozrůstající se křesťanská komunita. Mnozí z těchto věřících se odmítli podřídit příkazu o obětování pohanským bohům. Polykarp (asi 69–155), který ve Smyrně působil jako biskup místního křesťanského společenství, odmítl zradit svého Pána a pálit kadidlo modlám. Byl za to odsouzen a na náměstí ve Smyrně upálen na hranici. Když ho vladař naposledy vyzval, aby se vzdal Krista a potupil ho, starý muž odpověděl: „Osmdesát šest let mu sloužím a v ničem mi neukřivdil, jak mohu potupit svého Krále, jenž mne vykoupil?“ (NOVÁK, J. „Umučení smyrnenského biskupa svatého Polykarpa“ v Třetí patristická čítanka. Praha: ČKCH, 1985 s. 15–26; dostupné na https://fatym.com/taf/knihy/patrol/p_upol.htm)

V průběhu staletí žilo mnoho mužů a žen, kteří raději podstoupili mučednickou smrt, než aby se vzdali své víry v Krista. Jejich oběť nově rozněcuje naši odvahu. Příběh jejich oddanosti Kristu posiluje naši vlastní věrnost.

Tento týden se podíváme na některé biblické principy, které motivovaly valdenské a pozdější reformátory, jako byli Jan Hus a Jeroným Pražský, aby zůstali věrni Pánu za všech okolností – dokonce i tehdy, kdy jim hrozila smrtí stejná moc, která zabila Polykarpa. Tentokrát to byl Řím ve svém papežském období.

**Osnova lekce**

Při studiu čtvrté lekce se necháme inspirovat věrností těch, kteří dokázali stát na straně Boží pravdy i v temných obdobích 1 260 prorockých let, kdy křesťanská církev zneužila svou moc proti těm, kteří se nehodlali vzdát poselství čistého evangelia.

- Da 7,23–25; Zj 12,6.14: Předpověděných 13 století pronásledování věrných (neděle)
- Ju 1; Zj 2,10: Výzva a povzbuzení k věrnosti v době odpadnutí (pondělí)
- Ef 6,10–12; Zj 3,11: Odvaha nést Boží světlo jako valdenští (úterý)
- 2Tm 2,1–3: Viklef jako příklad věrného nesení evangelia (středa)
- J 5,24; 11,25.26; 1J 5,11–13: Naděje, která posilovala reformátory (čtvrtek)

---

#### Další čtení: Vybrané citace od Ellen Whiteové

Učedníci stále ještě doufali, že Kristus bude vládnout jako pozemský král. Přestože svůj záměr tak dlouho skrýval, učedníci věřili, že nezůstane navždy chudý a neznámý, a že čas, kdy nastolí své království, se přiblížil. Nikdy je ani nenapadlo, že nenávist kněží a rabínů nepomine, že Krista jeho vlastní národ zavrhne, odsoudí jako podvodníka a ukřižuje jako zločince. Hodina temnoty se však blížila a Ježíš musel učedníkům odhalit, jaký zápas je čeká. Při pomyšlení na nadcházející zkoušku zesmutněl. ...\
Přišel čas odhalit budoucnost: „Od té doby začal Ježíš ukazovat svým učedníkům, že musí jít do Jeruzaléma a mnoho trpět od starších, velekněží a zákoníků, být zabit a třetího dne vzkříšen.“ Matouš 16,21.—_Touha věků_, pp. 265, 266.

Ve srovnání s miliony obyvatel celého světa budou Boží děti, tak jako tomu bylo vždy, jen malým stádem. Budou-li však stát za pravdou zjevenou v Božím slově, Bůh bude jejich útočištěm. Budou ukryty za ochranným štítem Všemohoucího. Bůh je vždy v převaze. Až zvuk poslední polnice pronikne do žaláře mrtvých, spravedliví vítězoslavně vyjdou z hrobů a zvolají: „Kde je, smrti, tvé vítězství? Kde je, smrti, tvá zbraň?“ 1. Korintským 15,55. Boží lid pak bude společně s Bohem, Kristem, anděly a věrnými všech dob tvořit velkou většinu.\
Praví učedníci následují Krista, přestože procházejí těžkými zápasy, kdy musí zapírat sami sebe a snášet hořká zklamání. Z toho všeho však pochopili, že důsledkem hříchu je vina a bolest, a tak se učí jím opovrhovat. Protože mají podíl na Kristových utrpeních, jsou vyvoleni i k účasti na jeho slávě.—_Poslové Naděje A Lásky_, pp. 339, 340.

---

#### Dodatečné otázky k diskuzi

`Jak se ti líbí příběh o Polykarpovi z úvodu této lekce?`

`Souhlasíš s autorem, který tvrdí, že příběhy mučedníků „rozněcují naši odvahu“ a „posiluji naši vlastní věrnost“? Proč?`

`Jaké pocity zaplavují tvé nitro, když připustíš, že bys mohl být mučedníkem pro víru v Ježíše?`

`Jak rozumíš Ježíšovým slovům v základním biblickém textu?`

`Stát na straně pravdy. Co to dnes znamená?`
