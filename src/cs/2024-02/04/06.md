---
title:  'Povzbuzeni nadějí'
date:  25/04/2024
---

> <p></p>
> Amen, amen, pravím vám, kdo slyší mé slovo a věří tomu, který mě poslal, má život věčný a nepodléhá soudu, ale přešel již ze smrti do života. (J 5,24)

> <p></p>
> 25Ježíš jí řekl: „Já jsem vzkříšení a život. Kdo věří ve mne, i kdyby umřel, bude žít. 26A každý, kdo žije a věří ve mne, neumře navěky. Věříš tomu?“ (J 11,25.26)

> <p></p>
> 11A to je to svědectví: Bůh nám dal věčný život, a ten život je v jeho Synu. 12Kdo má Syna, má život; kdo nemá Syna Božího, nemá život. 13Toto píšu vám, kteří věříte ve jméno Syna Božího, abyste věděli, že máte věčný život. (1J 5,11–13)

**Osobní studium**

`Přečtěte si Žd 2,14.15. Co tento text říká o rea­litě velkého sporu?`

Co povzbuzovalo věrné valdenské během hrozného pronásledování? Co dodalo reformátorům, mezi které patřili Jan Hus, Jeroným Pražský, William Tyndale, Hugh Latimer a další mučedníci středověku, odvahu postavit se plamenům a meči? Byla to víra v Boží zaslíbení. Uvěřili Kristovým slovům: „Ještě malou chvíli a svět mě už neuzří, vy však mě uzříte, poněvadž já jsem živ a také vy budete živi“ (J 14,19). Pochopili, že jeho moc je dostatečná, aby obstáli i v těch největších zkouškách. Dokázali dokonce prožívat radost z toho, že mají účast na Kristově utrpení. A jejich věrnost se stala důležitým a silným svědectvím pro celý svět.

Dohlédli za své utrpení a pohledem víry se dívali na to, co bude v budoucnosti. Věděli, že díky Kristovu vzkříšení je smrt poraženým nepřítelem. Tito odvážní křesťané vírou viděli, jak se lámou pouta smrti. Drželi se zaslíbení Božího slova a z tohoto světa odešli vítězně.

`O čem nás ujišťují zaslíbení z úvodních veršů (J 5,24; J 11,25.26 a 1J 5,11–13)? Jak nám tato zaslíbení pomáhají v životních zkouškách?`

Jan Hus nezakolísal tváří v tvář vězení, nespravedlnosti ani samotné smrti. V chladném a vlhkém vězení strádal a měsíce čekal na rozsudek. Onemocněl a málem zemřel. Přesto „Boží milost mu byla oporou. Během týdnů utrpení – než koncil vynesl konečný rozsudek – plnil jeho duši nebeský pokoj. ‚Psal jsem list tento vám,‘ napsal přátelům, ‚v žaláři v okovech, čekaje nazítří na smrt odsouzení… Kterak se mnou Pán Bůh milostivě činil a se mnou jest v divných pokušeních, poznáte, až se u Boha v radosti z jeho milosti setkáme.‘ (List Husův veškerému národu českému z 10. června 1415) V šeru vězeňské kobky předvídal Hus vítězství pravé víry.“ (GC 107.108; VDV 76)

Výzva apoštola Pavla k nám i dnes promlouvá velmi naléhavě: „Držme se ne­otřesitelné naděje, kterou vyznáváme, protože ten, kdo nám dal zaslíbení, je věrný“ (Žd 10,23). Tak jako Boží zaslíbení povzbuzovala jeho lid v minulosti, mohou být povzbuzením i pro nás dnes.

**Aplikace**

`Jak rozumíš slovům: „Co prospěje člověku, získá-li celý svět, ale ztratí svůj život“ (Mk 8,36)? Co znamená ztratit všechno pro Krista? Co se můžeme naučit od valdenských a dalších reformátorů? Jak nám může být jejich zkušenost povzbuzením v závěrečném konfliktu na zemi? `

---

#### Další čtení: Vybrané citace od Ellen Whiteové

Odkud čerpali ti, kdo byli v minulosti pronásledováni kvůli Kristu, svou sílu? Ze společenství s Bohem, Duchem svatým a Ježíšem. Potupa a pronásledování oddělily mnohé od jejich pozemských přátel, nikdy však od Kristovy lásky. Nejvroucněji miluje Spasitel zápasícího člověka tehdy, když snáší potupu kvůli pravdě. Kristus řekl: „Já ho budu milovat a dám se mu poznat.“ Jan 14,21. Když je věřící člověk kvůli pravdě postaven před světský soud, Kristus stojí vedle něj. Když jej obklopují zdi vězení, Kristus se mu zjevuje a utěšuje ho svou láskou. Musí-li pro Ježíše podstoupit smrt, Spasitel ho ujišťuje, že sice mohou zabít tělo, ale duši ublížit nemohou. „Vzchopte se, já jsem přemohl svět.“ „Neboj se, vždyť já jsem s tebou, nerozhlížej se úzkostlivě, já jsem tvůj Bůh. Dodám ti odvahu, pomocí ti budu, budu tě podpírat pravicí své spravedlnosti.“ Jan 16,33; Izajáš 41,10.—_Poslové Naděje A Lásky_, p. 49.

Celá Bible zjevuje Krista.\
Písmo svaté máme přijímat jako Boží slovo pro nás, a to nejen slovo psané, ale i mluvené. Když nemocní přicházeli ke Kristu, viděl v nich nejen ty, kdo žádají o pomoc, ale spatřoval v nich všechny, kdo k němu přijdou v budoucnu se stejnými potřebami a s touž vírou. Když řekl ochrnutému: „Buď dobré mysli, synu, odpouštějí se ti hříchy“ (Matouš 9,2), nebo když řekl ženě z Kafarnaum: „Dcero, tvá víra tě zachránila, jdi v pokoji“ (Lukáš 8,48), řekl to i všem ostatním nemocným, hříchem obtíženým lidem, kteří budou vyhledávat jeho pomoc.—_Život naplněný pokojem_, p. 55.

---

#### Dodatečné otázky k diskuzi

`Proč Ježíš tak často hovoří o jistotě spasení, kterou můžeme získat?`

`Ježíš říká, že když v něho věříme, MÁME ŽIVOT VĚČNÝ. Proč se z toho tak málo radujeme?`

`Proč byli Valdenští a později i reformátoři a jejich následovníci ochotní pro svou víru i umírat?`

`Jak se jistota spasení promítá do našeho každodenního života?`

`Jaký vliv má prožívání jistoty spasení na naši ochotu sdílet se o svou víru?`

`Co potřebujeme změnit, abychom i my prožívali radost z jistoty spasení?`
