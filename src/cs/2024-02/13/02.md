---
title:  'Naděje v době soužení'
date:  23/06/2024
---

> <p></p>
> 11Kdo křivdí, ať křivdí dál, kdo je pošpiněn, ať zůstane ve špíně – kdo je spravedlivý, ať zůstane spravedlivý, kdo je svatý, ať setrvá ve svatosti. 12Hle, přijdu brzo, a má odplata se mnou; odplatím každému podle toho, jak jednal. 13Já jsem Alfa i Omega, první i poslední, počátek i konec. (Zj 22,11–13)

**Osobní studium**

`Přečti si úvodní verše Zj 22,11–13 a také Da 12,1.2 a Jr 30,5–7. Jaké události se odehrají těsně před druhým příchodem?`

Po čase, který Bůh ve své milosti vyměřil lidem, následuje v posledních dnech „doba soužení, jaké nebylo od vzniku národa až do této doby“ (Da 12,1). Zj 16 popisuje sedm posledních ran, které budou vylity na zkažený svět. Ale jako v případě ran, které dopadly na Egypt, tak i nyní bude Boží lid uchráněn před projevy Božího hněvu. Všimněme si zaslíbení u proroka Daniela: „V oné době bude vyproštěn tvůj lid, každý, kdo je zapsán v Knize“ (Da 12,1). Zmínka o „knize“ zaměřuje naši pozornost na „knihu života“ (Fp 4,3; Zj 13,8; Zj 20,12.15; Zj 22,19). Pokud zůstáváme věrni Ježíši, naše jména nebudou z knihy života vymazána (Zj 3,5).

`Přečti si 1J 3,1–3; J 8,29 a J 14,30. Co je jedinou dostatečnou přípravou na nadcházející dobu soužení?`

V době soužení mají věrní tak hluboký osobní vztah s Ježíšem, že ho nemůže nic narušit. Jejich největší touhou je ve všem plnit jeho vůli, aby díky působení Ducha svatého mohli být tak čistí, jako je čistý on. V Kristově srdci nebylo nic, čeho by se mohl satan chytit. I tento aspekt jeho charakteru můžeme odrážet.

`Přečti si Ž 27,6; Ž 91,1–11 a Zj 3,10–12. Jaká zaslíbení nám Bůh dává pro čas soužení?`

Někteří křesťané se mýlí v tom, co znamená žít v době soužení bez Prostředníka. Ježíš ukončí svou přímluvnou službu v nebeské svatyni ve chvíli, kdy se každý člověk definitivně rozhodne pro něho, nebo proti němu. To však neznamená, že budeme v té době ponecháni jen sami sobě. Ježíš nás ujistil, že s námi bude vždy (Mt 28,20). Víra důvěřuje, i když nevidí a nerozumí – a to i tehdy, když se svět kolem nás rozpadá. V době soužení se naše víra posiluje a naše touha po věčnosti roste, takže naší jedinou touhou je žít s Ježíšem navěky.

**Aplikace**

`Jak je možné, že i v době těžkostí a nejistoty můžeme žít s pevnou nadějí?`

---

#### Dodatečné otázky k diskuzi

`Jak rozumíš termínu „doba soužení“?`

`Proč už od určitého okamžiku nebudeme schopni změnit naše jednání?`

`Kdo je Míkael, velký ochránce, o kterém píše Daniel?`

`Proč potřebujeme už dnes budovat osobní vztah s Míkaelem?`

`Jak se buduje a utužuje vztah s Ježíšem?`

`Proč pro nás „doba soužení“ nemá být strašákem?`

`Spousta adventistů se „doby soužení“ bojí. Proč tomu tak je?`

`V čem spočívá tvá naděje pro případ, že se dočkáš „doby soužení“?`

`Jak rozumíš tomu, že po konci doby milosti budeme „bez prostředníka“?`
