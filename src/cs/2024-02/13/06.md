---
title:  'Dvě věčnosti'
date:  27/06/2024
---

> <p></p>
> 14Pak smrt i její říše byly uvrženy do hořícího jezera. To je druhá smrt: hořící jezero. 15A kdo nebyl zapsán v knize života, byl uvržen do hořícího jezera. 1A viděl jsem nové nebe a novou zemi, neboť první nebe a první země pominuly a moře již vůbec nebylo. 2A viděl jsem od Boha z nebe sestupovat svaté město, nový Jeruzalém, krásný jako nevěsta ozdobená pro svého ženicha. ­(Zj 20,14.15; Zj 21,1.2)

**Osobní studium**

**Co říkají tyto texty o vzkříšení bezbožných? Jaký je důvod tohoto vzkříšení?**

`2K 5,10`

`Ř 14,10.11`

`Zj 20,11–15`

Aby Bůh mohl vyřešit problém hříchu tak, že se už nikdy nezopakuje, musí se každá bytost přesvědčit, že Bůh byl ve všem, co dělal, spravedlivý. Nakonec se každý skloní před Bohem a uzná, že byl ve velkém sporu v právu. Dokonce i satan a jeho padlí andělé uznají, že nikdy neexistovala žádná omluva pro vzpouru proti Bohu. „Jakmile budou otevřeny knihy záznamů a Ježíš pohlédne na bezbožné, všichni si připomenou každý hřích, kterého se kdy dopustili. Uvědomí si, kde sešli z cesty čistoty a nevinnosti, jak je pýcha a vzpurnost vedla k porušování Božího zákona. Pokušení, která podporovali tím, že si libovali v hříchu, požehnání, která zneužili, Boží poslové, kterými pohrdli, varování, která odmítli, nabídky milosti, které ve své vzpurnosti zavrhli – to všechno uvidí jakoby napsané ohnivým písmem. [...]

Celý bezbožný svět bude stát před Božím soudem obviněný z velezrady proti Boží vládě. Nikdo nebude obviněné hájit – nemají se čím omluvit; a Pán nad nimi vynese rozsudek věčné smrti.“ (GC 666.668; VDV 429.431)

`Přečti si texty Zj 20,9; Ž 37,22 a Mal 3,19.20. Co se z nich dozvídáme o konečném zničení hříchu a hříšníků? Co se dozvídáme o odměně spravedlivých?`

Dobrou zprávou je, že satan a jeho andělé budou zničeni v ohnivém jezeře. Hřích a hříšníci budou zničeni. Podle Zj 20,9 je „pohltí“ oheň z nebe, nebudou tedy věčně mučeni. Ve verši Zj 20,10 je použito vyjádření, že původci zla budou trýzněni „na věky věků“. Slovo „na věky“ sice může podle kontextu znamenat „nekonečnost“, ale také může toto vyjádření označovat i dobu, dokud není něco zcela dokončeno, není dosaženo výsledku (viz Ex 21,6; 1S 1,22.28; Ju 1,7 a 2Pt 2,4–6). Pro zatracené je věčné samotné zničení, ne akt ničení. Bůh není věčný mučitel.

**Aplikace**

`Nakonec nás všechny čeká jedna ze dvou věčností. Ztracení žel dostávají „mzdu“, kterou si zaslouží – věčnou smrt. V čem spočívá naše jediná naděje, že my nedostaneme to, co si zasloužíme (tedy smrt)? Proč je pro nás v tomto kontextu důvěra v Ježíšovu spravedlnost tak důležitá?`

---

#### Dodatečné otázky k diskuzi

`Jak rozumíš dnešnímu nadpisu „Dvě věčnosti“?`

`Jakou věčnost slibuje Bůh těm, kdo přijmou dar spasení?`

`Co si myslíš o tom, že „svévolníci“ budou vzkříšeni, aby vyslechli rozsudek druhé (věčné) smrti, ze které už nebude vzkříšení? Není to zbytečné?`

`Většina křesťanů věří, že bezbožní budou věčně trápeni v pekle. Jak bys jim představil skutečnost, že druhá smrt není totéž, co věčné trápení?`

`Proč je víra v peklo a věčné trápení nebezpečná a nebiblická? Kterou základní pravdu o Bohu podkopává?`

`Co ti více koresponduje s Boží láskou? Věčné trápení nebo druhá definitivní smrt, ze které už není vzkříšení? Proč?`

`Která věčnost je ti bližší? Proč?`
