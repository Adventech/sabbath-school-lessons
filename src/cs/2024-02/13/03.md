---
title:  'Naděje na Ježíšův brzký návrat'
date:  24/06/2024
---

> <p></p>
> 1Vaše srdce ať se nechvěje úzkostí! Věříte v Boha, věřte i ve mne. 2V domě mého Otce je mnoho příbytků; kdyby tomu tak nebylo, řekl bych vám to. Jdu, abych vám připravil místo. 3A odejdu-li, abych vám připravil místo, opět přijdu a vezmu vás k sobě, abyste i vy byli, kde jsem já. (J 14,1–3)

**Osobní studium**

`Uvažuj o textech J 14,1–3 a Tt 2,11–14. Jak nás povzbuzují tyto verše v kontextu přicházejících obtíží a času soužení?`

Ježíšova slova „vaše srdce ať se nechvěje úzkostí“ jsou ujištěním, že nás nikdy ne­opustí a že opět přijde, aby nás vzal domů. Tento svět není naším domovem. Přichází lepší zítřek. Nový zákon hovoří o návratu našeho Pána velmi často. Když nastanou temné dny a vzniklá situace bude přímo ohrožovat náš život, zaslíbení Kristova příchodu může i nadále naplňovat naše srdce nadějí. Toto je „blahoslavená naděje“, která inspirovala věrný Boží lid v každé generaci.

`Přečti si Zj 6,15–17 a Iz 25,8.9. V čem tyto verše ukazují rozdílné postoje spasených a zatracených? V čem tento rozdíl spočívá a co je jeho příčinou?`

Bezbožníci si uvědomují hrozné následky hříchu, zatímco spravedliví přijali dar Kristovy milosti. Vzpoura proti Bohu vede ke strachu, vině, odsouzení, a nakonec k věčnému zatracení. Přijmeme-li jeho spasitelnou milost, dovede nás k odpuštění, pokoji a věčné radosti z jeho slavného návratu.

`Přečti si verše Zj 15,3.4 a Zj 19,7. Jak budou vykoupení reagovat na spasení, které nám Kristus dává jako dar?`

„Po celou věčnost budou vykoupení přemýšlet a zpívat o Kristově kříži. V oslaveném Kristu budou vidět Krista ukřižovaného. [...]  Tím, že Stvořitel všech světů a Soudce všech stvořených bytostí odložil svou slávu a z lásky k člověku se ponížil, bude ve vesmíru trvale vzbuzovat obdiv a úctu.“ (GC 651; VDV 419)

**Aplikace**

`Přečti si Zj 12,17; Zj 17,13.14 a Zj 19,11–16. Pozorně si všimni posloupnosti v těchto verších. Co se z tohoto postupu dozvídáme o posledním zápase na zemi a o Kristově konečném vítězství? `

---

#### Další čtení: Vybrané citace od Ellen Whiteové

Příchod Pána pánů byl ve všech dobách nadějí jeho věrných následovníků. Slib, že opět přijde, který Spasitel dal při loučení na Olivové hoře, byl pro učedníky příslibem skvělé budoucnosti; dávalo jim to radost a naději, kterou jim nemohly vzít ani těžkosti a strádání. V dobách útlaku a perzekuce byl „příchod velkého Boha a našeho Spasitele blaženou nadějí“. Když zarmoucení křesťané v Tesalonice pochovávali své milované, kteří doufali, že se dožijí příchodu Pána Ježíše, připomínal jim jejich učitel, apoštol Pavel, zmrtvýchvstání, ke kterému dojde při příchodu Spasitele. Tehdy mrtví v Kristu vstanou a spolu s živými budou uchváceni, aby se potkali s Pánem v oblacích. „A pak už navždy budeme s Pánem. Těmito slovy se vzájemně potěšujte.“ 1. Tesalonickým 4,16-18.—_Velké drama věků_, p. 201.

V Kristově smrtelném zvolání „Dokonáno jest“ zazněl satanovi umíráček. Dlouhotrvající velký spor byl tak s konečnou platností rozhodnut a bylo zaručeno konečné odstranění zla.<br/>
Celý vesmír pozná podstatu i následky hříchu. Konečné a dokonalé odstranění hříchu, které by na počátku vzbudilo v andělech strach a zneuctilo by Boha, nyní ospravedlní Boží lásku a upevní jeho čest před všemi vesmírnými bytostmi, které s nadšením plní Boží vůli a mají v srdcích Boží zákon. Zlo se už nikdy neobjeví. Boží slovo slibuje: „Soužení už podruhé nenastane.“ Nahum 1,9. Stvořené bytosti budou ctít Boží zákon, který satan označil za otrocké břemeno, jako zákon svobody. Prošly zkouškou a obstály v ní a Bohu, jehož povaha se před nimi plně prokázala jako nezměrná láska a nekonečná moudrost, nepřestanou být nikdy věrné.—_Velké drama věků_, p. 328.

---

#### Dodatečné otázky k diskuzi

`Proč Ježíš odešel zpět k Otci?`

`Jak si představuješ „místo“, které nám Ježíš připravuje ve svém království?`

`Věříš tomu, že se Ježíš vrátí i pro tebe? Na základě čeho tomu věříš?`

`Ježíš slíbil, že se vrátí „brzo“. Co v jeho podání tento termín znamená?`

`Proč se naše srdce někdy chvěje úzkostí? Co ji vyvolává?`

`Co je lékem na tuto úzkost našeho srdce?`

`Proč se jedni budou z návratu Ježíše radovat a druzí budou zděšeni?`

`Co můžeme udělat pro to, abychom se z Ježíšova návratu radovali?`
