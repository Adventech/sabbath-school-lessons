---
title:  'Podněty k zamyšlení'
date:  28/06/2024
---

„Rozsáhlé nížiny tam budou stoupat ke krásným pahorkům a malebná horstva se budou skvět ve svém majestátu. V pokojných rovinách, při živých tocích najde Boží lid, který byl na světě tak dlouho poutníkem a cizincem, svůj domov. [...] Lidé obdaření nesmrtelností tam budou nadšeně rozjímat nad zázraky stvořitelské moci a tajemstvím zachraňující lásky. Nebude tam krutý nepřítel, který by je sváděl, aby zapomněli na Boha. Budou mít dostatek příležitostí pro rozvoj svých vloh a schopností. Přijímání nových poznatků neunaví mysl a nevyčerpá tvůrčí sílu. Bude možno realizovat nejvelkolepější díla, uskutečnit nejvznešenější tužby, splnit nejkrásnější cíle. Přesto stále zůstanou nové výšiny, které bude možné zdolávat, nové divy hodné obdivu, nové skutečnosti, které bude možno odhalovat, nové úkoly, které budou rozvíjet rozumové, duševní i tělesné síly.“ (GC 675.677; VDV 436.437)

„Děti země se radostně a s nadšením připojí k radosti a moudrosti nepadlých bytostí. Budou mít přístup k vědění a poznání, které bylo nashromážděno během dlouhých let rozjímání a hloubání o Boží stvořitelské moci. Nezkresleně budou pozorovat slávu stvoření – slunce, hvězdy a hvězdné systémy –, jak všechny ve stanoveném řádu krouží kolem Božího trůnu. Každá věc, od nejmenší po největší, nese jméno Stvořitele – všechno dokládá bohatství jeho moci.“ (GC 677; VDV 437)

„Velký spor mezi dobrem a zlem skončil. Není už hříchu ani hříšníků. Celý vesmír je čistý. V celém nezměrném stvoření vládne soulad a štěstí. Od Boha, který všechno stvořil, proudí život, světlo a štěstí do všech stran nekonečného prostoru. Od nejmenšího atomu až po největší vesmírná tělesa, všechno živé i neživé v nezkalené kráse a dokonalé radosti hlásá, že Bůh je láska.“ (GC 678; VDV 437)

**Otázky k rozhovoru**

`1. Proč Bůh dovolil, aby hřích existoval tak dlouho? Žádná lidská bytost netrpí na tomto světě déle, než trvá její život na zemi. To znamená, že nikdo netrpí víc než délku svého vlastního života. Lidský život je v porovnání s tisíci lety hříchu krátký. Jak nám tento pohled může pomoci vypořádat se s komplikovanou otázkou zla?`

`2. Jak zapadá tisícileté období do plánu spasení? Co se o Božím charakteru dozvídáme ze skutečnosti, že Bůh nevynese konečný soud nad ztracenými do té doby, než všichni vykoupení budou mít možnost vidět a uznat Boží spravedlnost a lásku?`

---

#### Dodatečné otázky k diskuzi

`Nad čím jsi během svého osobního studia musel nejvíce přemýšlet? Proč?`

`Na co a proč se nejvíce těšíš v Božím království?`

`Jak si představuješ „věčný život“? Co v něm bude to nejdůležitější?`

`Jak bys zhodnotil přínos tohoto čtvrtletí pro tvůj duchovní život?`
