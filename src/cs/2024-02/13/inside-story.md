---
title:  Misijní příběh
date:   28/06/2024
---

#### Útočiště pro rusky mluvící

_Andrew McChesney_

Ukrajinský pastor Vadym Krynyčnyj stál před velkou výzvou najít budovu pro ruskojazyčný sbor ve španělské Valencii. Díky modlitbám se mu však podařilo pronajmout si sál pro 100 lidí v centru města za velmi výhodných 500 eur měsíčně.

„Má to mnohem větší cenu,“ řekl Vadym.

Sál byl pro počáteční skupinu o 26 věřících velký, ale Vadym se pustil do práce na programech, které by druhé oslovily. Sbor začal v neděli pořádat společné setkání u jídla. Rusky mluvící děti byly zvány na speciální aktivity. Další programy se pořádaly kolem svátků, jako jsou Nový rok a Velikonoce. Obzvláště oblíbené se staly koncerty, které zaplnily kostel do posledního místa a někdy si vyžádaly pronájem většího sálu.

Sbor navázal silné vztahy s místní ruskojazyčnou komunitou a stal se centrem pro rusky mluvící. Ve Valencii a na nedalekém pobřeží Středozemního moře žije asi 80 % z přibližně 400 000 rusky mluvících obyvatel Španělska. Z těchto 400 000 lidí je nejméně 500 adventistů.

První člověk pokřtěný v novém sboru však nepocházel z Ruska nebo jiné bývalé sovětské republiky. Byla to žena, která se narodila v Íránu a byla vychována v jiném světovém náboženství. Po dvanácti letech studia v bývalé sovětské republice Bělorusko mluvila plynule rusky a do sboru přišla po pozvání od někoho na ulici.

Po 25 křtech a příchodu bývalých adventistických rodin, které znovu odevzdaly svá srdce Ježíši, činila týdenní návštěvnost sboru 65 dospělých a 40 dětí. A tehdy v roce 2022 vypukl na Ukrajině válečný konflikt.

Vadym si s údivem uvědomil, že sbor má příhodnou polohu, aby mohl pomáhat lidem prchajícím před válkou. Sbor rychle využil svých místních kontaktů a založil uprchlické centrum. Během prvních dvou měsíců konfliktu navštívilo centrum 200 lidí, kteří dostali ubytování a jídlo. Přibližně polovina z nich byli adventisté. Od té doby obdrželo pomoc mnohem více lidí.

„Mnozí k nám přišli, přestože ve Španělsku nikoho neznali,“ řekl Vadym. „Ale přišli k nám, protože mluvíme rusky a oni hledali něco jim známého.“

Bohu vzdává dík za to, že sbor postavil do pozice, aby pomáhal uprchlíkům ještě před začátkem konfliktu. Řekl, že touží sdílet naději na brzký příchod Ježíše s nimi i se všemi rusky mluvícími obyvateli ve Španělsku. „Veškeré naše úsilí soustředíme na uspokojování potřeb těchto lidí,“ řekl.

_Vaše dary třinácté soboty tuto sobotu pomůžou šířit evangelium v Euroasijské divizi, kde žije mnoho rusky mluvících lidí. Děkujeme vám, že plánujete štědré dary._
