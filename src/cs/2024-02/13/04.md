---
title:  'Tisíc let na Zemi'
date:  25/06/2024
---

> <p></p>
> 1Tu jsem viděl, jak z nebe sestupuje anděl, který má v ruce klíč od propasti a veliký řetěz. 2Zmocnil se draka, toho dávného hada, toho ďábla a satana, 3na tisíc let jej spoutal, uvrhl do propasti, uzamkl ji a zapečetil, aby již nemohl klamat národy, dokud se nedovrší těch tisíc let. Potom musí být ještě na krátký čas propuštěn. (Zj 20,1–3)

**Osobní studium**

Zjevení 19 končí dramatickým zobrazením Ježíšova návratu a zničení bezbožných. Příběh tím však nekončí. Zjevení 20 nás uvádí do období trvajícího tisíc let, známého také jako „milénium“.

`Jaký je podle úvodních veršů (Zj 20,1–3) satanův osud po Ježíšově návratu?`

Také popis ve Zj 20,1–3 používá symbolický jazyk. Satan není doslova spoután řetězem a hozen do propasti. Na tisíc let je uvězněn na pusté, vylidněné zemi, spoután okolnostmi, které sám vytvořil. Ve 2Pt 2,4 čteme, že satan a jeho andělé budou střeženi „v temné propasti podsvětí [...], aby byli postaveni před soud“. Satan bude řetězy okolností připoután k zemi a nebude mít koho pokoušet. Tisíc let bude vidět zkázu, ničení a katastrofu, které způsobila jeho vzpoura.

Řecké slovo přeložené ve Zj 20,1.3 jako „propast“ je použito v řeckém překladu Starého zákona (Septuaginta) k popisu Země při stvoření: „Země byla pustá a prázdná a nad propastnou tůní byla tma. Ale nad vodami vznášel se duch Boží “ (Gn 1,2). Slovo „propastná tůň“ nebo také „propast“ (BK) zní v originále abyssos a popisuje „pustou zem“. Tato „propastná tůně“ nebo „propast“ není žádná podzemní jeskyně. Satanovo dílo hříchu a zkázy, spolu s obrovským chaosem předcházejícím druhému příchodu, přivedlo Zemi zpět do temné, pusté a neuspořádané hmoty, jakou byla na začátku stvoření.

**Jak tuto scénu popisují proroci?**

`Jr 4,23–26`

`Jr 25,33`

Proroci zdůrazňují katastrofickou zkázu při druhém příchodu Krista a skutečnost, že během tisíciletého období nezůstanou na zemi žádní živí lidé. Satan a jeho padlí andělé jsou ponecháni, aby uvažovali o zkáze, kterou způsobili. Celý vesmír nově uznává, že odplatou za hřích je smrt. Bůh řeší problém hříchu tak, aby už nikdy nenastal (Na 1,9). Existují tři hlavní způsoby, jak to Bůh dělá: (1) Zjevuje svou neomezenou lásku, vroucí touhu a neúnavné úsilí zachránit celé lidstvo. (2) Zjevuje svou spravedlnost a poctivost. (2) Celému vesmíru umožňuje pozorovat následky hříchu a vzpoury.

**Aplikace**

`Scény zničení, zmaru a konce působí zdrcujícím dojmem. Co cítíš při čtení veršů popisujících tyto události? Co ti pomáhá vyrovnat se s těmito pocity?`

---

#### Dodatečné otázky k diskuzi

`Jak rozumíš tomu, že satan bude spoután?`

`V jakém stavu bude naše Země po dobu satanova spoutání?`

`Stav naší Země bude podobat tomu, jak vypadala před stvořením. Co nám to vypovídá o vlivu hříchu?`

`Jak dlouho bude satan pozorovat, co na naší zemi způsobil? Co při tom bude prožívat?`
