---
title:  'Soud během tisíciletí'
date:  26/06/2024
---

> <p></p>
> 4Viděl jsem trůny a na nich usedli ti, jimž byl svěřen soud. Spatřil jsem také ty, kdo byli sťati pro svědectví Ježíšovo a pro slovo Boží, protože nepoklekli před dravou šelmou ani jejím obrazem a nepřijali její znamení na čelo ani na ruku. Nyní povstali k životu a ujali se vlády s Kristem na tisíc let. – 5Ostatní mrtví však nepovstanou k životu, dokud se těch tisíc let nedovrší. – 6To je první vzkříšení. Blahoslavený a svatý, kdo má podíl na prvním vzkříšení! Nad těmi druhá smrt nemá moci, nýbrž Bůh a Kristus je učiní svými kněžími a budou s ním kralovat po tisíc let. 7Až se dovrší tisíc let, bude satan propuštěn ze svého žaláře 8a vyjde, aby oklamal národy ve všech čtyřech úhlech světa, Góga i Magóga. Shromáždí je k boji a bude jich jako písku v moři. 9Viděl jsem, jak vystoupili po celé šíři země a obklíčili tábor svatých a město, které miluje Bůh. Ale sestoupil oheň z nebe a pohltil je. (Zj 20,4–9)

**Osobní studium**

`Co dělají podle úvodních veršů (Zj 20,4–6) spravedliví po dobu tisíce let? Proč je to důležité?`

Během tisíciletí budou mít spravedliví příležitost na vlastní oči pozorovat Boží spravedlnost a lásku v tom, jak se vypořádal s problémem hříchu. Každý z nás má mnoho otázek, které souvisejí s Božím jednáním a s událostmi, které se odehrály v našem životě a v životě našich blízkých. Nyní, během tisíciletí v nebi, mohou všichni vykoupení tyto otázky položit. Není-li v nebi někdo z jejich milovaných, spasení mají možnost lépe pochopit, co se vlastně stalo. Nově, lépe než kdykoli předtím, pochopí vykoupení, jak moc se Bůh snažil zachránit každého člověka, který kdy žil. Uvědomí si, že každý, kdo je ztracen, přišel o nebe pro své osobní odmítnutí Krista. Teprve potom, po uplynutí tisíce let, Bůh vynese konečný soud nad hříšnými lidmi. Rozsudkem je druhá smrt, která je věčným zánikem.

`Jak končí milénium (Zj 20,7–9)? Jaký je osud satana a jeho následovníků?`

Už tisíc let nemá satan nikoho, koho by mohl pokoušet nebo svádět. On a jeho andělé byli sami, aby uvažovali o smrtelných následcích hříchu. Na konci tisíciletí jsou hříšní mrtví vzkříšeni, aby vyslechli svůj rozsudek (Zj 20,5).

Nyní má satan obrovskou armádu následovníků. Přestože Boží nepřítel ve velkém sporu utrpěl jednu porážku za druhou, po konci milénia je náhle obklopen obrovským zástupem zatracených. Stále ještě není připraven ukončit svou vzpouru a rozhoduje se svést tyto „národy“. Satan je inspiruje, aby vynaložili poslední velké úsilí na svržení Boha a nastolení vlastního království. Výraz „Góg a Magóg“ se používá pro symbolické označení satana a zatracených všech věků. Satan a jeho následovníci obklíčí „tábor svatých a město, které miluje Bůh“ (Zj 20,9).

Na konci tisíciletí nejenže všichni bezbožní vstanou k životu, ale svaté město, nový Jeruzalém, sestoupí z nebe na zem (Zj 21,2). Svatí už v té době tisíc let žijí a kralují s Kristem v novém Jeruzalémě. Nyní, na konci tisíciletí, město sestupuje na zem spolu s Bohem, Ježíšem, anděly a všemi vykoupenými. Všichni jsou přítomni, aby byli svědky závěrečné bitvy velkého sporu. Hřích bude jednou provždy zničen!

**Aplikace**

`Co říká načasování posledního soudu o Božím charakteru? `

---

#### Další čtení: Vybrané citace od Ellen Whiteové

Bůh je zdrojem života, a když se někdo rozhodne sloužit hříchu, odvrací se od Boha a připravuje se o život. V Písmu čteme: „Odcizili se Božímu životu.“ Efezským 4,18. Kristus říká: „Všichni, kdo mě nenávidí, milují smrt.“ Přísloví 8,36. Bůh jim dává časově omezenou příležitost, aby mohli rozvinout svoji povahu a uplatnit své zásady. Potom budou sklízet následky vlastního rozhodnutí. Satan a jeho stoupenci se svým vzpurným životem natolik vzdálili souladu s Bohem, že sama Boží přítomnost je pro ně spalujícím ohněm. Sláva Boha, který je láska, je zničí.—_Touha věků_, p. 491.

Na počátku velkého sporu tomu však nerozuměli ani andělé. Kdyby musel satan a jeho přívrženci nést všechny následky svého hříchu, byli by vyhlazeni. Ostatní nebeské bytosti by ale nevěděly, že je to nevyhnutelný následek hříchu. V srdci by jim zůstala pochybnost o Boží dobrotě jako semeno zla, které by mohlo jednou přinést smrtelné plody hříchu a utrpení.\
Po skončení velkého sporu to však už bude jiné. Plán vykoupení bude dokonán a všem stvořeným bytostem bude zjevena Boží povaha. Všichni poznají, že zásady Božího zákona jsou dokonalé a neměnné. I hřích tehdy odhalí svou podstatu a satan ukáže svoji pravou povahu. Vyhlazení hříchu ospravedlní Boží lásku a obhájí Boží čest před všemi obyvateli vesmíru, kteří s radostí plní Boží vůli a jeho zákon mají ve svém srdci.\
Andělé se tedy mohli při pohledu na Spasitelův kříž radovat. I když ještě všemu nerozuměli, věděli, že zničení hříchu a satana je jednou provždy zpečetěné a vykoupení člověka jisté. Vesmír bude již navěky bezpečný. Kristus sám si důsledky oběti na Golgotě plně uvědomoval. S výhledem do budoucnosti na kříži zvolal: „Dokonáno jest.“—_Touha věků_, p. 491.

---

#### Dodatečné otázky k diskuzi

`Umíš si představit tisíc let? Proč?`

`Spasení budou prvních tisíc let v nebi. Co a proč se tam bude odehrávat?`

`Proč je třeba soud nad těmi, kteří již byli odsouzeni? Není to zbytečné?`

`Máš strach, že ti v nebi budou někteří blízcí lidé chybět? Jak nám tento soud pomůže se s tím vypořádat?`

`Je tisíc let dostatečná doba k pochopení a přijetí Boží spravedlnosti ohledně těch, kteří nebudou v Božím království? Co si o tom myslíš?`

`Co se stane po skončení tisíciletí? O co se satan pokusí?`

`Jak tento pokus o zničení Boha dopadne? Proč nemá šanci na úspěch?`
