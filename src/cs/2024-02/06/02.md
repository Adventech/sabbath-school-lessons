---
title:  'Dva svědci'
date:  05/05/2024
---

> <p></p>
> 3A povolám své dva svědky, a oblečeni v smuteční šat budou prorokovat tisíc dvě stě šedesát dní. 4To jsou ty dvě olivy a ty dva svícny, které stojí před Pánem země. 5A kdyby jim chtěl někdo ublížit, vyšlehne oheň z jejich úst a sežehne jejich nepřátele; takto zahyne každý, kdo by jim chtěl ublížit. 6Ti dva svědkové mají moc uzavřít nebesa, aby nebylo deště za dnů jejich prorokování, a mají moc proměnit vody v krev a sužovat zemi všemi možnými pohromami, kdykoliv budou chtít. (Zj 11,3–6)

**Osobní studium**

Pokus se najít pět znaků, které charakterizují dva svědky z úvodního textu (Zj 11,3–6).

Ve 4. kapitole své knihy zaznamenává prorok Zacharjáš vidění o dvou olivách, které se nacházely po obou stranách zlatého svícnu. Stejný obraz nacházíme i ve Zjevení 11. Zacharjášovi bylo oznámeno, že jsou to „dva synové nového oleje, kteří stojí před Pánem celé země“ (Za 4,14). Olivy dodávaly olej do svícnu, aby stále svítil. Připomeňme si slova žalmisty: „Světlem pro mé nohy je tvé slovo, osvěcuje moji stezku“ (Ž 119,105). Olej představuje Ducha svatého (Za 4,2.6). Janovo vidění ve Zjevení 11 popisuje Boží slovo, které je zvěstováno v moci Ducha svatého, aby osvítilo svět.

Tito dva svědci mohou prorokovat a bránit dešti tak dlouho, jak předpovídají. Dokážou proměnit vodu v krev a zasáhnout zemi pohromami. Podle Božího slova řekl Elijáš, že na Izrael nebude padat déšť. Odpovědí na jeho modlitbu bylo, že nepršelo tři a půl roku (viz Jk 5,17). Až když se pak Elijáš modlil k Bohu, konečně začalo pršet (1Kr 17 a 18). Zároveň se ukázalo, že proroci pohanského boha Baala nedokázali ukončit sucho a přimět nebesa, aby dala zemi vláhu. Mojžíš prostřednictvím Božího slova přivedl na Egypťany rány všeho druhu, včetně proměny vody v krev, protože faraon odmítl propustit Boží lid na svobodu (Ex 7).

Ty, kteří se snaží ublížit Písmu, pohltí oheň, který vychází přímo z Bible. Hospodin říká: „Protože mluvíte takovými slovy, hle, já vkládám svá slova do tvých úst, ta budou ohněm a tento lid bude dřívím, jež pozře“ (Jr 5,14). Boží slovo vynáší soud nad všemi, kteří ho odmítají. Slovo Hospodina je jako spalující oheň, který vychází z úst jeho služebníků.

Ve verši J 5,39 Ježíš prohlašuje, že Písmo o něm vydává svědectví. Říká také, že evangelium bude hlásáno „na svědectví“ (eis martyrion) celému světu (Mt 24,14). Základem tohoto svědectví je právě Bible – Starý a Nový zákon. Slovo, které má stejný kořen (martys) jako slovo pro svědectví použité v těchto dvou verších, se objevuje i ve verši Zj 11,3, kde se mluví o „dvou svědcích“.

Kdo jsou tito dva svědci? Vzhledem ke zmíněnému jazykovému propojení a v souvislosti s charakteristikou uvedenou ve Zjevení 11. kapitole můžeme dospět k předpokladu, že tito dva svědci jsou Starý zákon a Nový zákon. Obě tyto knihy svědčí o Božím světle a o jeho pravdě.

**Aplikace**

`Mnozí křesťané mají dnes tendenci zlehčovat autoritu Starého zákona a označují jej za nepodstatný a nepotřebný, protože dnes máme Nový zákon. Co je na tomto postoji nesprávného a proč je škodlivý? `

---

#### Další čtení: Vybrané citace od Ellen Whiteové

Když chtěl Ježíš Kristus vysvětlit pravdu o vzkříšení, začal „od Mojžíše a všech proroků a vykládal jim to, co se na něho vztahovalo ve všech částech Písma“ Lukáš 24,27. Světlo, které nově zazáří při vysvětlování pravdy, osvítí starou pravdu. Kdo zavrhuje nebo opomíjí novou pravdu, dokazuje, že vlastně nepřijal ani starou. Ztrácí pro něho životodárnou sílu a stává se jen neživou formou. ...\
Podobného omylu se dopouštějí také mnozí lidé, kteří tvrdí, že věří a hlásají evangelium, přitom však odkládají stranou Písma Starého zákona, o nichž Kristus řekl: „Písma svědčí o mně.“ Jan 5,39. Tím, že zavrhují Starý zákon, zavrhují ve skutečnosti i Nový zákon, neboť oba jsou částí nedělitelného celku. Nikdo nemůže pravdivě představovat Boží zákon bez evangelia ani evangelium bez zákona. Zákon je ztělesněné evangelium a evangelium je vysvětlený zákon. Zákon je kořenem, evangelium vonným květem a plodem, které zákon přináší.\
Starý zákon osvětluje Nový a Nový zákon osvětluje Starý. Každý z nich zjevuje Boží slávu v Kristu. Oba obsahují pravdy, které tomu, kdo je opravdově hledá, budou stále zjevovat jejich nový, hlubší význam.—_Perly moudrosti_, p. 64.

---

#### Dodatečné otázky k diskuzi

`Proč jsou uvedení dva svědci? Proč nestačí jen jeden?`

`Co nás vede k víře, že ti dva svědkové jsou Starý a Nový zákon?`

`Spousta křesťan čte jen Nový zákon, protože mají pocit, že číst Starý zákon by byla ztráta času. Jaké nebezpečí jim hrozí?`

`Jakou roli sehrála Bible v době „temna“?`

`Proč a jak se středověká církev snažila „upozadit Bibli“?`

`Ti svědkové mají mít moc „sežehnout“ nepřátele. Jak tomu rozumíš?`
