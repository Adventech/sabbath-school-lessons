---
title:  'Vzkříšení dvou svědků'
date:  08/05/2024
---

> <p></p>
> Ale po třech a půl dnech vstoupil do nich duch života přicházející od Boha, postavili se na nohy a hrůza padla na ty, kdo to viděli. (Zj 11,11)

> <p></p>
> Věčně, Hospodine, stojí pevně v nebesích tvé slovo. (Ž 119,89)

> <p></p>
> 7Činy jeho rukou jsou pravda a právo, všechna jeho ustanovení jsou věrná, 8spolehlivá navěky a navždy, pravdou a přímostí vytvořená. (Ž 111,7.8)

**Osobní studium**

`Co o Božím slově předpovídá úvodní text (Zj 11,11)?`

Na konci Velké francouzské revoluce mělo Boží slovo opět „ožít“. Nastane mohutné oživení. Velký strach padne na ty, kteří uvidí, jak se Boží slovo znovu stane živou Boží mocí ke spasení.

Na konci 18. století Bůh povolal muže a ženy, kteří se zavázali nést evangelium do celého světa. Dělo se to velmi rychle. Baptistický misionář William Carey například odcestoval do Indie a přeložil Bibli do desítek indických nářečí. Podobně bylo do celého světa vysláno mnoho misionářů, kteří se nechali vést Písmem.

Není náhodou, že celosvětové misijní snahy vznikly právě po Velké francouzské revoluci. Boží slovo je živé Slovo, a přestože se mnohým zdálo „mrtvé“, nadále žilo v srdcích věrných křesťanů. Nyní znovu povstalo a ožilo, jak to předpovídala proroctví Zjevení. „Nevěřící Voltaire jednou pohrdavě prohlásil: ‚Už mě unavuje, jak lidé neustále opakují, že křesťanství založilo dvanáct mužů. Dokážu, že stačí jeden muž, aby je překonal.‘ Od jeho smrti žilo na světě už mnoho generací. Milióny lidí se zúčastnily tažení proti Bibli. Bible však není zdaleka poražena. Tam, kde byly v době Voltaira stovky, jsou dnes desetitisíce, ba statisíce výtisků Boží knihy. Jeden z prvních reformátorů prohlásil: ‚Bible je kovadlina, o niž se zničilo nejedno kladivo‘.“ (GC 288; VDV 192)

`Co nám další úvodní texty (Ž 119,89 a Ž 111,7.8) říkají o Bibli? Proč můžeme Písmu důvěřovat?`

Boží slovo může být napadáno nebo potlačeno, ale nikdy nebude zcela zničeno. Dokonce i mnozí vyznavači křesťanství různými způsoby podrývají autoritu Písma. Zpochybňují mnohé (nebo všechny) části Bible. Jiní zdůrazňují lidské prvky Písma; nechtějí uznat, že je opravdu Božím slovem, a podkopávají pravdu, které v něm je obsažena.

Nikdy a žádným způsobem se nesmíme nechat takovými útoky svést. Boží slovo je stále živé, mluví k lidským srdcím a je schopno vdechnout nový život těm, kteří jsou ochotni jej poslouchat a následovat.

**Aplikace**

`Jaká konkrétní proroctví promlouvají právě k tobě? Proč? `

---

#### Další čtení: Vybrané citace od Ellen Whiteové

O dvou svědcích prorok dále řekl: „Tu uslyšeli ti dva proroci mocný hlas z nebe: Vstupte sem! A vstoupili do nebe v oblaku, a jejich nepřátelé na to hleděli.“ Zjevení 11,12. Od doby, kdy Francie rozpoutala válku proti dvěma Božím svědkům, dostalo se jim takových poct jako nikdy předtím. Již v roce 1804 byla založena Britská a Zahraniční biblická společnost. Poté začaly vznikat podobné společnosti s četnými pobočkami i na evropském kontinentu. V roce 1816 byla založena Americká biblická společnost. V době založení Britské společnosti byla Bible přeložena již do 50 jazyků, v nichž pak byla tištěna a rozšiřována. Od té doby byla přeložena do dalších několika set jazyků a dialektů.\
V první polovině 18. století misijnímu působení v zahraničí nikdo nevěnoval pozornost. Nebyly zakládány žádné nové společnosti, o šíření křesťanství v pohanských zemích usilovalo jen několik církví. Koncem osmnáctého století však došlo k zásadnímu obratu. Racionalismus ve svých důsledcích lidi neuspokojoval. Začali si více uvědomovat důležitost Božího zjevení a náboženství vůbec. Od té doby zaznamenala misie v cizích zemích nebývalý rozkvět.\
Zdokonalení tisku napomohlo ještě většímu rozšíření Bible. Lepší možnost kontaktu mezi různými zeměmi, překonání mnohých předsudků a národní výlučnosti a ztráta světské moci římského papeže otevřely cestu pro postup Božího slova. Po několik let se Bible prodávala bez omezení na římských ulicích a dnes již Kniha knih proniká do všech částí světa.—_Velké drama věků_, p. 191.

Podle velkého plánu vykoupení vrátí se svět plně v milost Boží. Všechno, co pozbyl hříchem, bude obnoveno. Nejen člověk, ale i země bude vykoupena, aby se stala věčným příbytkem poslušných. Šest tisíc let bojuje satan, aby udržel vlastnictví země. Nyní se naplňuje původní úmysl, který měl Bůh při jejím tvoření. „A ujmou království svatých výsosti, kteříž obdržeti mají království až na věky, a až na věky věků.“ Daniel 7,18.\
„Od východu slunce až do západu jeho chváleno buď jméno Hospodinovo.“ Žalm 113,3. „V ten den bude Hospodin jediný, a jméno jeho jedno.“ „A bude Hospodin králem nade vší zemí.“ (Zacharjáš 14,9) Písmo svaté praví: „Na věky, ó Hospodine, slovo tvé trvanlivé jest v nebesích.“ „nepohnutelní všickni rozkazové jeho. Upevnění na věčnou věčnost.“ Žalm 119,89; 111,7.8. Svatá ustanovení, jež satan nenávidí a která se snaží zrušit, bude pak ctít celý nevinný vesmír. A „jakož země vydává zrostlinu svou, a jakož zahrada símě své vyvodí, tak Panovník Hospodin vyvede spravedlnost a chválu před všemi národy.“ Izajáš 61,11.—_Patriarchové a proroci_, p. 249.

---

#### Dodatečné otázky k diskuzi

`Co se mělo stát po „třech a půl dnech“? Jak se toto proroctví naplnilo?`

`Jakou roli sehrály v naplnění biblických proroctví „biblické společnosti“?`

`Jak se vyjádřil o budoucnosti Bible nevěřící filozof Voltaire? Proč se jeho proroctví nenaplnilo?`

`Ateisti rádi útočí proti Bibli. O čem to svědčí?`

`Proč není možné ony dva svědky „zabít“? Proč Bible vždy přežije?`

`Co může „zabít“ vliv Bible v našem životě?`

`Jak se můžeme bránit tomu, aby Bible nezmizela z našeho života?`
