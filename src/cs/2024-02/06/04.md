---
title:  'Zabití dvou svědků'
date:  07/05/2024
---

> <p></p>
> 7Až ukončí své svědectví, vynoří se z propasti dravá šelma, svede s nimi bitvu, přemůže je a usmrtí. 8Jejich těla zůstanou ležet na náměstí toho velikého města, které se obrazně nazývá Sodoma a Egypt, kde byl také ukřižován jejich Pán. 9Lidé ze všech národů, čeledí, jazyků a kmenů budou hledět tři a půl dne na jejich mrtvá těla a nedovolí je pochovat. (Zj 11,7–9)

**Osobní studium**

Co předpovídají úvodní verše (Zj 11,7–9) o osudu dvou Božích svědků? Při své odpovědi měj na paměti, že jazyk proroctví je symbolický.

V roce 538 se Římská říše rozpadla. Východořímský císař Justinián předal občanskou, politickou a náboženskou autoritu papeži Vigiliovi. Začalo dlouhé období nadvlády středověké církve. Pokračovalo až do roku 1798, kdy francouzský generál Berthier na Napoleonův rozkaz vpochodoval bez odporu do Říma, 10. února 1798 zajal papeže Pia VI. a převezl ho do Francie, kde papež zemřel. Toto datum označuje prorocky předpovídaný konec světské autority římské církve, jak to označuje tisíc dvě stě šedesát dní (let) z proroctví knih Daniel a Zjevení.

Jde rozhodně o mocný projev pravdivosti biblických proroctví. Daniel, který psal svou knihu více než 500 let před Kristem, velmi přesně předpověděl události, které se měly odehrát až o více než dva tisíce tři sta let později. Je to jeden z důkazů, že proroctvím Bible můžeme důvěřovat.

Během celého zmíněného období byla v Bibli uchována pravda evangelia. Přicházely však další útoky. Šelma, která vystoupila z propasti (satan), vedla válku proti dvěma svědkům (Písmu). V době Velké francouzské revoluce, která začala v roce 1789, satan inicioval nové útoky na autoritu Bible.

Ve Francii vláda oficiálně ustanovila Kult rozumu jako státem podporované ateistické náboženství, které mělo nahradit křesťanství. Dne 10. listopadu 1793 se v celé zemi konala oficiální Slavnost rozumu (Fête de la Raison). Všechny kostely a synagogy ve Francii byly zrušeny a staly se z nich „chrámy rozumu“. Během obřadů byla uctívána „bohyně rozumu“ představovaná herečkou. Na ulicích se pálily Bible. Oficiálně prohlásili, že Bůh neexistuje, a smrt označili za nekonečný spánek. Satan prostřednictvím bezbožných lidí „zabil“ dva Boží svědky. Jak říká Zjevení: „Jejich těla zůstanou ležet na náměstí toho velikého města, které se obrazně nazývá Sodoma a Egypt, kde byl také ukřižován jejich Pán“ (Zj 11,8).

V Egyptě existovalo mnoho bohů a všichni popírali toho pravého Boha (viz Ex 5,2). Sodoma zase představuje neomluvitelnou a nepřijatelnou nemorálnost. Velká francouzská revoluce se rozhodla zabít dva Boží svědky (Starý a Nový zákon). Lidé během revoluce a krveprolití ztratili všechny morální zábrany, což vyústilo v ateismus a vyvyšování lidské moudrosti.

Text Zj 11,9 říká, že těla dvou Božích svědků budou ležet nepohřbená „tři a půl dne“. Toto období představuje prorocký čas tři a půl roku. Během Velké francouzské revoluce byl ateismus na vrcholu od 26. listopadu 1793, kdy dekret vydaný v Paříži zrušil náboženství, až do 17. června 1797, kdy francouzská vláda zrušila zákony omezující náboženství.

**Aplikace**

`Co bys dělal, kdyby bylo křesťanství zrušeno zákonem? Co pro tebe osobně znamená poselství „dvou svědků“? `

---

#### Další čtení: Vybrané citace od Ellen Whiteové

Boj proti Bibli, který probíhal ve Francii po několik staletí, vyvrcholil v hrůzách revoluce, jež byla zákonitým důsledkem tažení Říma proti Bibli (viz Dodatek č. 22). Je to nejpřesvědčivější ukázka důsledků papežské politiky, jakou kdy svět viděl; ukázka toho, kam vedlo po více než tisíc let učení římské církve.\
Bibličtí proroci předpověděli, že v době papežské nadvlády bude Písmo potlačováno. Apoštol Jan v knize Zjevení také ukazuje strašné následky, které zvláště ve Francii přinese vláda „muže hříchu“.—_Velké drama věků_, p. 178.

---

#### Dodatečné otázky k diskuzi

`Proč dle našeho výkladu začalo období 1260 let v roce 538?`

`Jak církev naložila s mocí, kterou získala po rozpadu Římské říše?`

`Církev hubila křesťany, kteří se drželi Ježíšova učení. Proč to dělala?`

`Jakou roli sehrála v tomto období Bible?`

`Co se stalo na konci období 1260 let?`

`Proč byly během Velké francouzské revoluce veřejně páleny Bible?`

`Jak se vyplnilo proroctví, podle kterého měla těla dvou svědků ležet tři a půl dne „na náměstí velkého města“?`

`Jakou globální roli sehrála Velká francouzská revoluce? Co se změnilo?`
