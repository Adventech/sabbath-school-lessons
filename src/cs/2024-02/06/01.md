---
title:  'Dva svědci'
date:  04/05/2024
---

Svědectví o Bohu v době nástupu ateismu

### Texty na tento týden
Zj 11,3–6; Za 4,14; Zj 12,5.6.14.15; Da 7,25; Ž 119,89; Zj 11,15–18

> <p>Základní verš</p>
> „Tráva usychá, květ vadne, ale slovo Boha našeho je stálé navěky.“ (Iz 40,8)

V průběhu staletí se odehrálo mnoho útoků na Boží slovo. Snažili se ho zpochybnit, zavrhnout, zničit. Písmo bylo zamykáno v klášterech, veřejně trháno a páleno na náměstích. Ty, kdo věřili Božímu slovu a odvolávali se na něj, náboženské autority zesměšňovaly, věznily, mučily a zabíjely. Přesto je zde Boží slovo dodnes a stále má velkou moc.

Středověká církev pronásledovala věrné křesťany, kteří svou víru stavěli na Písmu. Boží slovo však osvětlovalo temnotu. Útlak ani pronásledování nezastavily hlásání Božího slova. Když byl překladatel anglické Bible William Tyndale souzen pro svou víru, zeptali se ho, kdo mu při šíření Božího slova pomáhal nejvíce. Tyndale se nejprve zamyslel a pak odpověděl: „biskup z Durhamu“. Soudci byli zaskočeni a zmateni.

Tyndale jim vysvětlil, že při jedné příležitosti biskup vykoupil všechny výtisky jeho ang­lického překladu Bible a veřejně je spálil. Biskup v té době nevěděl, jak moc pomáhá věci pravdy. Bible totiž nakoupil za mnohem vyšší cenu, než bylo obvyklé. Díky tomuto zisku dokázal Tyndale vytisknout mnohem více Biblí, než bylo spáleno. Pravda zašlapaná do prachu znovu povstala, aby zářila v celé své nádheře.

Tento týden prozkoumáme jeden z nejkrutějších útoků na Písmo a křesťanskou víru. Během Velké francouzské revoluce tekla v ulicích Francie krev. Na pařížském náměstí stála gilotina a byly povražděny tisíce lidí. Ateismus se stal státním náboženstvím. Přesto se svědectví Božího slova nedalo umlčet.

**Osnova lekce**

Šestá lekce vychází z jedinečného prorockého textu 11. kapitoly knihy Zjevení. Tento prorocký obraz vykresluje období, kdy po letech, kdy satan ničil křesťanství bludy a pronásledováním „zevnitř“, postavil se proti poselství evangelia nový fenomén – ateismus. Proroctví ale zároveň ukazuje na konečné vítězství svědectví Božího slova.

- Zj 11,3–6: Prorocká předpověď věrného „svědectví“ Božího slova (neděle)
- Zj 11,3; 12,5.6.14.15; Da 7,25: Časové zařazení tohoto „svědectví“ (pondělí)
- Zj 11,7–9: Zdánlivá „likvidace“ Božích svědků (úterý)
- Zj 11,11: Opětovné „vzkříšení“ Božího svědectví (středa)
- Zj 11,15–19: Konečné vítězství svědectví Božího slova (čtvrtek)

---

#### Další čtení: Vybrané citace od Ellen Whiteové

Pán Ježíš prohlásil, že člověk, který přijme jeho slova a založí na nich svůj život, se podobá stavitelům domů na skále. Před staletími napsal prorok Izajáš: „Slovo Boha našeho je stálé navěky.“ Izajáš 40,8. Petr, několik let po tom, co vyslechl kázání na hoře, citoval tato slova proroka Izajáše a dodal k nim: „To je to slovo, které vám bylo zvěstováno v evangeliu.“ 1. Petrův 1,25. Slovo Boží je tou jedinou pravou jistotou světa. Je to pevný základ. Pán Ježíš řekl: „Nebe a země pominou, ale má slova nepominou.“ Matouš 24,35.\
Slova, která Ježíš Kristus pronesl ve svém kázání na hoře, obsahují velké zásady Božího zákona a Boží povahy. Kdo na nich buduje, buduje na Kristu, na Skále věků. Přijímáme-li tato slova, přijímáme Krista. Pouze lidé, kteří přijímají jeho slova, budují na něm. „Nikdo totiž nemůže položit jiný základ než ten, který už je položen, a to je Ježíš Kristus.“ 1. Korintským 3,11. „Není pod nebem jiného jména, zjeveného lidem, jímž bychom mohli být spaseni.“ Skutky 4,12. Kristus — Slovo, zjevení Boha — projev Boží povahy, zákona, lásky a jeho života — je jediným základem, na kterém můžeme budovat stálou povahu.—_Myšlenky o naději_, p. 85.

Měli bychom se naučit vnímat Boží záměr v dějinách národů i v předpověděných událostech, které mají teprve přijít. Pak budeme moci lépe pochopit pravou hodnotu viditelných i neviditelných věcí a objevit jediný pravý cíl života. Tak budeme schopni vidět časné věci ve světle věčnosti a co nejlépe je používat. ...\
Osvojíme-li si zásady Božího království a staneme-li se jeho občany, budeme pak do něj moci při Kristově příchodu vstoupit. Ten den je již blízko. Zbývá nám už jen krátký čas k pochopení podstatného, k práci na jeho díle a k proměně charakteru.\
„Lidský synu, hle, izraelský dům říká: ‚Vidění, které on vidí, se splní za mnoho dnů; on prorokuje pro vzdálené časy.‘ Proto jim řekni: ‚Toto praví Panovník Hospodin: Už nebude odloženo žádné mé slovo. Promluvím slovo a ono se splní, je výrok Panovníka Hospodina.‘“ Ezechiel 12,27.28.—_Výchova_, p. 109.

Kdo zkoumá Boží slovo a je vnímavý na působení Ducha svatého, nezůstane ve tmě. Kristus řekl: „Kdo chce činit jeho vůli, pozná, zda je mé učení z Boha, nebo mluvím-li sám za sebe.“ Jan 7,17. Každý, kdo přichází ke Kristu, aby jasněji poznal pravdu, bude uspokojen. Kristus mu odhalí tajemství nebeského království a člověk, který touží poznat pravdu, tato tajemství pochopí.—_Perly moudrosti_, p. 15.

---

#### Dodatečné otázky k diskuzi

`Jak bys definoval ateismus?`

`Kde se tu ateismus vzal?`

`Co víš o Velké francouzské revoluci? Co bylo její příčinou?`

`Jak se před touto revolucí projevovala francouzská středověká „církev“?`

`Proč mají ateisté tak silnou potřebu útočit na „Boží slovo“?`

`Jak vnímá současná společnost křesťanství? Proč tomu tak je?`

`Co můžeme udělat pro zlepšení obrazu křesťanství?`

`Jak by měla probíhat misie mezi ateisty?`

`Proč je misie mezi ateisty „běh na dlouhou trať“?`
