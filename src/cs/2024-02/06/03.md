---
title:  'Prorocká časová období'
date:  06/05/2024
---

> <p></p>
> A povolám své dva svědky, ... budou prorokovat tisíc dvě stě šedesát dní. (Zj 11,3)

> <p></p>
> 5Ona porodila dítě, syna, který má železnou berlou pást všechny národy; ale dítě bylo přeneseno k Bohu a jeho trůnu. 6Žena pak uprchla na poušť, kde jí Bůh připravil útočiště, aby tam o ni bylo postaráno po tisíc dvě stě šedesát dní. [...] 14Ale té ženě byla dána dvě mocná orlí křídla, aby mohla uletět na poušť do svého útočiště, kde ukryta před hadem byla zachována při životě rok a dva roky a polovinu roku. 15A had za ní vychrlil ze chřtánu proud vody jako řeku, aby ji smetl. (Zj 12,5.6.14.15)

> <p></p>
> Bude mluvit proti Nejvyššímu a bude hubit svaté Nejvyššího. Bude se snažit změnit doby a zákon. Svatí budou vydáni do jeho rukou až do času a časů a poloviny času... (Da 7,25)

**Osobní studium**

`Porovnej úvodní texty (Zj 11,3; Zj 12,5.6.14.15; Da 7,25). Jaké podobnosti vidíš v popsaných prorockých obdobích?`

Tisíc dvě stě šedesát dní, během nichž budou prorokovat dva svědci oblečení ve smutečních šatech (Zj 11,3), představuje stejné časové období jako dvaačtyřicet měsíců, během nichž budou „pohané“ (ti, kteří jsou proti Boží pravdě) „pustošit svaté město“ (Zj 11,2). Nepřátelé Boha mají šlapat po Boží pravdě 1 260 dní (42 měsíců × 30 dní = 1 260 dní; v apokalyptickém proroctví každý den představuje jeden rok) a dva Boží svědci, Starý a Nový zákon, proti nim během téhož období prorokují.

Jak jsme již poznali (viz 4. lekce), text Da 7,25 říká, že mocnost „malý roh“, která vzejde z rozpadu Římské říše, bude pronásledovat Boží lid „až do času a časů [duál; doslova „dva časy“] a polovinu času“. Výraz „čas“ představuje jeden rok (360 dní). Takže tři a půl času představuje stejné období – tisíc dvě stě šedesát dní.

Ve Zjevení se setkáváme s různými způsoby označení stejného časového období: tisíc dvě stě šedesát dní pronásledování Božího lidu (Zj 12,6); rok a dva roky a polovina roku (Zj 12,14); čtyřicet dva měsíce (Zj 13,5) a konečně dvaačtyřicet měsíců a tisíc dvě stě šedesát dní (Zj 11,2.3). Všechny tyto texty popisují různé pohledy na stejné historické období.

Když se zpochybní autorita Písma, postaví se na jeho místo jiné (lidské) autority. To často vede k pronásledování těch, kteří uznávají Boží slovo. K tomu došlo v době papežské nadvlády od roku 538 do roku 1798, kdy středověká církev upadla do hluboké duchovní temnoty. Na místo Božích přikázání se postavila lidská nařízení. Lidské tradice zastínily jednoduchost evangelia. Římská církev se spojila se světskou mocí, aby rozšířila svou moc nad celou Evropou.

Během tohoto období bylo Boží slovo – jeho dva svědci – oblečeno ve smutečních šatech. Pravda dvou svědků byla skryta pod obrovskou hromadou tradic a rituálů. Tito dva svědci však stále prorokovali; Bible vydávala své svědectví. I uprostřed této duchovní temnoty se Boží slovo zachovalo. Byli lidé, kteří si ho vážili a žili podle jeho přikázání. Ale v porovnání s masami v Evropě jich bylo málo. Valdenští, Jan Hus, Jeroným Pražský, Martin Luther, Ulrich Zwingli, Jan Kalvín, bratři Jan a Charles Wesleyovi a mnoho dalších reformátorů – ti všichni byli podle svého poznání věrni Božímu slovu.

**Aplikace**

`Co je například součástí učení mnoha křesťanských denominací, ačkoli to není založeno na Božím slově, ale na tradici? `

---

#### Další čtení: Vybrané citace od Ellen Whiteové

Historie národů k nám dnes promlouvá. Každému národu a každému jednotlivci určuje Bůh místo ve svém velkém plánu. Lidé a národové jsou dnes zkoušeni olůvkem v ruce toho, jenž je neomylný. Všichni si vlastní volbou určují svůj osud a Bůh řídí vše k splnění svého záměru.\
Proroctví, která dává velké JSEM ve svém slově, se spojují článek za článkem v řetěz událostí, z uplynulé věčnosti do věčnosti budoucí; říkají nám, kde se nacházíme dnes ve sledu věků a co je možno očekávat v budoucnu. Všechno, co proroctví předpovídalo, že se stane až do současné doby, je zaznamenáno na stránkách dějin, a můžeme být jisti, že vše, co má ještě přijít, se splní ve svém pořádku. ...\
Bible, a jen bible, podává přesné vysvětlení těchto věcí. Jsou v ní zjeveny velké závěrečné výjevy dějin našeho světa, události, které již začínají vrhat své stíny; zvuk jejich příchodu způsobuje, že se země třese a lidská srdce se zastavují strachem.—_Proroci a králové_, p. 351.

---

#### Dodatečné otázky k diskuzi

`Koho v tomto proroctví představují žena, dítě a had (drak)?`

`Proč a na jak dlouho musela žena utéci na „poušť“?`

`Proč oněch 1260 dní vykládáme jako 1260 let? Není to omyl?`

`Dva svědci měli prorokovat 1260 dní. Jak se tato předpověď naplnila?`

`Jakým způsobem se středověká církev chovala vůči těm, kdo chtěli žít podle biblických pravidel?`

`Jakou roli v záchraně „dvou svědků“ sehráli reformátoři?`

`Vynález knihtisku stál u nebývalého šíření Bible. Byla to náhoda? Proč?`
