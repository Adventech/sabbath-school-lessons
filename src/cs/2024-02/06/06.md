---
title:  'Vítězná pravda'
date:  09/05/2024
---

> <p></p>
> 15Zatroubil sedmý anděl. A ozvaly se mocné hlasy v nebi: „Vlády nad světem se ujal náš Pán a jeho Mesiáš; a bude kralovat na věky věků.“ 16Čtyřiadvacet starců, sedících na svých trůnech před Bohem, padlo na kolena, klaněli se Bohu a volali: 17„Dobrořečíme tobě, Pane Bože všemohoucí, který jsi a kterýs byl, že ses chopil veliké moci, která ti náleží, a ujal ses vlády. 18Rozzuřily se národy, ale přišel hněv tvůj, čas, abys soudil mrtvé, odměnil své služebníky proroky a všechny, kdo jsou svatí a mají úctu ke tvému jménu, malé i velké; abys zahubil ty, kdo hubili zemi.“ 19Tu se otevřel Boží chrám v nebesích, a bylo v něm vidět schránu jeho smlouvy; rozpoutaly se blesky a rachot hromu, zemětřesení a hrozné krupobití. (Zj 11,15–19)

**Osobní studium**

Navzdory útokům nepřítele Boží dílo na zemi nakonec dospěje k slavnému vyvrcholení. Evangelium je kázáno „obyvatelům země, každé rase, kmeni, jazyku i národu“ (Zj 14,6). Velký spor mezi Kristem a satanem skončí tím, že Kristus úplně porazí mocnosti zla. Boží království zvítězí a hřích bude navždy odstraněn z celého vesmíru. Zjevení 11 začíná satanovým pokusem prostřednictvím Velké francouzské revoluce zničit křesťanství a vykořenit víru v Boha. Tato kapitola však končí vítězstvím Božího království nad mocnostmi zla. Poskytuje povzbuzení všem, kteří procházejí ohnivými zkouškami pro Krista a jeho pravdu.

`Jaké události se podle úvodního textu (Zj 11,15–18) odehrají na konci času, kdy zazní sedmé troubení?`

Vlády nad světem se ujal náš Pán. Kristus je Vítězem. Zlo utrpělo porážku. Ježíš triumfuje a satan prohrává. Spravedlnost vítězí. Pravda vládne. Udělali bychom dobře, kdybychom nezapomínali, že: „Cokoli je postaveno na moci člověka, bude svrženo, avšak to, co je založeno na skále neměnného Božího slova, potrvá navěky.“ (GC 288; VDV 192)

`Přečti si znovu text Zj 11,19. Co viděl Jan v nebi? Proč je obsah tohoto vidění důležitý?`

Možnost vidět Boží chrám v nebi bylo jistě obrovským zážitkem. Když Jan hleděl na svaté místo, uviděl schránu (truhlu; BK) Boží smlouvy. Ve starozákonní svatyni, která byla postavena podle velkého originálu v nebi, byla schrána přikrytá slitovnicí. Zde se zjevovala slavná Boží přítomnost mezi dvěma andělskými postavami. Uvnitř schrány byl Boží zákon. Přestože jsme spaseni pouze milostí prostřednictvím víry, poslušnost Božího zákona odhaluje pravost naší víry. Boží zákon je normou, podle které jsme souzeni (Jk 2,12). Tato skutečnost se stává mimořádně důležitou a aktuální zejména na konci časů (viz Zj 12,17 a Zj 14,12).

**Aplikace**

`Jak k nám dnes promlouvá výrazný kontrast mezi bezbožností během Velké francouzské revoluce a slavným vyvrcholením dějin zobrazeným ve Zjevení 11? `

---

#### Další čtení: Vybrané citace od Ellen Whiteové

Když se Spasitel chystal k odchodu od svých učedníků, utěšoval je ujištěním, že znovu přijde: „Vaše srdce ať se nechvěje… V domě mého Otce je mnoho příbytků… Jdu, abych vám připravil místo. A odejdu-li, abych vám připravil místo, opět přijdu a vezmu vás k sobě.“ Jan 14,1-3. „Až přijde Syn člověka ve své slávě a všichni andělé s ním, posadí se na trůnu své slávy; a budou před něho shromážděny všechny národy.“ Matouš 25,31.32.<br/>
Tehdy bude zlomena dlouhotrvající vláda zla. „Vlády nad světem“ se ujme „Hospodin a jeho Mesiáš; a bude kralovat na věky věků.“ Zjevení 11,15. „I zjeví se Hospodinova sláva a všechno tvorstvo společně spatří, že promluvila Hospodinova ústa.“ „Panovník Hospodin dá vzklíčit spravedlnosti a chvále přede všemi pronárody.“ „V onen den se Hospodin zástupů stane ozdobnou korunou a nádherným věncem pozůstatku svého lidu.“ Izajáš 40,5; 61,11; 28,5.—_Velké drama věků_, p. 201.

Stavíme na Kristu, když plníme jeho slovo. Spravedlivý ještě není ten, kdo má rád spravedlnost, ale kdo spravedlnost koná. Svatost není nějaký blažený pocit, je to výsledek odevzdání se Bohu, plnění vůle nebeského Otce. Když se Izraelci utábořili na hranicích zaslíbené země, nestačilo, aby o Kenaanu jen věděli nebo o něm zpívali. Tím by nikdy nezískali vinice a olivové háje vytoužené země. Mohli si ji skutečně přivlastnit jen tak, že do ní vstoupili. Museli splnit podmínky — projevit živou víru v Boha, přivlastnit si jeho zaslíbení a uposlechnout jeho rozkazy.—_Myšlenky o naději_, p. 85.

---

#### Dodatečné otázky k diskuzi

`Jak nakonec skončí bitva mezi drakem a Beránkem?`

`Proč se v nebi všichni těší na okamžik, až bude zničeno zlo?`

`Jak ti v těžkých životních situacích pomáhá vědomí, že zlo bude poraženo?`

`Jak se ti daří bojovat se zlem, které je usazeno ve tvém nitru? Proč?`

`Jakou taktiku používá drak ve svém tažení proti „dvěma svědkům“ dnes?`

`Proč se do boje proti Bibli přidávají i mnozí teologové?`

`Těšíš se na okamžik, kdy pravda zvítězí a zlo zanikne? Jak se to projevuje ve tvém životě?`

`Poznají na tobě ostatní lidé, že jsi na straně „vítězné pravdy“? Podle čeho?`
