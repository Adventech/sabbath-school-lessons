---
title:  Misijní příběh
date:   05/04/2024
---

#### Sopka, požáry a COVID-19

_Andrew McChesney_

Kubánský misionář Misael Delgado Rodríguez čelil během své první soboty na Kanárských ostrovech velké výzvě. Na bohoslužbu přišlo pouze pět lidí.

Misael se vrhl do misijní práce a navštěvoval bývalé členy církve a další lidi na ostrově La Palma. O měsíc později se radoval z prvního křtu. Pak však COVID-19 pozastavil misijní úsilí a zdálo se, že jeho problémy se znásobily. Na severu ostrova vypukl požár a někteří členové zůstali bez domova. Pak vypukl požár na jihu. Pak vybuchla sopka a obyvatelé ostrova se 85 dní potýkali se zemětřeseními, toxickým plynem a popelem. Dvě sborové rodiny přišli o všechno.

Uprostřed bouří se ale stalo něco úžasného. Rozrostla se víra. Tři roky po Misaelově příjezdu se 45 lidí pravidelně účastnilo sobotních bohoslužeb. Kromě toho bylo sedm lidí pokřtěno, pět se na křest připravovalo a 15 lidí se účastnilo studia Bible. Co se stalo?

Misael řekl, že klíčová byla přímluvná modlitba. "Modlíme se každý den v sedm hodin ráno, ve dvě hodiny odpoledne a v devět hodin večer," řekl. "Každý člen se modlí za pět lidí."

Každé církevní oddělení se také ujalo praktické evangelizace. V rámci jednoho projektu, iniciativy Španělské unie, členové církve telefonicky obvolávali kontakty a nabízeli jim knihu Ellen Whiteové Cesta ke Kristu a související studium bible. Mezi další projekty patřily vzdělávací kurzy na církevní Facebookové stránce zaměřené na potřeby rodin, mladých lidí a malých dětí; dále hudební evangelizace, při níž mladí adventisté pořádali minikoncerty na ulici nebo při návštěvách nemocných a potřebných; pak také program s organizací ADRA, v jehož rámci členové rozdávali kartičky, které bylo možné vyměnit za potraviny v supermarketech; prezentace o zdraví; studium Bible a distribuce knihy Touha věků a dalších knih. O svátcích, jako je Den matek, vkládali členové církve do každé knihy speciální přání.

Církev také otevřela učednickou školu, kde se laici mohli učit, jak evangelizovat, a v domácnostech se pravidelně scházely čtyři malé skupinky.

"Přátelská evangelizace se ukázala jako velmi úspěšná", řekl Misael. V době, kdy byla sopka aktivní, strávili členové církve dva měsíce rozdáváním roušek a literatury se zdravotními informacemi týkajícími se sopek. "Tím se církev stala známou," řekl Misael. "Dokonce mnoho z 15 lidí, kteří se účastnili studia Bible a přišli při výbuchu sopky o všechno přiznali, že je krize přivedla k Bohu", řekl. "Jinak by neměli zájem se o Bohu učit".

Misael se na svou zkušenost z Kanárských ostrovů dívá s radostí. "Začátky byly velmi těžké," řekl. "Hodně jsme toho prožili. Ale výsledky jsou velmi uspokojivé. Viděli jsme, jak nám Bůh požehnal."

_Děkujeme vám za vaše misijní dary při sobotní škole, které pomáhají šířit evangelium na Kanárských ostrovech a po celém světě._