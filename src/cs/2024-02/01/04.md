---
title:  'Zlo na planetě Zemi'
date:  02/04/2024
---

> <p></p>
> 1Nejzchytralejší ze vší polní zvěře, kterou Hospodin Bůh učinil, byl had. Řekl ženě: „Jakže, Bůh vám zakázal jíst ze všech stromů v zahradě?“ 2Žena hadovi odvětila: „Plody ze stromů v zahradě jíst smíme. 3Jen o plodech ze stromu, který je uprostřed zahrady, Bůh řekl: ‚Nejezte z něho, ani se ho nedotkněte, abyste nezemřeli.‘“ (Gn 3,1–3)

**Osobní studium**

Bůh stvořil naši planetu jako dokonalou. Bible říká: „Bůh viděl, že všechno, co učinil, je velmi dobré“ (Gn 1,31). Nikde nebyla žádná stopa hříchu ani zla. Bůh však dal Adamovi a Evě stejnou svobodu volby, jakou dal Luciferovi a ostatním stvořeným bytostem. Nechtěl roboty na zemi o nic víc než v nebi.

Stvořitel udělal všechno pro to, aby ukázal podstatu darované svobody. Do zahrady umístil strom, který nazval „strom poznání dobrého a zlého“. Dal si záležet na tom, aby lidé věděli, co znamená svoboda volby, a chápali, že mají na výběr.

Satan (jako had) v rozhovoru s Evou u stromu poznání dobrého a zlého řekl: „Nikoli, nepropadnete smrti. Bůh však ví, že v den, kdy z něho pojíte, otevřou se vám oči a budete jako Bůh znát dobré i zlé“ (Gn  3,4.5). Jeho argumentace zněla lákavě. Pokud budete jíst z tohoto stromu, vstoupíte do zcela nové úrovně existence a poznání.

Budete nadšeni. Zažijete něco úžasného, o čemž jste dosud neměli ani tušení. Bůh před vámi něco tají. Evo, vezmi si zakázané ovoce a sněz ho!

Když Eva a později Adam podlehli hadovým slovům a pokušení, otevřeli dveře, které Bůh chtěl nechat navždy zavřené. Byla to brána ke hříchu, utrpení, bolesti srdce, nemoci a smrti.

**Jaké následky hříchu sužují celé lidstvo? Co mají tyto texty společného?**

`Gn 3,1–3`

`Ř 3,23`

`Ř 5,12`

Hřích je vzpourou proti Bohu a vede k odloučení od něj. Jelikož Bůh je zdrojem života, odloučení od něj vede ke smrti. Dalšími následky jsou nemoci, bolest a utrpení. Utrpení v našem světě je výsledkem života na planetě zpustošené hříchem. To samozřejmě neznamená, že každé utrpení a každá bolest je následkem nějakého našeho osobního, konkrétního hříchu. Znamená to, že každý z nás je ovlivněn životem na hříchem zničené planetě.

**Aplikace**

`Přečti si Gn 3,15; Lv 5,5.6 a J 1,29. Jaké zaslíbení dal Bůh Adamovi a Evě v zahradě po jejich hříchu? Co jim dalo naději v jejich zoufalství? Jaké zaslíbení a jaké řešení Bůh inicioval v Edenu?`

---

#### Dodatečné otázky k diskuzi

`Kde se Eva a její muž potkali poprvé se „zlem“ v podobě hada?`

`Na jakém místě stál „strom poznání“?`

`Nebyla to od Boha chyba, že dovolil satanovi vstup do ráje? Proč?`

`Věděli naši prarodiče o tom, že jim u tohoto stromu hrozí nebezpečí? Z čeho to můžeme odvodit?`

`Jakým způsobem zaujal ďábel pozornost ženy?`

`Proč ďábel tak rád používá směs pravdy, polopravd a lží?`

`Jak se ďábel pokouší dnes zaujmout nás?`

`Jak je možné, že ďábel tak dobře zná naše slabé stránky?`

`Jak zareagoval Stvořitel na pád našich prarodičů? O čem to vypovídá? `

---

#### Další čtení: Vybrané citace od Ellen Whiteové

I když Bůh stvořil naše prarodiče nevinné a svaté, neomezil je v možnosti nesprávného jednání. Mohl je stvořit bez schopnosti přestoupit jeho požadavky, ale v takovém případě by se jejich charakter nemohl rozvíjet. Jejich služba by nebyla dobrovolná, ale vycházela by z donucení. Dal jim tedy možnost, aby si mohli vybrat — mohou se mu podřídit, nebo odmítnout poslušnost. Než mohli obdržet plné požehnání, které jim chtěl dát, musela být prověřena jejich láska a věrnost.\
V zahradě Eden Bůh dal vyrůst „stromu poznání dobrého a zlého … A Hospodin Bůh člověku přikázal: ‚Z každého stromu zahrady smíš jíst. Ze stromu poznání dobrého a zlého však nejez. V den, kdy bys z něho pojedl, propadneš smrti.‘“ 1. Mojžíšova 2,9.16.17. Bůh si přál, aby Adam s Evou nepoznali zlo. Ze své velké lásky je chtěl ušetřit poznání zla — hříchu a jeho důsledků, úmorné dřiny, úzkostlivé ustaranosti, zklamání a smutku, bolesti a smrti.—_Výchova_, p. 15.