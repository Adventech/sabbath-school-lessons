---
title:  'Nejstarší konflikt'
date:  30/03/2024
---

Počátky velkého sporu mezi dobrem a zlem

### Texty na tento týden
Zj 12,7–9; Ez 28,12–15; Iz 14,12–14; Gn 3,15; J 17,24–26

> <p>Základní verš</p>
> „A strhla se bitva na nebi: Michael a jeho andělé se utkali s drakem. Drak i jeho andělé bojovali, ale nezvítězili, a nebylo již pro ně místa v nebi.“ (Zj 12,7.8)

Je-li Bůh dobrý, proč je svět tak špatný? Jak může Bůh lásky dovolit, aby existovalo tolik zla? Proč se dobrým lidem dějí špatné věci? Tento týden budeme studovat, co říká Bible o odvěkém konfliktu mezi dobrem a zlem. Začneme Luciferovou vzpourou v nebi a budeme zkoumat původ zla a také Boží trpělivost při řešení problému hříchu.

Bůh je Bohem neskonalé lásky. Samotnou podstatou Boha je láska (1J 4,7.8). Všechny jeho skutky jsou skutky lásky (Jr 31,3). Lásku nelze nikomu vnutit a nelze ji od nikoho ani vyžadovat. „Pán Bůh chce pouze službu lásky a lásku nelze vynutit, získat silou či mocí. Lásku probouzí jen láska.“ (DA 22; TV 10)

Odepřít možnost volby znamená zničit schopnost milovat. A bez schopnosti milovat není možné prožívat skutečné štěstí. Bůh si získává naši věrnost svou láskou. Velký spor mezi dobrem a zlem Bůh ukončí a už nikdy nedovolí, aby ve vesmíru vznikl hřích. Božím záměrem je ukázat celému vesmíru, že vždy jednal v nejlepším zájmu svého stvoření. Pohled na svět optikou Boží lásky, ve světle velkého sporu mezi dobrem a zlem, každého z nás ujišťuje, že dobro zvítězí nad zlem a toto vítězství bude konečné.

**Osnova lekce**

Při studiu první lekce se nejprve zaměříme na velký obraz dějinného velkého sporu mezi dobrem a zlem, jenž rámuje historii naší země a tvoří „kulisy“, v nichž dnes žijeme naše životy. Zaměříme se ale nejen na počátek a realitu tohoto sporu, ale i na jeho řešení.

- Zj 12,7–9: Satanova vzpoura vůči Bohu (neděle)
- Zj 12,4: Rozhodnutí andělů připojit se ke vzpouře (pondělí)
- Gn 3,1–3: Rozhodnutí lidí připojit se ke vzpouře (úterý)
- Ga 3,13; 2K 5,21: Kristova oběť jako odpověď na satanova obvinění (středa)
- Žd 4,14–16; 7,24.25: Kristova velekněžská služba a naše záchrana (čtvrtek)

---

#### Dodatečné otázky k diskuzi

`Jaké pocity plní tvé nitro, když přemýšlíš o budoucnosti?`

`S jakými názory na budoucnost se setkáváš u lidí, kteří neznají Bibli?`

`Ovlivňuje Bible tvé vnímání budoucnosti? Jak?`

`Jak bys svému příteli v kostce vysvětlil, o co jde ve „velkém sporu“?`

`Co tě motivuje k tomu, aby ses v tomto sporu postavil na stranu Boha?`

`Jak dlouho podle tvého vnímání proroctví ještě potrvá „velký spor“?`