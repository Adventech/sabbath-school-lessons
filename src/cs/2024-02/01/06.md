---
title:  'Náš Velekněz'
date:  04/04/2024
---

> <p></p>
> 14Protože máme mocného velekněze, který vstoupil až před Boží tvář, Ježíše, Syna Božího, držme se toho, co vyznáváme. 15Nemáme přece velekněze, který není schopen mít soucit s našimi slabostmi; vždyť na sobě zakusil všechna pokušení jako my, ale nedopustil se hříchu. 16Přistupme tedy směle k trůnu milosti, abychom došli milosrdenství a nalezli milost a pomoc v pravý čas. (Žd 4,14–16)

> <p></p>
> 24Ježíšovo kněžství však nepřechází na jiného, neboť on zůstává navěky. 25Proto přináší dokonalé spasení těm, kdo skrze něho přistupují k Bohu; je stále živ a přimlouvá se za ně. (Žd 7,24.25)

**Osobní studium**

To, co pro nás Ježíš udělal na kříži, mu umožňuje přimlouvat se za nás v nebi. Náš vzkříšený Pán je úžasný Velekněz, který nám dává vše, co potřebujeme, abychom byli spaseni a mohli navždy žít v Božím království.

`Jaké ujištění ve světě pokušení, utrpení, nemocí a smrti nám dávají úvodní verše?`

Text říká, že „na sobě zakusil všechna pokušení jako my, ale nedopustil se hříchu“ (Žd 4,15), a dodává: „Přistupme tedy směle k trůnu milosti, abychom došli milosrdenství a nalezli milost a pomoc v pravý čas“ (Žd 4,16).

Jinými slovy, Ježíš nás představuje před vesmírem oblečené v jeho spravedlnosti, spasené jeho smrtí a vykoupené jeho krví. On byl vším, čím jsme měli být my. V Kristu není odsouzení za hříchy naší minulosti. V Kristu je naše vina smazána a díky jeho přímluvné službě jsme vysvobozeni z otroctví hříchu. Řetězy, kterými jsme byli spoutáni, jsou uvolněny a my jsme svobodní.

`Po čem podle veršů J 17,24–26 Kristus touží ve velkém sporu mezi dobrem a zlem?`

„Když byla přinesena velká oběť, vystoupil Kristus na nebesa; pocty andělů však odmítl, dokud nepředloží Otci prosbu: ‚Chci, aby také ti, které jsi mi dal, byli se mnou tam, kde jsem já‘ (J 17,24). Tehdy se s nevýslovnou láskou a mocí nesla z Otcova trůnu odpověď: ‚Ať se mu pokloní všichni andělé Boží!‘ (Žd 1,6). Ježíš zůstal bez poskvrny. Když skončilo jeho ponížení, když přinesl svou oběť, bylo mu dáno jméno nad každé jiné jméno.“ (GC 501.502; VDV 328)

Ježíš chce, abychom s ním byli v nebi. Největší touhou jeho srdce, důvodem jeho smrti a přímluvné služby je zachránit nás. Pokud něco v životě potřebuješ, řekni o tom Ježíši. Tam, kde je smutek, přináší útěchu. Tam, kde je strach, přináší klid. Tam, kde je vina, přináší odpuštění. Tam, kde je slabost, přináší sílu.

**Aplikace**

`Proč se podle tebe Kristus za nás obětoval? Proč máme pro něho tak velkou cenu?`

---

#### Dodatečné otázky k diskuzi

`Jakou roli měl velekněz ve Starém zákoně? K čemu ho Izrael potřeboval?`

`Podle dopisu „Židům“ je Ježíš naším veleknězem. K čemu je to dobré?`

`V čem je Ježíš lepším veleknězem, že byli ti starozákonní?`

`Věříš tomu, že byl Ježíš pokoušen „ve všem“?`

`Prošel Ježíš nějakým pokušením, které nám nehrozí? Jakým?`

`Jak a komu Ježíš „přináší dokonalé spasení“?`

`Co rozhoduje o spasení člověka? Koho Ježíš spasit nemůže?`

`Jsi rád, že můžeš směle přistupovat k trůnu milosti? Proč?`

`Co prožíváš u trůnu milosti? `

---

#### Další čtení: Vybrané citace od Ellen Whiteové

Ten, který vzal na sebe lidskou podobu, soucítí s utrpením lidstva. Kristus nejenže zná každého člověka, jeho zvláštní potřeby a zkoušky, ale zná také všechny situace, které nás dráždí nebo rozčilují a uvádějí do rozpaků. Jeho ruka se laskavě a něžně vztahuje ke každému trpícímu dítěti. Těm, kteří trpí nejvíce, se dostává nejvíce z jeho lásky a soucitu. Kristus cítí s našimi slabostmi. Touží po tom, abychom své zmatky a problémy složili k jeho nohám a nechali je tam.\
Přepadnou-li vás pokušení ve chvíli, kdy se zdá, že se utopíte v starostech, zmatcích a temnotě, vzhlédněte tam, kde jste naposled viděli světlo. Zklidněte se v Kristově lásce a odpočiňte si v jeho ochraně a péči. Když hřích bojuje o nadvládu v srdci, když pocit viny tíží duši a obtěžkává svědomí, když nevíra zatemňuje mysl, pamatujte, že Kristova milost stačí k tomu, aby zvítězila nad hříchem a zahnala tmu. Navážeme-li spojení se Spasitelem, vstupujeme do oblasti pokoje.—_Život naplněný pokojem_, p. 130.