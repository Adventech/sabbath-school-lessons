---
title:  'Luciferův svod'
date:  01/04/2024
---

> <p></p>
> Ocasem smetl třetinu hvězd z nebe a svrhl je na zem. A drak se postavil před ženu, aby pohltil její dítě, jakmile se narodí. (Zj 12,4)

**Osobní studium**

Neexistuje žádné logické vysvětlení toho, proč dokonalý anděl Lucifer dovolil, aby v jeho srdci zakořenila pýcha a žárlivost, které nakonec přerostly ve vzpouru proti svému Stvořiteli. Satanova pýcha se rozvinula do otevřené vzpoury. Obvinil Boha, že je nespravedlivý a že jedná nečestně. Svými pochybnostmi a obviněními nakazil i část andělů.

`Co odhaluje úvodní text (Zj 12,4) o satanově schopnosti lhát? Jaký vliv mělo jeho jednání na ostatní bytosti?`

Když v nebi vypukla válka, andělé se museli rozhodnout, zda budou následovat Ježíše, nebo Lucifera. Jaká byla tato válka? Byla fyzická, byla to válka myšlenek – nebo obojí? Neznáme detaily, ale konflikt byl natolik fyzický, že satan a jeho andělé byli nakonec svrženi „a nebylo již pro ně místa v nebi“ (Zj 12,8.9). Tento boj má tedy i určitý fyzický rozměr.

`O válce v nebi můžeme s určitostí říci, že každý anděl se musel rozhodnout pro Krista, nebo proti němu. Koho budou nebeské bytosti následovat? Čí hlas budou poslouchat? Věrní andělé se rozhodli poslouchat Kristovy láskyplné příkazy, zatímco jedna třetina andělů poslouchala raději hlas Lucifera. Nerespektovali Boha, a přišli tak o své místo v nebi. I dnes stojí každý z nás před rozhodnutím, zda bude na Kristově straně, nebo se postaví proti němu. V této kritické době dějin se musí každý z nás rozhodnout, na jakou stranu se postaví. Kde chceš stát ty?`

**Jakému základnímu principu velkého sporu nás učí uvedené texty?**

`Gn 2,15–17`

`Ex 32,26`

`Joz 24,15`

`1Kr 18,20.21`

`Zj 22,17`

Když Bůh stvořil lidstvo, hluboko do našeho nitra vložil schopnost myslet, uvažovat a rozhodovat se. Podstatou naší existence je schopnost činit morální rozhodnutí. Nejsme jen roboti. Jsme stvořeni k Božímu obrazu. Od zvířat se lišíme tím, že jsme schopni zvažovat svá rozhodnutí a žít podle věčných duchovních principů. Od dob Luciferovy vzpoury v nebi Bůh povolal svůj lid, aby přijal jeho lásku, poslouchal jeho příkazy a sloužil mu.

**Aplikace**

`Co se můžeme naučit z války, který vypukla v nebi? Jak souvisí s tvým osobním bojem se zlem? Pokud satan dokázal oklamat spravedlivé a svaté nebeské bytosti, o co víc hrozí i nám, že se staneme obětí jeho lži?`

---

#### Dodatečné otázky k diskuzi

`Co nám Bible prozrazuje o rozsahu vzpoury proti Stvořiteli?`

`O jakých hvězdách hovoří dnešní biblický text?`

`I andělé, kteří zakoušeli Boží lásku, uvěřili ďáblu. Jak je to možné?`

`Jaké poučení si můžeme vzít z toho, co se stalo v nebi?`

`Proč jsou pýcha a žárlivost tak nebezpečné?`

`Jak se můžeme bránit před pýchou a žárlivostí?`

`Co je to ta schopnost dělat „morální rozhodnutí“, kterou zmiňuje autor?`

`Proč nám dal Bůh schopnost dělat „morální rozhodnutí“?`

`Jsi rád, že máš schopnost dělat „morální rozhodnutí“? Proč? `

---

#### Další čtení: Vybrané citace od Ellen Whiteové

Bytost obdivuhodné síly a slávy se postavila proti Bohu. Pán o Luciferovi říká: „Byl jsi věrným obrazem pravzoru, plný moudrosti a dokonale krásný.“ Ezechiel 28,12. Satan byl strážným cherubem. Přebýval ve světle Boží přítomnosti. Byl nejvyšší ze všech stvořených bytostí a jako první zjevoval vesmíru Boží záměry. Když zhřešil, podváděl ještě zákeřněji a odhalení jeho skutečné povahy bylo vzhledem k postavení, jaké předtím u Otce zastával, ještě těžší.—_Touha věků_, p. 487.