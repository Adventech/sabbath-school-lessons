---
title:  'Válka v nebi'
date:  31/03/2024
---

> <p></p>
> 7A strhla se bitva na nebi: Michael a jeho andělé se utkali s drakem. 8Drak i jeho andělé bojovali, ale nezvítězili, a nebylo již pro ně místa v nebi. 9A veliký drak, ten dávný had, zvaný ďábel a satan, který sváděl celý svět, byl svržen na zem a s ním i jeho andělé. (Zj 12,7–9)

**Osobní studium**

`Co odhaluje úvodní text o svobodě existující v nebi a o původu zla? Jak mohl Bůh reagovat na Luciferovu vzpouru?`

Tyto verše popisují kosmický konflikt mezi dobrem a zlem. Satan a jeho andělé se vzbouřili, bojovali proti Kristu a nakonec byli vyhnáni z nebe. Je opravdu zvláštní, že válka vypukla na tak dokonalém místě, jakým je nebe. Proč se to stalo? Stvořil milující Bůh démonického anděla, který inicioval tento konflikt? Měl tento anděl nějakou fatální chybu, která ho vedla ke vzpouře? Bible jasně vysvětluje původ zla. Odkrývá oponu a vede nás k pochopení podstaty konfliktu mezi dobrem a zlem.

`Porovnej texty Ez 28,12–15 a Iz 14,12–14. Co se dělo v mysli této andělské bytosti, Lucifera? Co vedlo k jeho vzpouře?`

Bůh nestvořil ďábla. Stvořil bytost oslnivého jasu jménem Lucifer. Tato andělská bytost byla dokonalá. Součástí jeho dokonalosti byla svoboda volby, což je základní princip Boží vlády, která se řídí láskou, nikoli nátlakem. Hřích vznikl u Lucifera a stalo se to v nebi. Neexistuje žádné logické vysvětlení ani odůvodnění toho, proč by měl tento dokonalý anděl dovolit, aby se pýcha a žárlivost zakořenily v jeho srdci a přerostly do vzpoury proti jeho Stvořiteli.

Lucifer jako stvořená bytost zatoužil po uctívání, které náleželo pouze Stvořiteli. Zpochybňováním Boží autority si začal uzurpovat Boží trůn. Jeho vzpoura vedla až k otevřené válce v nebi.

Přestože Bůh měl s Luciferem dlouho trpělivost, nemohl mu dovolit, aby svou vzpourou narušil a ohrozil celé nebe. „Nebeská rada se zprvu snažila Lucifera přesvědčit. Boží Syn mu představil velikost, dobrotu a spravedlnost Stvořitele, svatost a neměnnost jeho zákona. Bůh stanovil řád v nebi, a Lucifer by zneuctil svého Stvořitele a zničil sám sebe, kdyby se tímto řádem neřídil. Avšak varování, vyslovené v nekonečné lásce a milosti, vyvolalo jen odpor.“ (GC 494; VDV 323)

**Aplikace**

`Co se můžeme naučit o Božím charakteru podle toho, jak se vypořádal se zlem?`

---

#### Dodatečné otázky k diskuzi

`Jak si představuješ tu nebeskou válku, o které se zmiňuje Zjevení?`

`O co se pokoušel drak? Čeho a proč chtěl dosáhnout?`

`Proč drak se svými spojenci nakonec prohrál?`

`Co si myslíš o tom, že Michael svrhl poražené na naši planetu?`

`Co nám Bible prozrazuje o původu draka?`

`Jak je možné, že zlo vzniklo „v nebi“, v dokonalém prostředí?`

`Proč je dobré znát pravdu a proměně Světlonoše v draka?`

`Neudělal Stvořitel chybu, když dal stvoření „svobodnou vůli“? Proč? `

---

#### Další čtení: Vybrané citace od Ellen Whiteové

Toto podobenství také znázorňuje, jak Bůh jedná s lidmi a s anděly. Satan je podvodník. Když se dopustil prvního hříchu v nebi, ani andělé nepoznali dobře jeho povahu. Proto Bůh neodstranil satana ihned. Kdyby to byl učinil, andělé by nepochopili Boží spravedlnost a lásku. Pochybnosti o Boží dobrotě by jako zlé semeno přinesly hrozné plody hříchu a bídy. Bůh původce zla nezničil, ale dal mu příležitost, aby mohl plně ukázat svou povahu. Bůh po dlouhé věky s bolestí sledoval působení zla. Raději přinesl nekonečnou oběť na Golgotě, ale nechtěl dovolit, aby satan někoho oklamal svými falešnými názory. Nemůžeme odstraňovat plevel bez nebezpečí, že vytrhneme také obilí. Neměli bychom být stejně trpěliví se svými bližními, jako byl Pán nebe a země trpělivý se satanem?—_Perly moudrosti_, p. 34.