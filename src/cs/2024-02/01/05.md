---
title:  'Láska, která dává naději'
date:  03/04/2024
---

> <p></p>
> 13Ale Kristus nás vykoupil z kletby zákona tím, že za nás vzal prokletí na sebe, neboť je psáno: „Proklet je každý, kdo visí na dřevě.“ 14To proto, aby požehnání dané Abrahamovi dostaly v Ježíši Kristu i pohanské národy, abychom zaslíbeného Ducha přijali skrze víru. (Ga 3,13.14)

> <p></p>
> Toho, který nepoznal hřích, kvůli nám ztotožnil s hříchem, abychom v něm dosáhli Boží spravedlnosti. (2K 5,21)

**Osobní studium**

`Adam a Eva zhřešili, a proto je Bůh vyhnal z jejich příbytku, ze zahrady Eden. Od té doby se stala jejich údělem dřina a utrpení. Budou muset trpět a nakonec zemřít bez naděje? Je smrt opravdu konec všeho?`

Poté, co zhřešili, jim Bůh dal zaslíbení zaznamenané v Gn 3,15. V souvislosti se satanem (hadem) řekl: „Mezi tebe a ženu položím nepřátelství, i mezi símě tvé a símě její. Ono ti rozdrtí hlavu a ty jemu rozdrtíš patu.“ Adam s Evou možná v té chvíli ještě úplně nechápali, co to znamená, ale věděli, že mohou znovu doufat, že mají naději. Prostřednictvím potomka ženy přijde jejich vykoupení.

Tím potomkem ženy je samozřejmě Ježíš Kristus (Ga 3,16). Na kříži satan „rozdrtil“ Ježíšovu „patu“. Ježíšovo vítězství je však naší zárukou, že jednoho dne bude „rozdrcena“ hadova hlava (Gn 3,15) a dveře utrpení a smrti, které otevřeli Adam a Eva, se navěky zavřou.

**Co říkají tyto texty o velikosti Kristovy oběti na kříži?**

`Žd 2,9`

`Ga 3,13`

`2K 5,21`

Do našich životů občas přicházejí pochybnosti. Ptáme se, jestli nás Bůh opravdu miluje. Nejlepší je podívat se v tu chvíli na kříž, na trnovou korunu, na hřeby v Kristových rukou a nohou. S každou kapkou krve, kterou Ježíš prolil na Golgotě, Bůh říká: Miluji tě. Nechci být v nebi bez tebe. Ano, zhřešil jsi a prodal ses do rukou nepřítele. Ano, nejsi hoden žít věčně. Ale já jsem zaplatil výkupné, abych tě získal zpět. Když se podíváš na kříž, jsou pochybnosti, jestli tě Bůh miluje, naprosto zbytečné.

Bible mluví o Ježíši, který přišel na tento svět a prožil bolest srdce a zklamání, které prožívá celé lidstvo. Odhaluje Krista, který čelil stejným pokušením jako my – Krista, který zvítězil nad mocnostmi zla. Zvítězil nejen ve svém životě, ale prostřednictvím své smrti na kříži zvítězil i pro každého z nás osobně.

Ježíš, který stvořil vesmír (viz J 1,3), sestoupil z nebe a nejenže přišel do tohoto padlého světa, ale trpěl v něm tak, jak nikdo z nás nikdy nebude trpět (viz Iz 53,1–5). Ježíš to udělal, protože miluje každého z nás. Máme opravdu velký důvod k naději!

**Aplikace**

`Jak Kristus odpověděl na satanova obvinění na kříži? Co dokázala jeho smrt ve světle velkého sporu mezi dobrem a zlem?`

---

#### Dodatečné otázky k diskuzi

`Co a proč by čekalo Adama a Evu, kdyby je Bůh jen vyhnal z ráje?`

`Jaké opatření udělal Stvořitel pro záchranu lidského rodu?`

`Za jakou cenu se Stvořitel rozhodl zachránit člověka?`

`Bůh musel zemřít, abychom my mohli žít. Nešlo to jinak? Proč?`

`Jak bychom asi reagovali, kdyby místo Ježíše zemřel třeba anděl? Pomohlo by nám to v poznání Boží lásky? Proč?`

`Jak rozumíš tomu, že Bůh Ježíše „ztotožnil s hříchem“?`

`Proč dává Ježíšova smrt naději na požehnání i nám, pohanům? `

---

#### Další čtení: Vybrané citace od Ellen Whiteové

Izajášova proroctví o Kristově utrpení a smrti byla srozumitelná a jednoznačná!<br/>
Obrazně bylo předpovězeno i to, jakým způsobem zemře. Tak jako byl vyvýšen bronzový had na poušti, tak měl být vyvýšen i přicházející Spasitel, „aby žádný, kdo v něho věří, nezahynul, ale měl život věčný“ Jan 3,16.<br/>
Ten však, který měl zahynout rukama hříšníků, měl být opět vzkříšen, a zvítězit tak nad hříchem a hrobem. Pod vlivem Božího Ducha opěvuje izraelský žalmista slavné ráno, kdy Spasitel vstane z mrtvých, a radostně dosvědčuje: „V bezpečí přebývá i mé tělo, neboť v moci podsvětí mě neponecháš, nedopustíš, aby se tvůj věrný octl v jámě.“ Žalm 16,9.10.<br/>
Pavel upozorňoval na to, jak úzce Bůh propojil obětní službu s proroctvími poukazujícími na Spasitele, který měl být „jako beránek vedený na porážku“. Mesiáš měl položit svůj život „v oběť za vinu“. Prorok Izajáš, který spatřil dílo smíření s předstihem několika staletí, svědčí o našem Spasiteli jako o Beránku Božím, který „‚vydal sám sebe na smrt a byl počten mezi nevěrníky.‘ On nesl hřích mnohých, Bůh jej postihl místo nevěrných.“ Izajáš 53,7.10.12.—_Poslové Naděje A Lásky_, p. 131.

Při Kristově ukřižování se nepřipojili k davu a nekřičeli: „Ukřižuj ho! Ukřižuj ho!“ Cítili s Ježíšem, protože i on cítil s nimi a dal jim poznat svoji obdivuhodnou moc. Věděli, že je jejich Spasitelem, neboť uzdravil jejich tělo i duši.<br/>
Pozorně poslouchali kázání apoštolů. Boží slovo pronikalo do jejich srdcí a oni pochopili. Stali se nástroji Božího spasení a milosrdenství.—_Touha věků_, pp. 99, 100.