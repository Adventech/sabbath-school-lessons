---
title:  'Zaslíbení jeho návratu'
date:  12/05/2024
---

> <p></p>
> 13Nechceme vás, bratří, nechat v nevědomosti o údělu těch, kdo zesnuli, abyste se nermoutili jako ti, kteří nemají naději. 14Věříme-li, že Ježíš zemřel a vstal z mrtvých, pak také víme, že Bůh ty, kdo zemřeli ve víře v Ježíše, přivede spolu s ním k životu. 15Toto vám říkáme podle slova Páně: My živí, kteří se dočkáme příchodu Páně, zesnulé nepředejdeme. 16Zazní povel, hlas archanděla a zvuk Boží polnice, sám Pán sestoupí z nebe, a ti, kdo zemřeli v Kristu, vstanou nejdříve; 17potom my živí, kteří se toho dočkáme, budeme spolu s nimi uchváceni v oblacích vzhůru vstříc Pánu. A pak už navždy budeme s Pánem. 18Těmito slovy se vzájemně potěšujte. (1Te 4,13–18)

**Osobní studium**

Protestantští reformátoři a poutníci, kteří odešli do Nového světa, toužili po Ježíšově příchodu. Druhý příchod Krista byl pro ně radostnou událostí, kterou dychtivě očekávali. Jan Viklef očekával příchod Krista jako naději církve. Kalvín mluvil o slavném Kristově návratu jako o „nejnadějnější ze všech událostí“. Pro věrné následovníky Krista byl jeho druhý příchod důvodem k radostnému očekávání, ne důvodem k obavám.

**Jakou naději přinášejí tyto texty? Proč byly podle tebe nadějí pro věřící během celého období křesťanství?**

`J 14,1–3`

`1Te 4,13–18`

`Tt 2,11–14`

Je snadné pochopit, proč víra v druhý příchod Krista dávala křesťanům, kteří četli Bibli, tak velkou radost a naději. Bude konec nemocí, utrpení a smrti. Skončí chudoba, nespravedlnost a útlak, spory, konflikty i všechny války. Bible popisuje budoucí svět míru, štěstí a trvalého společenství mezi Kristem a všemi vykoupenými.

„Příchod Pána pánů byl ve všech dobách nadějí jeho věrných následovníků. Slib, že opět přijde, který Spasitel dal při loučení na Olivové hoře, byl pro učedníky příslibem skvělé budoucnosti; dávalo jim to radost a naději, kterou jim nemohly vzít ani těžkosti a strádání. V dobách útlaku a perzekuce byl ‚příchod velkého Boha a našeho Spasitele blaženou nadějí‘. Když zarmoucení křesťané v Tesalonice pochovávali své milované, kteří doufali, že se dožijí příchodu Pána Ježíše, připomínal jim jejich učitel, apoštol Pavel, zmrtvýchvstání, ke kterému dojde při příchodu Spasitele. Tehdy mrtví v Kristu vstanou a spolu s živými budou uchváceni, aby se potkali s Pánem v oblacích. ‚A pak už navždy budeme s Pánem. Těmito slovy se vzájemně potěšujte.‘ (1Te 4,16–18)“ (GC 302; VDV 202.203)

**Aplikace**

`V čem spočívá důležitost druhého příchodu pro naši víru? Jak souvisí se vzkříšením? Proč bychom bez druhého příchodu byli „nejubožejší ze všech lidí“ (viz 1K 15,15–19)? `

---

#### Další čtení: Vybrané citace od Ellen Whiteové

Za jednu z nejdůležitějších biblických zpráv lze považovat zvěst o Ježíšově druhém příchodu, kdy dokončí dílo záchrany člověka. Boží lid, který musí tak dlouho putovat „údolím stínu smrti“, dostává radostnou naději v zaslíbení o příchodu Pána, který je „vzkříšení a život“ a který přijde, aby „přivedl vyhnance domů“. Učení o druhém příchodu Ježíše Krista je základní myšlenkou Písma. Od chvíle, kdy první lidé museli odejít z ráje, čekají věřící na příchod slíbeného zachránce, který zvítězí nad jejich odpůrcem a uvede je znovu do ztraceného ráje. Už v dávných dobách očekávali věřící slavný příchod Mesiáše — jako naplnění své naděje.—_Velké drama věků_, p. 200.

Tato velká pravda povzbuzovala Boží věrné následovníky ve všech dobách... Náš Pán slíbil svým učedníkům: „Odejdu-li, abych vám připravil místo, opět přijdu a vezmu vás k sobě.“ Jan 14,3. Laskavý a soucitný Spasitel předvídal, jak budou jeho následovníci osamělí a zarmoucení, proto přikázal andělům, aby je potěšili ujištěním, že se vrátí tak, jak odešel do nebe. Když učedníci pozorně hleděli vzhůru, aby zachytili poslední pohled na Pána, kterého milovali, slyšeli tato slova: „Muži z Galileje, co tu stojíte a hledíte k nebi? Tento Ježíš, který byl od vás vzat do nebe, znovu přijde právě tak, jak jste ho viděli odcházet.“ Skutky 1,11. Poselství andělů v nich vzbudilo novou naději. Učedníci „se s velikou radostí navrátili do Jeruzaléma, byli stále v chrámě a chválili Boha“. Lukáš 24,52.53. Neradovali se proto, že Pán Ježíš od nich odešel, a tedy zůstali sami, aby bojovali se zkouškami a pokušeními světa, ale proto, že je andělé ujistili, že se Ježíš Kristus opět vrátí.—_Velké drama věků_, p. 225.

Mravní úroveň korintských věřících upadala a byli mezi nimi i takoví, kteří opustili základní věroučné body. Někteří zašli tak daleko, že popírali učení o vzkříšení. Tomuto odpadnutí čelil Pavel zcela jasným svědectvím, jímž poskytl nesporný důkaz o Kristově vzkříšení. Prohlásil, že po své smrti byl Kristus „vzkříšen třetího dne podle Písem, ukázal se Petrovi, potom Dvanácti. Poté se ukázal více než pěti stům bratří najednou; většina z nich je posud na živu, někteří však již zesnuli. Pak se ukázal Jakubovi, potom všem apoštolům. Naposledy ze všech se… ukázal i mně.“ 1. Korintským 15,4-8. ...\
Apoštol obrátil pozornost korintských bratří k onomu vítěznému ránu, kdy budou vzkříšeni všichni zesnulí svatí, aby už navždy žili se svým Pánem.—_Poslové Naděje A Lásky_, pp. 183, 184.

---

#### Dodatečné otázky k diskuzi

`Proč chce Pavel, abychom znali pravdu „údělu těch, kdo zesnuli“?`

`Jsi rád, že znáš pravdu o vzkříšení z mrtvých? Proč je dobré to vědět?`

`Ve které době dojde ke vzkříšení a jak to vše proběhne?`

`Proč k této radostné události může dojít až po návratu JK na naši Zemi?`

`Návratu JK bude předcházet „Boží soud“. Jak je tedy možné, že je Ježíšův návrat pro křesťany radostnou událostí?`

`Těšíš se na Ježíšův návrat? Proč?`

`Jak bys tuto událost přiblížil člověku, který není věřící? Co můžeme udělat pro to, aby se nevěřící této zprávě nesmáli, ale začali o ní přemýšlet?`
