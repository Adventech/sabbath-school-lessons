---
title:  'Dva tisíce tři sta večerů a jiter'
date:  15/05/2024
---

> <p></p>
> 13Slyšel jsem, jak jeden svatý mluví. Jiný svatý se toho mluvícího otázal: „Jak dlouho bude platit vidění o každodenní oběti a o vzpouře, která pustoší a dovoluje šlapat po svatyni i zástupu?“ 14Řekl mi: „Až po dvou tisících a třech stech večerech a jitrech dojde svatyně spravedlnosti.“ (Da 8,13.14)

**Osobní studium**

William Miller si všiml, že události předpovídané proroky se v průběhu dějin přesně uskutečňovaly: čtyři sta let vyměřených pro Abrahamovy potomky, čtyřicet let putování Izraele po poušti, sedmdesát let izraelského zajetí a Danielových sedmdesát prorockých týdnů let určených Izraeli (Gn 15,13; Nu 14,34; Jr 25,11; Da 9,24).

**Co nám tyto verše říkají o Božím plánu pro čas prvního příchodu?**

`Mk 1,15`

`Ga 4,4`

`Ř 5,6`

Když Miller studoval proroctví a porovnával jednotlivé biblické texty, došel k závěru, že pokud v celém Písmu existuje nějaký Boží časový plán, pak Bůh musí mít také nějaký rozvrh, pokud jde o druhý příchod našeho Pána.

`Jaká událost se měla podle Da 8,13.14 odehrát na konci dvou tisíc tří set večerů a jiter?`

William Miller přijal populární názor, že slova „dojde svatyně spravedlnosti“ znamenají očištění země ohněm. Usilovně studoval Písmo, aby pochopil událost tak ohromného významu. Objevil spojení mezi Da 8 a Da 9. V Danielovi 8. kapitole dostal anděl pokyn, aby muži vidění vysvětlil (Da 8,16). Na konci kapitoly zůstala nevysvětlená jen jediná část vidění (viz Da 8,27) – a to právě část o dvou tisících třech stech dnech. Později se anděl vrátil k Danielovi a prohlásil: „Danieli, nyní jsem vyšel, abych ti posloužil k poučení“ (Da 9,22; viz také Da 9,23.25–27). To mu mělo pomoci nejen časově zařadit vidění o dvou tisících třech stech dnech, ale také pochopit význam předpovídaných událostí.

Víme o tom na základě popisu toho, co se dělo. Nejprve zazněla výzva Danielovi: „Pochop to slovo a rozuměj vidění“ (Da 9,23), a pak zazněla slova anděla: „Sedmdesát týdnů let je stanoveno tvému lidu a tvému svatému městu“ (Da 9,24). Slovo přeložené jako „stanoveno“ doslova znamená „odříznuto“. Sedmdesát týdnů, tedy čtyři sta devadesát let, má být „odříznuto“. Ale od čeho? Souvisí to očividně s viděním o dvou tisících třech stech dnech. Je to totiž jediná část Daniela 8. kapitoly, které Daniel nerozuměl a kterou mu nyní přišel anděl vysvětlit.

Počáteční bod období sedmdesáti týdnů byl v Písmu stanoven jasně: „Od vyjití slova o navrácení a vybudování Jeruzaléma…“ (Da 9,25). Miller na základě toho věděl, že kdyby objevil toto datum, mohl by znát přesný začátek období sedmdesáti týdnů, a tím pochopit i proroctví o 2 300 večerech a jitrech.

**Aplikace**

`Uvažuj o úsilí, s jakým William Miller studoval Písmo. Měl jsi i ty podobné období? Co jsi tehdy zjistil? `

---

#### Další čtení: Vybrané citace od Ellen Whiteové

Bůh promlouval ke světu v symbolech a předobrazech, oslovoval lidi prostřednictvím přírody, patriarchů a proroků. Oni však potřebovali slyšet poučení ve svém jazyce. Musel k nim promluvit Posel smlouvy. Jeho hlas musel zaznít v jeho chrámu. Kristus musel přijít a promluvit naprosto jasně a srozumitelně. On jako Zdroj pravdy musel oddělit pravdu od všeho, co k ní lidé přidali a čím ji zatemnili. Bylo třeba jasně a srozumitelně vyložit zásady Boží vlády, plán vykoupení a podstatu Starého zákona. ...\
Čas se naplnil.—_Touha věků_, pp. 20, 22.

„Až po dvou tisících a třech stech večerech a jitrech dojde svatyně spravedlnosti (očištění).“ Podle pravidla, které přijal, že Písmo se musí vysvětlovat jen Písmem, Miller zjistil, že den v symbolických proroctvích představuje rok (4. Mojžíšova 14,34; Ezechiel 4,6). Pochopil, že období 2 300 prorockých dnů neboli skutečných let sahá daleko za konec židovského období, a nemůže se tedy týkat židovské svatyně. Miller převzal všeobecně rozšířený názor, že v křesťanské době je svatyní celá země, a proto proroctví porozuměl tak, že očištění svatyně předpověděné v knize Daniel 8,14 znamená očištění země ohněm při druhém příchodu Ježíše Krista. Důsledně pak vyvodil, že kdyby mohl být přesně určen výchozí bod pro období 2 300 prorockých dnů, mohl by být přesně stanoven i čas druhého příchodu Pána Ježíše. „Tak by se zjistila doba velkého závěru, čas, kdy současný stav ‚se vší svou pýchou a mocí, okázalostí a marností, zkažeností a útlakem skončí,‘ kdy bude ze země odňata kletba, smrt zahubena a kdy Pán odmění své služebníky proroky a všechny, kdo jsou svatí a mají úctu k Božímu jménu, a kdy zahubí ty, kdo hubili zemi.“—_Velké drama věků_, p. 216.

---

#### Dodatečné otázky k diskuzi

`Čeho si všiml William Miller, když studoval biblická proroctví?`

`Znáš nějaká proroctví, která se už naplnila? Připomeň nám je.`

`K čemu dospěl William Miller při studiu knihy Daniel?`

`Co mají na mysli NZ pisatelé, když hovoří o „naplnění času“?`

`Proč věříme tomu, že i návrat Ježíše Krista nastane, až se naplní čas?`

`K čemu mělo dojít po 2300 večerech a jitrech?`

`Jak si Miller vyložil „očištění svatyně“?`

`Proč Bůh dopustil, aby se Millerovi stal tento omyl, který později dovedl spoustu zklamaných lidí k tomu, že Ježíše opustili?`
