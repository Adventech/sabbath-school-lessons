---
title:  'Motivováni nadějí'
date:  11/05/2024
---

Očekávání Kristova návratu v průběhu dějin

### Texty na tento týden
1Te 4,13–18; Mt 24,27.30.31; 2Pt 1,19–21; Da 8,14; Da 9,20–27; Ezd 7,7–13

> <p>Základní verš</p>
> „V onen den se bude říkat: ‚Hle, to je náš Bůh. V něho jsme skládali naději a on nás spasil. Je to Hospodin, v něhož jsme skládali naději, budeme jásat a radovat se, že nás spasil.‘“ (Iz 25,9)

Druhý příchod Ježíše Krista je jedním z ústředních témat Písma. Je to zlatá nit, která se táhne posvátnými stránkami Bible. Jeden učenec odhadl, že ve Starém zákoně se nachází 1845 zmínek o Kristově druhém příchodu. Ve dvou set šedesáti kapitolách Nového zákona je více než tři sta zmínek o návratu Krista. Třiadvacet z dvaceti sedmi knih Nového zákona mluví o této velké události.

Poté, co reformace v Evropě ztroskotala a zabrzdily ji rozdělení a spory, protestantismus zapustil kořeny v Novém světě (později se z něj staly Spojené státy americké), kde se mnozí snažili pozvednout prapor pravdy, včetně pravdy o druhém příchodu.

Patřil mezi ně i baptistický farmář William Miller. Během svého studia Bible došel k závěru, že Ježíš přijde brzy, dokonce ještě během jeho života. Začal toto poselství kázat, a tím odstartoval mohutné hnutí. Přestože toto hnutí čelilo velkému zklamání, mnohým lidem zpřístupnilo biblické pravdy, které jsou důležité i dnes.

Tento týden budeme zkoumat, proč myšlenka druhého příchodu Krista naplňovala věřící radostí v průběhu staletí a jak se můžeme my sami připravit na tuto velkou událost.

**Osnova lekce**

Při studiu této lekce se zaměříme na Kristův návrat jako naději, která provázela křesťany po celá staletí. Zvláštní pozornost bude věnována biblickým proroctvím o Kristově návratu, z jejichž pochopení se zrodilo společenství adventistů sedmého dne.

- 1Te 4,13–18: Kristův návrat jako naděje na vzkříšení a věčný život (neděle)
- Sk 1,9–11: Kristův návrat jako reálná událost (pondělí)
- 1Pt 1,10.11: Důležitost pochopení prorocké zvěsti (úterý)
- Da 8 a 9: Proroctví o 2 300 prorockých letech a době konce (středa a čtvrtek)

---

#### Dodatečné otázky k diskuzi

`O jakém dni hovoří text z knihy proroka Izajáše?`

`Proč je tento den tak důležitý pro každého, kdo uctívá Stvořitele?`

`Jak je možné, že na tento den středověké křesťanství pozapomnělo?`

`V které době si křesťané začali znovu připomínat návrat Ježíše Krista?`

`Co víš o muži, který se jmenoval William Miller?`

`Proč Bůh dopustil, aby Millerovi následovníci zažili velké zklamání?`

`Jaké poučení si můžeme vzít z tohoto „velkého zklamání“?`
