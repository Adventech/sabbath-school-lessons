---
title:  'Očekávání Kristova příchodu'
date:  13/05/2024
---

> <p></p>
> 9Po těch slovech byl před jejich zraky vzat vzhůru a oblak jim ho zastřel. 10A když upřeně hleděli k nebi za ním, jak odchází, hle, stáli vedle nich dva muži v bílém rouchu 11a řekli: „Muži z Galileje, co tu stojíte a hledíte k nebi? Tento Ježíš, který byl od vás vzat do nebe, znovu přijde právě tak, jak jste ho viděli odcházet.“ (Sk 1,9–11)

**Osobní studium**

Přestože protestantští reformátoři věřili v doslovný, viditelný, slyšitelný a slavný návrat Krista, chápání této biblické pravdy se postupně měnilo. Populární kazatelé v 19. století učili, že Kristus přijde, aby založil své království na zemi a zahájil tisíc let míru. To vedlo k duchovní letargii a lhostejnosti k duchovním hodnotám.

Ani Kristovi učedníci nejprve nepochopili podstatu Mesiášova příchodu. Mysleli si, že přijde jako vítězný generál, který zlomí jho římského otroctví. Nevnímali ho jako někoho, kdo je vysvobodí z odsouzení a okovů hříchu. Proto nedokázali pochopit ani význam a podstatu jeho příchodu.

**Co nás tyto verše učí o tom, jak se náš Pán vrátí?**

`Sk 1,9–11`

`Zj 1,7`

`Mt 24,27.30.31`

Když Kristus přišel poprvé a narodil se jako bezbranné dítě v betlémských jeslích, jen velmi málo lidí rozpoznalo jeho příchod. Když však přijde podruhé, „každé oko“ ho uvidí přicházet. Každé ucho uslyší troubení ohlašující jeho návrat. Každá lidská bytost na zemi uvidí jeho slávu. Nemusíme se bát, že se necháme oklamat. Písmo objasňuje události týkající se jeho návratu.

„Za jednu z nejdůležitějších biblických zpráv lze považovat zvěst o Ježíšově druhém příchodu, kdy dokončí dílo záchrany člověka. Boží lid, který musí tak dlouho putovat ‚údolím stínu smrti‘, dostává radostnou naději v zaslíbení o příchodu Pána, který je ‚vzkříšení a život‘ a který přijde, aby ‚přivedl vyhnance domů‘. Učení o druhém příchodu Ježíše Krista je základní myšlenkou Písma. Od chvíle, kdy první lidé museli odejít z ráje, čekají věřící na příchod slíbeného zachránce, který zvítězí nad jejich odpůrcem a uvede je znovu do ztraceného ráje.“ (GC 299; VDV 201)

Luther Warren, jeden z raných adventistických průkopníků, říkával mladým lidem: „Jediný způsob, jak být připraven na příchod Krista, je připravit se a zůstat připraven.“ Poselství o Kristově brzkém návratu je naléhavou výzvou pro každého z nás. Prozkoumejme své srdce a upřímně zhodnoťme svůj duchovní život. Jsme povoláni žít zbožně. Ve světle slávy Kristova návratu není prostor pro apatii a váhání.

**Aplikace**

`Jaké povzbuzení nacházíme v Písmu v souvislosti s tím, jak Kristus přijde (viz 1Te 5,2–5; Žd 9,28)?`

---

#### Dodatečné otázky k diskuzi

`Jak rozumíš termínu „očekávání“?`

`Co cítili první křesťané, když viděli Ježíše, jak jim mizí v oblacích?`

`Co poradili andělé těm, kteří hleděli k nebi?`

`Jak si představuješ návrat Ježíše Krista? Jaký bude?`

`Proč je dobré vědět, že druhý příchod bude doslovný, viditelný, slyšitelný a také slavný? Před jakým nebezpečím nás to chrání?`

`V čem spočívá příprava na tuto slavnou událost?`
