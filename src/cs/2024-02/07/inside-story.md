---
title:  Misijní příběh
date:   17/05/2024
---

#### Odemykání srdcí

_F. Edgar Nunes_

Jednu sobotu se dva syrští uprchlíci zúčastnili bohoslužby v kanadském sboru Církve adventistů sedmého dne v Kingstonu, ležícím v provincii Ontario. Jako pastor sboru se raduji z každého návštěvníka, ale možnost přivítat matku a dceru, které patří k jinému světovému náboženství, byla pro mne čest. Jak se o nás dozvěděly? Kdo je pozval na naši bohoslužbu?

Ukázalo se, že dávno předtím, než vkročily do našeho sboru, se se syrskými uprchlíky spřátelila jedna z členek sboru, Shirley.

Shirley má velké srdce pro cizince, zejména pro uprchlíky, a vítá lidi s vřelým úsměvem, který bourá bariéry. Ráda pomáhá, jak jen může, a lidé jsou dojati její laskavostí a soucitem. Ochotně přijímají její pozvání na rodinné večeře a letní pikniky. Syrská matka a dcera, Eman a Heba, přijaly Shirleyino pozvání na sobotu do sboru.

Po bohoslužbě jsme se setkali před modlitebnou. Eman a Heba vypadaly, že jsou rády, že si mohou popovídat, a ochotně přijaly mou nabídku, že se za ně budu modlil. Poté jsem se jich zeptal, zda by měli zájem o výtisk Janova evangelia v arabštině, který vytiskla Kanadská biblická společnost.

"Neurazím se, když řeknete 'ne'," řekl jsem.

Matka knihu přijala se slovy: "Věříme, že Ježíš je prorok, takže si tu knihu přečteme".

O několik dní později mi Shirley zavolala a zeptala se, zda mluvím "súdánsky".

"Mám ještě jednu rodinu z Afriky, kterou bych chtěla, abys navštívil," řekla.

Shirleyina upřímná láska a vřelost k cizincům stále odemyká srdce. Její příklad nás inspiruje k následování Kristovy metody. "Jedině Kristova metoda přinese skutečný úspěch v oslovování lidí. Spasitel se stýkal s lidmi jako ten, kdo touží po jejich dobru. Projevoval jim své sympatie, sloužil jejich potřebám a získával si jejich důvěru. Pak je vyzval: 'Následujte mě.' " (Ellen G. Whiteová, The Ministry of Healing, s. 143.)

Shirley se stýká s lidmi, naslouchá jim, slouží jim a projevuje jim nezištnou lásku a přijetí, čímž boří i ty nejhrozivější bariéry. I my můžeme jít od srdce k srdci, jak to Shirley dělá každý den.

Ježíš řekl: "Podle toho všichni poznají, že jste moji učedníci, budete-li mít lásku jedni k druhým" (Jan 13,35). Láska, která odhaluje, že jsme jeho učedníci, je stejnou silou, která otevírá srdce cizích lidí a pohání je k uvažování o tom, aby se stali jeho učedníky.
