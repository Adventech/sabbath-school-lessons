---
title:  '„Mohutný hlas“'
date:  20/06/2024
---

> <p></p>
> 1Potom jsem viděl jiného anděla, jak s velikou mocí sestupuje z nebe; a země byla ozářena jeho slávou. 2Zvolal mohutným hlasem: „Padl, padl veliký Babylón a stal se doupětem démonů, skrýší všech nečistých duchů a každého zlověstného a nenáviděného ptáka; 3neboť vínem Božího hněvu pro smilství té nevěstky byly opojeny všecky národy, králové světa s ní smilnili a bohatí kupci země bohatli z její rozmařilosti a přepychu.“ 4A slyšel jsem jiný hlas z nebe: „Vyjdi, lide můj, z toho města, nemějte účast na jeho hříších, aby vás nestihly jeho pohromy. 5Neboť jeho hříchy se navršily až k nebi a Bůh nezapomněl na jeho viny.“ (Zj 18,1–5)

**Osobní studium**

`Co říkají tyto verše o dokončení Božího díla na zemi?`

Zj 18,1–4

Žd 2,14

Mt 24,14

Anděl oznamující pád Babylóna má „velkou moc“. Podobně jako andělé ze Zj 14, i tento anděl představuje lidské posly. Je to anděl, který zjevuje Boha tak věrně, že „země byla ozářena jeho slávou“. Řecké slovo pro moc (autoritu) v Novém zákoně je exouse. Často odkazuje na Kristovo vítězství nad mocnostmi zla. Ježíš používá toto slovo v Matoušově evangeliu při vyslání svých učedníků. Ježíš dává svým učedníkům „moc nad nečistými duchy“, kteří představují mocnosti zla (Mt 10,1). Posílá je v Boží moci, aby zvítězili v boji dobra se zlem. Ve „velkém pověření“ Ježíš opět posílá učedníky jako ten, kdo má veškerou „moc na nebi i na zemi“. A právě v této moci mají učedníci jít, aby získávali další učedníky ze všech národů, aby je křtili a vyučovali (Mt 28,18.19).

Novozákonní církev byla naplněna mocí Ducha svatého a šla vpřed v moci živého Krista, který ve svém životě a smrti zvítězil nad mocnostmi zla. Právě takové působení církve mohlo „rozzářit zemi“ Boží slávou. Během několika let se Kristově církvi podařilo hlásat evangelium v celém tehdy známém světě (Ko 1,23).

Na konci času bude Duch svatý vylit v takové síle, že se to nedá přirovnat k ničemu, co známe z minulosti. Evangelium se bude nesmírně rychle šířit do všech částí země. Za den se obrátí tisíce lidí a Boží milost a pravda ovlivní celou planetu. Tímto způsobem nejen zazní celému světu varování, ale také evangelium, které přináší naději.

„Kristovi následovníci budou radostně zvěstovat Boží poselství – po celém světě budou varování šířit tisíce lidí. Budou se dít zázraky, nemocní budou uzdravováni; věřící budou provázet znamení a zázraky.“ (GC 611.612; VDV 396)

**Aplikace**

`Co brání tomu, aby byl vylit Duch svatý, aby byl seslán „pozdní déšť“ a aby zaznělo volání „mohutného hlasu“? Role jednotlivce se může zdát malá. Co však může každý z nás udělat, když budeme otevření a vnímaví vůči Duchu svatému? `

---

#### Další čtení: Vybrané citace od Ellen Whiteové

Kristus jim říká: „Co tu stojíte celý den nečinně?“ A dodává: „Jděte i vy na mou vinici.“ Matouš 20,6.7. Proč na tuto výzvu nereaguje mnohem více lidí? Mohou se snad vymluvit na to, že nejsou kazatelé? Měli by pochopit, že kromě práce kazatelů je zde mnoho úkolů, které musí vykonat tisíce posvěcených laických členů.
Bůh již dlouho čeká, až celou církev ovládne duch služby, až pro něj každý bude pracovat podle svých schopností. Až členové Boží církve dokončí zvěstování evangelia na bílých místech doma i v zahraničí, splní úkol, jímž byli pověřeni. Brzy nato bude celý svět varován a Pán Ježíš se vrátí na tuto zemi v moci a velké slávě. „Toto evangelium o království bude kázáno po celém světě na svědectví všem národům, a teprve potom přijde konec.“ Matouš 24,14.—_Poslové Naděje A Lásky_, p. 63.

---

#### Dodatečné otázky k diskuzi

`S jakou mocí zazní závěrečné „evangelium“?`

`Jan píše, že „země byla ozářena jeho slávou“. Jak tomu rozumíš?`

`Proč potřebuje svět slyšet o tom, že „Babylón padl“?`

`Koho Bůh oslovuje „vyjděte z něho lide můj“? Kde se tento lid nachází?`

`Jak bychom se měli chovat k těm, kdo jsou zatím v Babylónu?`

`Můžeme se i my stát součásti Babylónu? Pokud ano, jak?`

`V jakém duchu máme nést toto poselství? Co by z našich slov měli cítit ti, které se snažíme oslovit?`
