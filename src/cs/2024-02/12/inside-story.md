---
title:  Misijní příběh
date:   21/06/2024
---

#### Oslovení rusky mluvících

_Andrew McChesney_

Ukrajinec Vadym Krynyčnyj se přestěhoval do Portugalska, kde instaloval klimatizační zařízení. O dvě desetiletí později sloužil potřebám ukrajinských uprchlíků jako pastor ruskojazyčného sboru ve Španělsku.

Jak se to stalo?

„Začínali jsme jen s několika členy, ale náš sbor se stal centrem vlivu pro mnoho lidí,“ říká 44letý Vadym. „Je to Boží požehnání.“

Po odchodu z Ukrajiny Vadym a jeho žena Alina založili v Portugalsku úspěšnou firmu na výrobu klimatizací a získali portugalské občanství.

Po 12 letech nového života se však jejich cesta náhle změnila, když byli požádáni, aby pomohli nově příchozí rodině, která neuměla portugalsky. Vadym a Alina pozvali tuto rusky mluvící rodinu, aby s nimi chodila do sboru, a rodina také přijala nabídku na společné studium Bible. O tři měsíce později rodina odevzdala svá srdce Ježíši při křtu.

Vadym a Alina byli nadšeni a hledali další rusky mluvící, kterým by pomohli. Za 18 měsíců vytvořili domácí sbor o 20 lidech. Vadym kázal každou sobotu a Alina dohlížela na hudbu. „V sobotu večer jsme byli vyčerpaní z celodenních aktivit,“ řekl Vadym. „Ale byli jsme naplněni nevýslovným uspokojením, radostí a štěstím.“

Manželé cítili, že je Bůh volá k novému úkolu. Jejich jedinou touhou bylo získávat duše pro Boží království. Zavřeli svůj podnik a přestěhovali se na adventistickou univerzitu v Sagunto v sousedním Španělsku. Vadym o čtyři roky později promoval jako magistr teologie.

Vadym vytvořil skupinu dvaceti rusky mluvících, kteří se každou sobotu odpoledne scházeli ke studiu Bible, zatímco on pracoval jako pastor v nástupní praxi ve Valencii, městě nedaleko univerzity. Ti kdo navštěvovali skupinu byli zváni do sboru. Zanedlouho se bohoslužeb pravidelně účastnilo asi 10 z nich a sobotní odpolední skupina se stále rozrůstala. „Všimli jsme si, že lidé mají potřebu scházet se s vlastní jazykovou skupinou,“ řekl Vadym.

Když počet rusky mluvících členů sboru dosáhl 26, zrodil se ve Valencii ruskojazyčný sbor s podporou Církve adventistů ve Španělsku a Interevropské divize, jejíž území zahrnuje Španělsko.

„Naší představou bylo sloužit všem rusky mluvícím lidem bez ohledu na to, zda jsou či nejsou ruskými občany, a přivést je k Ježíši,“ řekl Vadym. „Bůh nám v našem poslání bohatě požehnal.“

_Vaše dary třinácté soboty příští sobotu pomůžou šířit evangelium v Euroasijské divizi, kde žije mnoho rusky mluvících lidí. Děkujeme, že plánujete štědré dary. Tento misijní příběh se uzavře příští týden._
