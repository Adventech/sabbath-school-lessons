---
title:  'Zapečetěni pro nebe'
date:  17/06/2024
---

> <p></p>
> 1Potom jsem viděl, jak se čtyři andělé postavili do čtyř úhlů země a bránili všem čtyřem větrům, aby žádný z nich nevál na zemi ani na moře ani na jakékoli stromoví. 2A hle, jiný anděl vystupoval od východu slunce; v ruce držel pečetidlo živého Boha a mocným hlasem volal na ty čtyři anděly, jimž bylo dáno škodit zemi i moři: 3„Neškoďte zemi, moři ani stromoví, dokud neoznačíme služebníky našeho Boha na jejich čelech!“ (Zj 7,1–3)

**Osobní studium**

V nadcházející krizi uctívání Hospodina se věrný Boží lid nepoddá nátlaku světa (Zj 14,12). Věrní budou zapečetěni Duchem svatým (Ef 4,30), a proto budou pevně stát. V dávných dobách potvrzovala pravost úředních dokumentů pečeť. Byla charakteristickým a jedinečným znamením majitele. Jelikož poslední konflikt se soustředí na uctívání a Boží autoritu zjevenou v jeho zákoně, je namístě očekávat, že součástí Božího zákona bude i pečeť a my ji budeme moci najít (viz Iz 8,16).

`Jaké charakteristiky pečeti jsou součástí přikázání o sobotě (Ex 20,8–11)?`

Ve čtvrtém přikázání můžeme jasně pozorovat tři prvky autentické, důvěryhodné pečeti:

1.	Jméno toho, kterému pečeť patří: „den odpočinutí Hospodina, tvého Boha“.
2.	Jeho titul: Hospodin je představen jako Stvořitel, který „učinil“.
3.	Oblast jeho vlády: „nebe i země, moře a všechno, co je v nich“.

Pečeť se někdy v Bibli nazývá také znamením (Ř 4,11). Slova pečeť a znamení jsou zaměnitelné. Sobota, která se nachází v srdci Božího zákona, je jeho pečetí a znamením. Současně se stává i centrálním tématem posledního konfliktu v otázce pravého uctívání (Ez 20,12.20; Zj 12,17).

`Porovnej texty Zj 7,1–3 a Zj 14,1 s verši Zj 13,16.17. Kde je umístěna Boží pečeť a kde znamení šelmy? V čem spočívá rozdíl?`

Boží pečeť dostávají věrní na čelo. Čelo je symbolem mysli a představuje vědomé rozhodnutí člověka.

Znamení šelmy dostávají lidé buď na čelo, nebo na ruku. Taková symbolika ukazuje, že lidé na základě vlastního rozhodnutí buď přijali satanovy lži, nebo se jen svým jednáním přizpůsobují falešnému uctívání, aby se vyhnuli hrozbě smrti.

Ďábel nenávidí ty, kteří poslouchají Boha. Velký spor vyvrcholí, když drak (satan) povede válku s posledními z Božího lidu, kteří „zachovávají Boží přikázání a věrnost Ježíši“ (Zj 14,12). Tito lidé jsou pevní ve své věrnosti Kristu.

**Aplikace**

`Proč je každodenní věrnost Hospodinu klíčem k tomu, abychom byli připraveni na příchod závěrečné krize? `

---

#### Další čtení: Vybrané citace od Ellen Whiteové

Zachovávání soboty nezavádí přikázání jako něco nového, protože bylo ustanoveno již při stvoření. Sobotu nutno zachovávat na památku díla Stvořitelova. Přikázání ukazuje Boha jako Stvořitele nebe a země a tím odlišuje pravého Boha od všech nepravých bohů. Všichni, kdož zachovávají sedmý den, tím dávají najevo, že uctívají Hospodina. Tak je sobota znamením, že člověk patří Bohu, pokud bude žít člověk na zemi, aby mu sloužil. Čtvrté přikázání je mezi všemi desíti jediné, v němž se uvádí jméno Zákonodárce a jeho titul. Je to jediné přikázání, v němž je udáno, jaká moc vydává zákon. Tak v sobě zahrnuje pečeť Boží, již Bůh vtiskl svému zákonu na důkaz jeho pravosti a závaznosti.—_Patriarchové a proroci_, p. 222.

---

#### Dodatečné otázky k diskuzi

`Jak bys vysvětlil malému dítěti, co je to pečeť a k čemu slouží?`

`Kdo nám dává pečeť, která přináší jistotu, že budeme „v nebi“?`

`Jak se projeví naše „zapečetění“ v praktickém životě?`

`Proč je potřeba, abychom byli zapečetěni Bohem?`

`Jakou roli hraje v tomto zapečetění náš vztah k sobotě?`

`Proč bude hrát náš vztah k sobotě v budoucnu ještě důležitější roli?`

`Proč je důležité věřit ve stvoření?`
