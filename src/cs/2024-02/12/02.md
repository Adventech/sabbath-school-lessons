---
title:  'Věrnost Bohu a jeho Slovu'
date:  16/06/2024
---

> <p></p>
> 16Nedali jsme se vést vymyšlenými bájemi, ale zvěstovali jsme vám moc a slavný příchod našeho Pána Ježíše Krista jako očití svědkové jeho velebnosti. 17On přijal od Boha Otce čest i slávu, když k němu ze svrchované slávy zazněl hlas: Toto jest můj milovaný Syn, v něm jsem nalezl zalíbení. 18A tento hlas, který vyšel z nebe, jsme my slyšeli, když jsme s ním byli na svaté hoře. 19Tím se nám potvrzuje prorocké slovo, a činíte dobře, že se ho držíte; je jako svíce, svítící v temném místě, dokud se nerozbřeskne den a jitřenka vám nevzejde v srdci. 20Toho si buďte především vědomi, že žádné proroctví v Písmu nevzniká z vlastního pochopení skutečnosti. 21Nikdy totiž nebylo vyřčeno proroctví z lidské vůle, nýbrž z popudu Ducha svatého mluvili lidé, poslaní od Boha. (2Pt 1,16–21)

**Osobní studium**

`Přečti si verše Př 23,23; J 8,32 a J 17,17. Jaká důležitá myšlenka zaznívá v těchto textech?`

Po celé věky byl velký spor bojem mezi pravdou a bludem. Satan je „lhář a otec lži“ (J 8,44). Ježíš je původcem vší pravdy. On dokonce prohlásil: „Já jsem ta cesta, pravda i život“ (J 14,6). Pravdu, která nás osvobozuje od satanových podvodů, najdeme v Božím slově. Bible odhaluje satanovu strategii a ukazuje Boží plány. Písmo je světlem našim nohám (Ž 119,105). Žalmista říká: „Kam tvá slova proniknou, tam vzchází světlo, nezkušení nabývají rozumnosti“ (Ž 119,130). Potom dodává: „To hlavní v tvém slovu je pravda...“ (Ž 119,160).

`Jaké ujištění nám dává apoštol v úvodních verších (2Pt 1,16–21) v souvislosti s proroctvími? Jakou ilustraci používá, aby ukázal důležitost Božího prorockého slova?`

„Nedali jsme se vést vymyšlenými bájemi...“ (2Pt 1,16). Proroctví Božího slova osvětlují cestu před námi. Pomáhají nám odlišit pravdu od bludu. Bez Bible bychom byli ponecháni rozmarům lidských názorů a snadno bychom se nechali oklamat. „Zatímco Pán vede svůj lid k Písmu, aby jej ochránil před vlivem falešných učitelů a před klamnou mocí démonských duchů, satan se všemi prostředky snaží lidi odvést od pravého poznání – nepřeje si, aby se drželi Bible a rozuměli jejím naučením, protože ta odhalují jeho klamy. [...] Brzy se před námi rozprostře poslední velký klam; antikrist vyrukuje s úžasnými zázraky. Klam bude do té míry podobný pravdě, že jej bude možné rozeznat jen pomocí Písma; každé tvrzení a každý zázrak je proto třeba prověřovat Písmem. [...] Pouze ti, kdo opevní svou mysl biblickým učením, obstojí v posledním velkém boji. Každý bude vyzkoušen, zda poslouchá Boha více než lidi. Rozhodná chvíle je už velmi blízko. Držíme se pevně neměnného Božího slova? Jsme skutečně připraveni stát na straně Božích přikázání a víry v Ježíše Krista?“ (GC 593.594; VDV 385)

**Aplikace**

`Uvažuj o otázce v citátu výše. Co nám umožní obstát v konečné krizi? Co nás odvádí od studia Božího slova? Jak bychom mohli dělat kompromisy s pravdou pro získání osobního potěšení? `

---

#### Další čtení: Vybrané citace od Ellen Whiteové

Spravedlnost znamená konat správné věci. Proto budou všichni souzeni podle svých skutků. V našich činech se projevuje naše povaha. Skutky ukazují, je-li víra pravá. Nestačí jen věřit, že Ježíš Kristus neklamal a že náboženství Bible není chytře vymyšlenou pohádkou. Můžeme věřit, že jméno Pána Ježíše je jediným jménem pod nebem, ve kterém můžeme být spaseni, a přesto jej nemusíme ještě vírou přijmout za svého osobního Spasitele. Nestačí jen přijímat pravdu teoreticky, nestačí pouze vyznávat Krista a zapsat své jméno do seznamu členů církve. „Kdo zachovává jeho přikázání, zůstává v Bohu a Bůh v něm; že v nás zůstává, poznáváme podle toho, že nám dal svého Ducha.“ „Podle toho víme, že jsme ho poznali, jestliže zachováváme jeho přikázání.“ 1. Janův 3,24; 2,3. To je projev pravého obrácení. Žádné vyznání nám není nic platné, pokud se Kristus neprojevuje v našich skutcích spravedlnosti.—_Perly moudrosti_, p. 160.

---

#### Dodatečné otázky k diskuzi

`Jak bys popsal „věrnost Bohu“? Jak se projevuje v praktickém životě?`

`Proč je třeba se už dnes učit věrnosti Bohu?`

`Jakou roli v té věrnosti Bohu hraje Bible?`

`Co jsou to ty vymyšlené báje, o kterých se zmiňuje apoštol Petr?`

`Co je to „prorocké slovo“?`

`Jak se můžeme „držet“ prorockého slova?`

`Jak rozeznáme pravého proroka od toho falešného?`

`Proč má ďábel tak velký zájem na tom, abychom začali zpochybňovat Bibli?`
