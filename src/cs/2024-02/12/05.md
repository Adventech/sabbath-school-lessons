---
title:  'Časný a pozdní déšť'
date:  19/06/2024
---

> <p></p>
> 21Neboj se, země, jásej a raduj se, neboť veliké věci vykoná Hospodin. 22Neboj se, dobytku na poli, stepní pastviny se zazelenají, strom zase ponese ovoce, fíkovník a réva vydají úrodu. 23Jásejte, synové Sijónu, radujte se z Hospodina, svého Boha, neboť vám dá učitele spravedlnosti a jako na začátku vám sešle hojnost dešťů podzimních i jarních. 24Humna budou plná obilí, lisy budou přetékat moštem a čerstvým olejem. (Jl 2,21–24)

**Osobní studium**

`Prostuduj úvodní verše Jl 2,21–24 a také Sk 2,1–4.41–47. Jaká předpověď se naplnila v prvním století? Jaký vliv to mělo na církev?`

Vylití Ducha svatého o Letnicích velmi silně „odstartovalo“ činnost rané církve. Tři tisíce lidí se obrátily za jediný den. Skutky apoštolů zaznamenávají mnoho zázraků Boží proměňující milosti: „Ale mnozí z těch, kteří slyšeli Boží slovo, uvěřili, takže jich bylo již na pět tisíc“ (Sk 4,4). Na začátku se shromáždilo sto dvacet věřících, ti se modlili a pak se začaly dít zázraky. Církev se velmi rychle rozrostla o tisíce věřících. „Také mnoho kněží přijalo víru“ (Sk 6,7). Ano, i mnozí kněží se stali následovníky Ježíše.

Když začali být učedníci v Jeruzalémě krutě pronásledováni, rozprchli se a „začali kázat evangelium všude, kam přišli“ (Sk 8,4). Křesťanská společenství začala vznikat „v celém Judsku, Galileji a Samaří“ (viz Sk 9,31). Po svém obrácení apoštol Pavel hlásal Krista v celém Středomoří. Někteří Židé v Tesalonice se stavěli proti evangeliu, o křesťanech však vydali svědectví o účinnosti jejich působení, když o nich řekli, že jsou to ti, „kteří pobouřili celý svět“ (Sk 17,6). Mocí Ducha svatého se za poměrně krátkou dobu dostalo učení o Kristu do celého tehdy známého světa. Je to velké svědectví o tom, čeho církev pod vedením Ducha svatého dosáhla. Jóelova předpověď o raném dešti se naplnila o Letnicích a pozdní déšť dopadne s ještě větší silou, aby připravil pozemskou úrodu na závěrečnou sklizeň.

**Jak bude podle těchto veršů dokončeno Boží dílo na zemi?**

`Za 4,6`

`Za 10,1`

`Oz 6,3`

`Jk 5,7.8`

Pojmy „raný“ („podzimní“) a „pozdní“ („jarní“) déšť jsou převzaty z izraelského zemědělského cyklu. Za raný déšť se pokládalo období dešťů na podzim, které bylo důležité pro vyklíčení semene. Pozdní déšť byl součástí jarního období a měl zajistit dozrání úrody. Proroci převzali ilustraci z přírody, aby tak popsali dílo a působení Ducha svatého při zvěstování evangelia. „Tak jako Pán seslal ‚raný déšť‘ ve vylití Ducha svatého na počátku kázání evangelia, aby vzácné semeno mohlo vzklíčit, tak i na závěr dá ‚pozdní déšť‘, aby úroda uzrála. [...] Velké dílo evangelia neskončí menším projevem Boží moci, než jakým se vyznačoval jeho začátek. Proroctví, která se splnila při seslání raného deště na počátku křesťanských dějin, se znovu splní v pozdním dešti na konci křesťanských dějin.“ (GC 611.612; VDV 395.396)

**Aplikace**

`Co očekáváš ty osobně od vylití Ducha svatého v době konce? Jak v této souvislosti vnímáš období „pozdního“ deště? Je třeba čekat na něco, co se bude dít až v budoucnosti, nebo můžeš tuto zkušenost prožívat „teď“? `

---

#### Další čtení: Vybrané citace od Ellen Whiteové

Musíme stejně horlivě prosit o vylití Ducha svatého, jako učedníci v době letnic. Jestliže jej oni potřebovali tehdy, pak mnohem více jej potřebujeme my dnes.\
Seslání Ducha svatého na církev je očekáváno v budoucnosti, ale on je církvi darován již nyní. Usilujte o něj, modlete se za něj a důvěřujte mu. Tento dar potřebujeme a nebesa čekají, aby jej mohla seslat.\
Míra Ducha svatého, jakou obdržíme, bude úměrná naší touze po něm, víře v něj a tomu, jak použijeme poznání a vědění, které nám bylo dáno.\
Málo žádáme Pána ve svých prosbách o dar Ducha svatého. Bůh si přeje, abychom jej zahrnuli těmito prosbami a abychom je přednášeli daleko důrazněji.—_Poslední dny planety země_, pp. 110, 111.

---

#### Dodatečné otázky k diskuzi

`V jaké době napsal Jóel zaslíbení z dnešního úvodního biblického textu?`

`Proč se ani my nemáme bát, ale máme jásat?`

`Jakou roli hrál v izraelském zemědělství podzimní a jarní déšť?`

`Kdy se naplnilo Jóelovo proroctví o „podzimním dešti“?`

`Proč potřebovala církev na počátku své existence „déšť“ z nebe?`

`Jakou roli tehdy sehrál „Duch svatý“, který sestoupil na církev a její členy?`

`Proč máme očekávat „jarní déšť“?`

`Jak se můžeme na tento déšť připravit?`
