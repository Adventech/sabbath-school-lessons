---
title:  'Koho uctíváme?'
date:  18/06/2024
---

> <p></p>
> 13A činí veliká znamení, dokonce i oheň z nebe nechá před zraky lidí sestoupit na zem. 14Bylo jí dáno dělat znamení ke cti první šelmy a svádět jimi obyvatele země; rozkazuje obyvatelům země, aby postavili sochu té šelmě, která byla smrtelně zraněna mečem, a přece zůstala naživu. 15Je jí dáno, aby do sochy té šelmy vdechla život, takže ta socha mluvila a vydala rozkaz, že zemřou všichni, kdo před ní nepokleknou. 16A nutí všechny, malé i veliké, bohaté i chudé, svobodné i otroky, aby měli na pravé ruce nebo na čele cejch, 17aby nemohl kupovat ani prodávat, kdo není označen jménem té šelmy nebo číslicí jejího jména. (Zj 13,13–17)

**Osobní studium**

V posledních dnech bude dramatickým způsobem vrcholit velký spor o uctívání. Koho budeme uctívat: Stvořitele, nebo šelmu a její obraz? Neexistuje žádná střední cesta. První anděl ze Zjevení 14 lidí vybízí: „Poklekněte před tím, kdo učinil nebe, zemi, moře i prameny vod“ (Zj 14,7). Ke zdůraznění nebeské výzvy třetí anděl odhaluje hrozné následky uctívání šelmy, kdy každý, kdo se bude klanět šelmě, „bude pít víno Božího rozhorlení, které Bůh nalévá neředěné do číše svého hněvu“ (Zj 14,10).

Stvoření je základním důvodem pro správné uctívání (Zj 4,11). Protože Bůh „vše stvořil“ (Ef 3,9), satan Stvořitele nenávidí a pokouší se prostřednictvím pozemských mocností odstranit sobotu, památku stvoření (Da 7,25). Nadcházející konflikt o Boží zákon se zaměřuje na to, kdo má autoritu. Pokud se satanovi podaří zamezit uctívání soboty, prohlásí, že jeho autorita je větší než Boží. Aby toho dosáhl, satan se pokusí přesvědčit nebo přimět celý svět, aby přijal falešnou sobotu.

Dnes si možná nedokážeme úplně představit, že by se něco takového opravdu mohlo stát. Už jsme si však ukázali, že se svět dnes mění opravdu dramaticky. Krize kolem onemocnění covidu-19 nás naučila, že z večera do rána se náš svět může změnit v úplně jiné místo. I když neznáme přesné detaily, které povedou k závěrečné krizi a k přijímání znamení šelmy, můžeme mít alespoň hrubou představu, jak se něco takového může uskutečnit. Svět je nesmírně nestabilní a díky technologiím, které jsou dnes k dispozici, se to, před čím Bible varuje, může stát mnohem rychleji, než jsme ochotni si připustit.

`Jaké konkrétní tresty jsou podle úvodního textu (Zj 13,13–17) uvaleny na ty, kteří nepřijmou znamení šelmy?`

Ti, kteří odmítnou následovat šelmu a její obraz a zůstanou věrni Kristu, budou čelit ekonomickým postihům a také hrozbě smrti. Lidé zůstávají takoví, jací byli vždy, zkažení, prahnoucí po moci a uchylující se k násilí. A i když nevíme, jak přesně se vyvinou závěrečné události, nemělo by být příliš obtížné představit si pronásledování na konci času. Přestože jsou následující slova v Janově evangeliu napsána ve zcela jiném kontextu, mnohé naznačují. Když apoštol charakterizuje Ježíše, ve svém svědectví napsal, že Kristus „nepotřeboval, aby mu někdo o někom říkal svůj soud. Sám dobře věděl, co je v člověku“ (J 2,25).

**Aplikace**

`Uvažuj o zkaženosti lidstva a o zlu, které jsou lidé schopni udělat. Jak to vysvětluje možné vyhrocení a kulminaci závěrečných událostí? Co by nás měla tato smutná pravda naučit o ochraně vlastního srdce?`

---

#### Dodatečné otázky k diskuzi

`Jak rozumíš termínu uctívání? Koho můžeme uctívat?`

`Komu (čemu) se dnes klaní lidé ve tvém okolí?`

`Proč je důležité uctívat tu správnou osobu?`

`Co nám hrozí, když budeme uctívat někoho (něco) jiného než Stvořitele?`

`Jaký je zásadní rozdíl mezi Stvořitelem a stvořením?`

`Jakým tlakům budou vystaveni ti, kdo v budoucnu odmítnou uctívat šelmu?`

`Proč se šelma uchýlí k nátlaku a násilí?`

`Jaký „cejch“ ponesou ti, kdo se rozhodnou uctívat šelmu?`

`Jak poznáme ty, kdo ponesou Boží pečeť?`
