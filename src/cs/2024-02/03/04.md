---
title:  'Boží slovo jako pravda'
date:  16/04/2024
---

> <p></p>
> 15Neprosím, abys je vzal ze světa, ale abys je zachoval od zlého. 16Nejsou ze světa, jako ani já nejsem ze světa. 17Posvěť je pravdou; tvoje slovo je pravda. (J 17,15–17)

> <p></p>
> Nyní vás svěřuji Bohu a slovu jeho milosti, které má moc vás proměnit a dát vám podíl mezi všemi, kdo jsou posvěceni. (Sk 20,32)

**Osobní studium**

`Porovnej úvodní texty (J 17,15–17; Sk 20,32). Co říkají Ježíš a apoštol Pavel v souvislosti s naší ochranou před satanovými podvody?`

Bible je neomylným zjevením Boží vůle. Představuje nebeský plán na záchranu lidstva. Pavel na jiném místě píše: „Veškeré Písmo pochází z Božího Ducha a je dobré k učení, k usvědčování, k nápravě, k výchově ve spravedlnosti...“ (2Tm 3,16). To znamená, že celá Bible „pochází z Božího Ducha“. Nejen některé části anebo některé části více než jiné. Celou Bibli musíme přijímat jako Boží slovo. V opačném případě se doširoka otevírají dveře pro lži a podvody, které nás odvádějí od Boha.

Bible jasně odhaluje nekonečnou Boží lásku v kontextu velkého sporu. Odhaluje také satanské bludy a podvody. Ďábel nenávidí Boží slovo a během staletí se ze všech sil snaží zničit jeho vliv.

`Vždyť co bychom věděli o plánu spasení bez Bible? Pochopili bychom něco o Ježíšově narození, životě, učení a o jeho službě? Byli bychom bez Písma schopni pochopit hloubku Kristovy oběti, slávu jeho zmrtvýchvstání, sílu jeho přímluvné služby a majestát jeho návratu?`

Všechny klíčové pravdy týkající se spasení nám zjevuje, připomíná a zdůrazňuje Boží slovo. Jen ono musí být základní normou a rozhodujícím kritériem pro pochopení celé Boží pravdy.

Proto musíme bojovat proti všem možným pokusům podkopat autoritu Písma. Nebezpečné jsou i postoje těch, kteří sice slovy vyznávají velkou lásku k Bibli, ale zároveň vyvolávají pochybnosti o její inspiraci a původu. Je tragické, že pod vlivem současného myšlení se mnozí teologové a křesťané natolik zaměřují na lidskou stránku Písma, že Bible se v jejich očích stává téměř výlučně lidským slovem a ztrácí svůj Božský původ a autoritu. Tvrdí, že Bible je dílem králů, pastevců, rybářů, kněží, básníků a dalších, kteří vyjadřovali své chápání a představy o Bohu, přírodě a skutečnosti nejlépe, jak to ve své době dokázali.

Opravdu to tak bylo? Pokud by to byla pravda, proč bychom se my, kteří žijeme ve 21. století, měli vůbec zajímat o to, co si tito lidé mysleli? A už vůbec nedává smysl, proč by se právě jejich myšlenky měly stát základem naší naděje na věčnost.

**Aplikace**

`Přečti si verše Ž 119,105.116.130.133.160. Co říká žalmista o významu Božího slova v plánu spasení? Jak tyto texty formují náš pohled na Písmo?`

---

#### Dodatečné otázky k diskuzi

`O jakém „slovu“ hovoří Ježíš?`

`Jaký vliv má na život křesťana Bible – Boží slovo?`

`Proč se satan tak usilovně snaží, abychom přestali číst Bibli?`

`O čem mluví Pavel, když zmiňuje slovo „jeho milosti“? Proč je třeba, aby byla pravda vždy spojena s milostí?`

`Co se stává s naším svědectvím, když z něho vypustíme Boží milost?`

`Co si myslíš o pravdě? Kdo ji má? Proč?`

`Proč můžeme „mít“ pravdu, jen když budeme „mít“ Syna – Ježíše Krista?`
