---
title:  'Boj o mysl člověka'
date:  18/04/2024
---

> <p></p>
> 3Je-li přesto naše evangelium zahaleno, je zahaleno těm, kteří spějí k záhubě. 4Bůh tohoto světa oslepil jejich nevěřící mysl, aby jim nevzešlo světlo evangelia slávy Kristovy, slávy toho, který je obrazem Božím. 5Vždyť nezvěstujeme sami sebe, nýbrž Krista Ježíše jako Pána, a sebe jen jako vaše služebníky pro Ježíše. 6Neboť Bůh, který řekl „ze tmy ať zazáří světlo“, osvítil naše srdce, aby nám dal poznat světlo své slávy ve tváři Kristově. (2K 4,3–6)

**Osobní studium**

`Uvažuj o úvodním textu (2K 4,3–6). Jak rozumíš tomu, že „bůh tohoto světa oslepil jejich nevěřící mysl...“ (2K 4,4)? V čem je jejich mysl oslepena? Co je opakem slepoty? Jak se to může stát?`

Řecké slovo pro „mysl“ v této pasáži je noéma. Doslova to znamená naše vnímání nebo mentální schopnosti. „Boj mezi Kristem a satanem je bojem o mysl lidí (Ř 7,23.25; 12,2; 2K 3,14; 11,3; Fp 2,5; 4,7.8). Satanovým hlavním cílem je zaslepit nebo zatemnit lidskou mysl. Dělá to tak, že člověka odvádí od studia Božího slova. Narušuje schopnost mysli tím, že ji zahlcuje a zcela zaměstnává věcmi tohoto života a vede ji k pýše a vyvyšování sebe.“ (6BC 854)

Nedostatek poznání u těch, kteří budou ztraceni, nespočívá v tom, že by nemohli vědět. Vzniká proto, že nechtějí vědět. Měli mnoho příležitostí poznat pravdu, ale rozhodli se nevěřit a satan jim zaslepil oči. Satanovo království je královstvím temnoty. „Evangelium je jediný způsob, jak odhalit satanovy nekalé plány a podvody. Jen díky evangeliu mohou lidé spatřit cestu z temnoty do světla.“ (6BC 854) Podstatou novozákonního poselství je život, smrt a vzkříšení Ježíše Krista. On je jádrem evangelia a ústředním bodem Písma. Celá Bible o něm svědčí (J 5,39).

`Jak verše J 1,4.5.9.14 popisují Ježíše?`

Během prvních staletí křesťanské církve byli věřící zcela oddáni Kristu jako tomu, který byl světlem v jejich temnotě. Byli vykoupeni jeho milostí, proměněni jeho mocí a motivováni jeho láskou. Ani smrt nemohla zlomit jejich pouto věrnosti Kristu. Díky světlu evangelia rozpoznali ďáblovy podvody. Kristus měl vždy muže a ženy, kteří se z jeho milosti odvážně postavili za jeho pravdu. V prvních staletích zazářilo v temnotě světlo Kristovy lásky, milosti a pravdy.

**Aplikace**

`Co ti pomáhá mít mysl otevřenou pro pravdy evangelia?`

---

#### Dodatečné otázky k diskuzi

`„Boj o mysl člověka“. Jak si ho představuješ?`

`Pavel o některých lidech píše, že Bůh „oslepil jejich nevěřící mysl“. Kdo je příčinou tohoto „oslepení“? Proč?`

`Může i nám hrozit, že Bůh oslepí i naši „nevěřící mysl“? Kdy a proč?`

`Proč Bůh osvítil „naše srdce“? Máme na tom nějakou „zásluhu“? Jakou?`

`Můžeme pomoci lidem, jejichž srdce ještě není „osvíceno“? Pokud ano, jak?`

`Co je jádrem evangelia, které přináší světlo těm, kdo po něm touží? `

---

#### Další čtení: Vybrané citace od Ellen Whiteové

I dnes se lidé velmi horlivě snaží získat pozemské hodnoty. Jsou naplněni sobeckými a ctižádostivými myšlenkami. Chtějí získat majetek, věhlas nebo moc, a proto kladou lidské zvyky, tradice a požadavky nad požadavky Boží. Poklady Božího slova pro ně zůstávají skryté. ... \
„Je-li přesto naše evangelium zahaleno, je zahaleno těm, kteří spějí k záhubě. Bůh tohoto světa oslepil jejich nevěřící mysl, aby jim nevzešlo světlo evangelia slávy Kristovy, slávy toho, který je obrazem Božím.“ 2. Korintským 4,3.4.\
Spasitel viděl, že se lidé plně oddali honbě za pozemským ziskem a zapomněli na věčné hodnoty. Chtěl tento stav změnit. Chtěl zlomit omamné kouzlo, které člověka ochromuje... Pán Ježíš představoval hříšnému lidstvu lepší svět, na který pozapomněli, aby si znovu uvědomili, že existují i věčné hodnoty. Vedl je na práh věčnosti ozářené nepopsatelnou Boží slávou a ukazoval jim nebeský poklad.—_Perly moudrosti_, pp. 50, 51.