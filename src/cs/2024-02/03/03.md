---
title:  'Draví vlci'
date:  15/04/2024
---

> <p></p>
> 26Proto vám v tento den prohlašuji před Bohem, že mou vinou nikdo nezahyne, 27neboť jsem vám oznámil celou Boží vůli a nic jsem nezamlčel. 28Dávejte pozor na sebe i na celé stádo, ve kterém si vás Duch svatý ustanovil za strážce, abyste byli pastýři Boží církve, kterou si Bůh získal krví vlastního Syna. 29Vím, že po mém odchodu přijdou mezi vás draví vlci, kteří nebudou šetřit stádo. 30I mezi vámi samými povstanou lidé, kteří povedou scestné řeči, aby strhli učedníky na svou stranu. 31Buďte proto bdělí a pamatujte, že jsem se slzami v očích po tři roky ve dne v noci každému z vás neustále ukazoval cestu. 32Nyní vás svěřuji Bohu a slovu jeho milosti, které má moc vás proměnit a dát vám podíl mezi všemi, kdo jsou posvěceni. (Sk 20,26–32)

**Osobní studium**

`Jaká konkrétní varování dal v úvodních verších apoštol Pavel církevním představitelům v Efezu v souvislosti s přicházejícím odpadlictvím (Sk 20,26–32)?`

Cílem Pavlovy rady bylo připravit církev na přicházející události. V těchto pasážích popisuje velké obavy, které cítí. Apoštola znepokojuje, že mezi věřící vniknou „draví vlci, kteří nebudou šetřit stádo“ (Sk 20,29). Jinými slovy, věřící budou čelit silnému pronásledování, které bude působit zevnitř církve. Své obavy vyjádřil apoštol slovy: „I mezi vámi samými povstanou lidé, kteří povedou scestné řeči, aby strhli učedníky na svou stranu“ (Sk 20,30).

Do církve se skutečně vkradly bludné nauky. Nepravdivé doktríny nahradily věčné pravdy a v církvi začaly převládat pohanské praktiky. Ve čtvrtém a pátém století se do křesťanské církve nenápadně vplížily kompromisy, pravděpodobně omlouvané odstraněním překážek pro rozvoj misie. Výsledkem však byl nebezpečný odklon od pravdy Božího slova.

`Přečti si 2Te 2,7–12. Jak apoštol Pavel popisuje blížící se odpadnutí? Jak se projeví?`

Pavlova slova, že „ta nepravost již působí“ (2Te 2,7), jsou velmi důležitá. Dokonce i v Pavlově době totiž docházelo k postupnému odklonu od pravdy Božího slova, pokud šlo o poslušnost Božího zákona. Toto postupné odpadnutí pokračovalo i v pozdějších stoletích.

V protikladu k ustanovením druhého přikázání se součástí křesťanského uctívání staly modly. Po tisíciletí byly modly v popředí všech pohanských náboženství. Aby bylo křesťanství přijatelnější pro pohany přicházející do křesťanské církve, byla pohanská božstva postupně přijata v církvi prostřednictvím jejich transformace na takzvané „svaté“. Neděle, den uctívání boha slunce, byla postupně přijata za den křesťanské bohoslužby pod záminkou připomínání si Ježíšova zmrtvýchvstání. Tento falešný den odpočinku, který nemá v Písmu oporu, převládá i v současnosti.

**Aplikace**

`Jaké kompromisy se dnes stávají součástí života církve? Jaké kompromisy jsi v pokušení dělat ty sám? Proč je nebezpečné míchat pravdu a blud?`

---

#### Dodatečné otázky k diskuzi

`Před jakým nebezpečím varoval Pavel své spoluvěřící?`

`Jak mohl Pavel vědět, co se stane po jeho odchodu?`

`Koho měl na mysli, když psal o vlcích, kteří přijdou zvenčí?`

`Jak se jeho slova naplnila?`

`Jaké nebezpečí hrozí církvi zevnitř? Proč?`

`Jak si představuješ tu bdělost, o které Pavel píše?`

`Koho Bůh vydává do moci klamu? Proč to dělá?`

`Které bludy se v církvi objevily ve 4. a 5. století?`
