---
title:  'Světlo svítí ve tmě'
date:  13/04/2024
---

4. a 5. století – období kompromisů v církvi

### Texty na tento týden
J 8,44; Př 23,23; Sk 20,26–32; 2Te 2,7–12; Ž 119,105.116.130.133.160; Př 16,25; 2K 4,3–6

> <p>Základní verš</p>
> „Ježíš jim řekl: ‚Ještě jen na malou chvíli je světlo mezi vámi. Dokud máte světlo, neustávejte v cestě, aby vás nepřekvapila tma; kdo chodí ve tmě, neví, kam jde.‘“ (J 12,35)

Ve Zjevení je ďábel zobrazen jako drak a had (Zj 12,9). Je drakem, protože touží zničit Boží lid, a hadem, protože používá své mazané lži, aby všechny oklamal. V letech následujících po Kristově smrti byly tisíce věřících vystaveny nesmírnému utrpení. Byli mučeni, házeni lvům, upalováni na hranicích a jinak týráni – a to vše jen proto, že odmítali uctívat „božstva“ císařského Říma. Navzdory tomuto krutému zacházení mnozí zůstali věrní, evangelium se nadále šířilo a církev rostla.

Když to satan viděl, změnil svou strategii. Do církve přicházelo mnoho pohanů, ale mnozí z nich bez důkladného poučení o biblické pravdě. Tak se stalo, že se do církve dostaly nesprávné myšlenky. Pravdy Písma se promíchaly s pohanskými zvyky. Čtvrté a páté století bylo obdobím kompromisů, kdy církevní představitelé propojovali pohanské praktiky s křesťanským učením.

Ale i v těch nejtěžších časech byl Bůh neustále se svým lidem. Věřící nacházeli Ježíše, „cestu, pravdu a život“, a v moci Ducha svatého stáli pevně, dokonce i tváří v tvář obrovskému tlaku a pokušení vzdát se svého přesvědčení. Zůstali věrní Boží vůli zjevené v Písmu a neochvějně stáli za pravdou jeho slova, bez ohledu na tlak, který byl na ně vyvíjen, ať už otevřeně, nebo skrytě.

**Osnova lekce**

Tato lekce je inspirována zkušeností křesťanů 4. a 5, století, kdy už církev nečelila tolika nebezpečím „zvenčí“, ale spíše „zevnitř“. Zaměříme se na to, jak Ježíš, ale i apoštolové připravovali další generace na nebezpečí odklonu od Boží pravdy, což je jedna z nebezpečných taktik Božího nepřítele.

- J 8,43.44: Lež a klam jako satanův nástroj k odvedení od Krista (neděle)
- Sk 20,26–32: Draví vlci – nebezpečí „zevnitř“ církve (pondělí)
- J 17,15–17; Sk 20,32: Boží slovo – ochrana před bludy (úterý)
- Př 16,25; Sd 21,25 a Iz 53,6: Vlastní názor nebo svědectví Písma (středa)
- 2K 4,3–6: Naše oslabená mysl a jistota Boží pravdy (čtvrtek)

---

#### Dodatečné otázky k diskuzi

`Co víš o tom, jak vypadal svět ve 4. a 5. století?`

`S jakým problémem se tehdy potýkala církev?`

`Co je to kompromis?`

`Proč nemají křesťané, a adventisté obzvláště, kompromisy rádi?`

`Zažil jsi někdy situaci, kdy jsi byl za kompromis vděčný? O co šlo?`

`Jak se můžeme bránit tomu, abychom neopustili „pravdu“ a přitom jednali s láskou a porozumění k těm, kteří zatím tápou?`
