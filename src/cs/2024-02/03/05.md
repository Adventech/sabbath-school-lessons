---
title:  'Lidské názory a autorita Písma'
date:  17/04/2024
---

> <p></p>
> Někdy se člověku zdá cesta přímá, ale nakonec přivede k smrti. (Př 16,25)

> <p></p>
> V těch dnech neměli v Izraeli krále. Každý dělal, co uznal za správné. (Sd 21,25)

> <p></p>
> Všichni jsme bloudili jako ovce, každý z nás se dal svou cestou, jej však Hospodin postihl pro nepravost nás všech. (Iz 53,6)

**Osobní studium**

Duch svatý působí na naše myšlení. Vybízí nás, abychom přemýšleli o věcech kolem nás. Jak někdo výstižně řekl: „Křesťané nevypínají svůj mozek při vstupu do kostela.“ K objevení Boží pravdy zjevené v Bibli však samotná genialita lidského uvažování nestačí. Pravda není otázkou názoru. Je to Boží zjevení.

`Co prozrazují úvodní texty (Př 16,25; Sd 21,25 a Iz 53,6) o lstivé satanově strategii?`

Jedním z nejúčinnějších ďáblových podvodů je vést nás k přesvědčení, že lidský rozum sám stačí k pochopení Boží vůle i bez pomoci Ducha svatého a poučení Božím slovem. Může se stát, že určitý pohled na svět se nám (nebo dokonce celé společnosti) bude zdát správný, ale v Božích očích může být naprosto nepřijatelný.

Před pár lety jsme se s manželkou rozhodli, že si odpoledne uděláme výlet do lesa nedaleko hotelu, ve kterém jsme byli ubytováni. Většinou se poměrně dobře orientuji, a i po asi dvouhodinové procházce různými lesními stezkami jsem si byl docela jistý, že cestu zpět poměrně snadno najdu. Brzy jsem však zjistil, že jsme se v lese beznadějně ztratili. Slunce začalo zapadat a já se bál nejhoršího. Měli jsme velké štěstí, že jsme potkali další turisty, kteří cestu znali a nasměrovali nás. Byli jsme nejméně osm kilometrů od hotelu, ale naštěstí poblíž hlavní cesty. Jelikož jejich auto bylo zaparkováno nedaleko, nabídli nám odvoz do našeho hotelu. Objevit někoho, kdo znal cestu a pomohl nám dostat se do našeho cíle, bylo pro nás přímo životně důležité.

Bůh nás nenechal na naší životní pouti samotné. Duch svatý usměrňuje náš pohled na Písmo, které nás vede domů. Pravda a lež, správné a nesprávné, dobro a zlo – to můžeme správně pochopit pouze ve světle Božího slova. To, co odporuje Bohu a jeho Slovu, je omyl a blud. Taková cesta je vždy nebezpečná. A naopak, to, co je v souladu s Bohem, je pravda a dobro. Je důležité, abychom Boží slovo přijímali jako konečného arbitra ve věcech pravdy a morálky.

**Aplikace**

`Proč lidská mysl není schopna objevit Boží pravdu bez pomoci Ducha svatého? Jaký je podle tebe vztah mezi lidským přemýšlením a Božím zjevením? Jak nám náš rozum pomáhá pochopit Boží zjevení? Vzpomeňte si například na proroctví v knize Daniel 2. kapitole, které pokrývá světové dějiny od dob Babylóna až po budoucnost. Jaký vliv má takové proroctví na naše uvažování?`

---

#### Dodatečné otázky k diskuzi

`Jakou autoritu v životě považuješ za nejvyšší?`

`K čemu nám jsou ty „autority“ dobré?`

`O jakém nebezpečí píše Šalomoun k knize Přísloví?`

`Proč bychom v otázce věčnosti neměli dát jen na vlastní úsudek?`

`Jak můžeme propojit naše myšlení a vnímání s autoritou Písma?`

`V jakých situacích jsi v poslední době nejvíce ocenil rady Bible?`

`Proč má být Boží slovo „konečným arbitrem“? `

---

#### Další čtení: Vybrané citace od Ellen Whiteové

Ježíš Kristus však učil a kázal Boží slovo. Tazatelům odpovídal prostým: „Je psáno.“ „Co praví Písmo? Jak v něm čteš?“ Kristus rozséval semeno slova při každé příležitosti, ať vzbudil zájem přítele či nepřítele. On je cesta, pravda a život, je živé slovo, ukazuje na Písmo a prohlašuje: „Písma svědčí o mně.“ Jan 5,39. ...<br/>
Totéž dílo mají konat Kristovi služebníci. I v dnešní době, stejně jako kdysi, jsou živé pravdy Božího slova nahrazovány lidskými názory a výmysly.<br/>
Mnozí se vydávají za hlasatele evangelia, nepřijímají však celou Bibli jako slovo inspirované Bohem. Jeden teolog zavrhuje jednu část, druhý zpochybňuje jinou. Svůj úsudek vyzdvihují nad Boží slovo. Vlastní výklad Písma zakládají na lidské autoritě a popírají tak božský původ Písma... Kristus ve své době káral takové jednání. ... Bibli máme představovat jako slovo věčného Boha, jako konečné vyjádření ke všem sporným otázkám a jako základ veškeré víry.—_Perly moudrosti_, p. 17.

Jedním ze satanových prostředků je svádět lidi k tomu, aby uvěřili bajkám, jež pak vedou k nevěře. Satan tak může zatemnit zákon Boží, který je velmi prostý a srozumitelný, a ponoukat lidi, aby se postavili proti správě Boží. Jeho úsilí je zvláště zaměřeno proti čtvrtému přikázání, protože tak jasně směřuje k živému Bohu, „Stvořiteli nebe a země“.
Člověk se ustavičně snaží vysvětlit dílo stvoření světa jako výsledek působení přírodních sil. Toto dokazování, které je v rozporu s jasnými fakty obsaženými v Písmě svatém, přijímají dokonce i křesťanští duchovní. Jsou mnozí, kteří nesouhlasí s výklady proroctví, zvláště Danielova, a Zjevení, a prohlašují o nich, že jsou tak nejasná, že jich nelze porozumět; navíc pak s dychtivostí přijímají domněnky geologů, odporující záznamům v knize Mojžíšově. Jestliže však to, co Bůh zjevil, je tak obtížné pochopit, jak nedůsledné je pak přijímat pouhé domněnky o tom, co Bůh nezjevil!—_Patriarchové a proroci_, p. 74.