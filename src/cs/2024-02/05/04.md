---
title:  'Osvícený Duchem'
date:  30/04/2024
---

> <p></p>
> 25Toto vám pravím, dokud jsem s vámi. 26Ale Přímluvce, Duch svatý, kterého pošle Otec ve jménu mém, ten vás naučí všemu a připomene vám všecko, co jsem vám řekl. (J 14,25.26)

> <p></p>
> 13Jakmile však přijde on, Duch pravdy, uvede vás do veškeré pravdy, neboť nebude mluvit sám ze sebe, ale bude mluvit, co uslyší. A oznámí vám, co má přijít. 14On mě oslaví, neboť vám bude zvěstovat, co přijme ode mne. 15Všecko, co má Otec, jest mé. Proto jsem řekl, že vám bude zvěstovat, co přijme ode mne. (J 16,13–15)

> <p></p>
> 20Toho si buďte především vědomi, že žádné proroctví v Písmu nevzniká z vlastního pochopení skutečnosti. 21Nikdy totiž nebylo vyřčeno proroctví z lidské vůle, nýbrž z popudu Ducha svatého mluvili lidé, poslaní od Boha. (2Pt 1,20.21)

**Osobní studium**

Jednoho dne při studiu v univerzitní knihovně se Martin Luther setkal s knihou, která od základů změnila jeho život. Objevil latinský překlad Bible! Do té doby vlastně ani netušil, že něco takového jako Bible opravdu existuje. S upřímnou radostí se pustil do čtení. Četl kapitolu za kapitolou, verš za veršem. Jasnost a síla Božího slova ho ohromily. Když se zahloubal do stránek Písma, Duch svatý osvítil Lutherovu mysl a on cítil jeho vedení. Pochopil, že spolu se stránkami vzácné knihy se před ním otevírají pravdy dříve zatemněné tradicí. Když mluvil o svém vztahu k Bibli, řekl: „Kdo chce slyšet mluvit Boha, ať čte Písmo svaté.“

**Co říkají úvodní verše o tom, jak bychom měli přistupovat k Bibli a vykládat ji?**

`J 14,25.26`

`J 16,13–15`

`2Pt 1,20.21`

Tyto texty nás velmi přesvědčivě ujišťují, že při čtení Písma nás vede tentýž Duch svatý, který inspiroval pisatele Bible. Je nadpřirozeným vykladačem Boží pravdy. Žel, mnozí vyznavači křesťanství dnes zlehčují nadpřirozený prvek Písma a zveličují ten lidský. Protože satan dnes na rozdíl od minulosti již nemá moc znemožňovat nám přístup k Písmu, změnil taktiku. Zbavil Bibli jejího nadpřirozeného původu a udělal z ní v tom lepším případě dobrou literaturu, v tom horším udělal z Písma tyranský nástroj náboženství určený k „ovládání mas“.

Reformátoři jasně chápali, že ne kněží, preláti a papežové, ale Duch svatý je ne­omylným vykladačem Písma. Máme k dispozici zajímavou výměnu názorů mezi skotským reformátorem Johnem Knoxem a skotskou královnou Marií. „Královna Marie řekla: ‚Vy vykládáte Písmo tak, a oni (římskokatoličtí učitelé) jinak. Komu mám věřit a kdo to rozsoudí?‘ ‚Máte věřit Bohu, který mluví jasně ve svém slovu,‘ odpověděl reformátor. ‚A nad to, co Vás učí Boží slovo, nemáte věřit ani tomu, ani onomu. Boží slovo je jasné a srozumitelné. Objeví-li se na některém místě nejasnost, vysvětluje Duch svatý, který si nikdy neodporuje, tutéž věc srozumitelněji na jiných místech, takže nemůže zůstat žádná pochybnost – ovšem s výjimkou lidí, kteří chtějí mermomocí zůstat v nevědomosti.‘ (David Laing, Sebrané spisy Johna Knoxe, díl 2, str. 281.284)“ (GC 251; VDV 170)

**Aplikace**

`Jaká je tvá zkušenost s vedením Ducha svatého při studiu Bible? `

---

#### Další čtení: Vybrané citace od Ellen Whiteové

Opravdový student Bible by k ní měl přistupovat s ochotou učit se. Nemůžeme ji číst proto, abychom v ní našli důkazy pro podporu svých názorů, ale proto, abychom věděli, co říká Bůh.
Pravé poznání Bible je možné získat jen s pomocí Ducha, který ji sám inspiroval. Chceme-li toto poznání získat, musíme podle něj žít. Máme poslouchat vše, co Boží slovo přikazuje. Můžeme se dožadovat všeho, co je v něm zaslíbeno. Život, který požaduje, to je život, který díky jeho moci smíme žít. Jen s tímto pochopením můžeme Bibli s úspěchem studovat.—_Výchova_, p. 112.

Kázání Božího slova by nepřineslo žádný výsledek bez neustálé přítomnosti a pomoci Ducha svatého. Jedině on je skutečným učitelem Boží pravdy. Pravda probouzí svědomí a mění život jen tehdy, uvádí-li ji do srdce Duch svatý. Člověk může představit druhým literu Božího slova, může se seznámit se všemi příkazy a zaslíbeními, ale pokud pravdu nezasadí do srdce Duch svatý, nikdo nepadne na Skálu a nerozbije se. Ani člověk s nejvyšším vzděláním a mnoha přednostmi nemůže bez pomoci Ducha svatého šířit světlo.—_Touha věků_, p. 430.

---

#### Dodatečné otázky k diskuzi

`Co nám Ježíš připomíná o roli Ducha svatého? Proč ho pošle místo sebe?`

`Proč Ježíš nazývá Ducha svatého právě Přímluvcem?`

`Jakou roli sehrál Duch svatý při vzniku Bible?`

`Proč můžeme věřit, že nám Duch svatý nabízí při našem studiu Bible stejnou inspiraci, jakou nabídl pisatelům Bible?`

`Jak rozumíš tomu, co odpovídal John Knox své královně?`

`Jak je možné, že i obyčejný člověk najde v Bibli vše, co potřebuje ke spasení?`

`K čemu nám jsou dobří teologové, když je to s tou Biblí tak snadné?`
