---
title:  'Jedině Písmo'
date:  28/04/2024
---

> <p></p>
> 103Jak lahodnou chuť má, co ty říkáš! Sladší než med je to pro má ústa. 104Z tvých ustanovení jsem nabyl rozumnosti, proto nenávidím každou stezku klamu. [...] 147Dřív než začne svítat, na pomoc tě volám, čekám na tvé slovo. [...] 162Veselím se z toho, co jsi řekl, jako ten, kdo našel velkou kořist. (Ž 119,103.104.147.162)

**Osobní studium**

`Pokus se podle veršů (Ž 119,103.104.147.162) charakterizovat Davidův postoj k Božímu slovu. Jak tento postoj ovlivnil reformátory? Jaký vliv má Boží slovo na tvůj život?`

Bible byla základem víry reformátorů a jádrem jejich učení. Pochopili, že v ní najdou inspirované „živé a věčné slovo Boží“ (1Pt 1,23). Vážili si každé věty, studovali každé slovo. Když četli stránky Písma, uvěřili jeho zaslíbením, a to posilovalo a obnovovalo jejich víru. „Tak je tomu se všemi zaslíbeními Božího slova. Bůh jimi promlouvá ke každému z nás. Mluví přímo k nám, jako bychom mohli naslouchat jeho hlasu. Právě v těchto zaslíbeních nám Kristus představuje svou milost a moc. Tato zaslíbení jsou listy z toho stromu, který má ‚léčivou moc pro všechny národy‘ (Zj 22,2). Přijmeme-li Boží milost a moc a přivlastníme-li si jeho zaslíbení, budou silou pro naši povahu. Budou nás inspirovat a udržovat nás při životě. Nic nemá takovou uzdravující moc. Nic jiného nemůže dodat odvahu a víru, která dává vitalitu celé bytosti.“ (MH 122; ŽNP 55)

Písmo prosvětluje náš smutek radostí, prohřívá naši sklíčenost nadějí, světlem rozjasňuje naši temnotu. Písmo dává směr, když bloudíme, jistotu, jsme-li zmateni, posiluje nás, když jsme slabí, a dává nám moudrost, když strádáme v nevědomosti. Přemýšlíme-li o Božím slově a vírou se držíme jeho zaslíbení, životodárná Boží síla dodává energii celé naší bytosti – fyzicky, duševně, emocionálně i duchovně.

Reformátoři sytili svou mysl Písmem. Žili Božím slovem a mnozí z nich pro ně i zemřeli. Nešlo o lhostejné, lehkovážné a lehkomyslné křesťany s povrchním pohledem na život. Věděli, že bez moci Božího slova by neodolali silám zla, které se proti nim postavily.

Touhou Jana Viklefa bylo přeložit Bibli do angličtiny, aby si ji mohl přečíst a porozumět jí každý člověk. Takové jednání však bylo tehdy protizákonné. Viklef byl proto za svou víru obžalován, souzen jako heretik a odsouzen k smrti. Během procesu se Viklef vážně ohradil: „‚S kým, myslíte, že vedete spor?‘ [...] ‚Se starým mužem na pokraji hrobu? Ne. S pravdou. S pravdou, která je silnější než vy, a proto vás porazí.‘“ (GC 90; VDV 64) Tato slova, která Viklef vyslovil krátce před svou smrtí, se nakonec naplnila, když světlo Boží pravdy rozptýlilo temnotu středověku.

**Aplikace**

`Jak tě utěšuje Písmo v dobách zkoušek? `

---

#### Další čtení: Vybrané citace od Ellen Whiteové

Když byl ušlechtilý a výřečný Štěpán ukamenován z popudu velerady, věc evangelia tím neutrpěla. Světlo z nebe, které ozářilo jeho tvář, a božský soucit vyjádřený v jeho poslední modlitbě před smrtí, působily přesvědčivě jako ostré šípy na fanatické členy velerady, kteří kamenování přihlíželi. Saul, farizeus a pronásledovatel křesťanů, se stal vyvoleným nástrojem, který měl nést jméno Kristovo před pohany, krále a syny Izraele... Satan se snaží zničit nepomíjitelné semeno Božího slova, které je živé a věčné (1. Petrův 1,23), tím je vlastně zasévá do lidských srdcí. Potupou a pronásledováním Božích dětí je oslavováno jméno Kristovo a lidé jsou přiváděni ke spasení.—_Myšlenky o naději_, p. 26.

Tito reformátoři vyznávali velkou zásadu — stejnou zásadu, jakou uznávali valdenští, Viklef, Jan Hus, Luther, Zwingli a jejich spolupracovníci —, že Písmo svaté je neomylným měřítkem víry a života... Naproti tomu uznávali svrchovanou autoritu Bible — a všechno učení a všechny názory posuzovali jejím učením. Víra v Boha a jeho slovo — to jim bylo oporou, když obětovali své životy na hranicích. Když vzplála hranice, jež měla umlčet Latimera, obrátil se reformátor na svého spolutrpícího druha se slovy: „Buď dobré mysli, ještě dnes zažehneme v Anglii z Boží milosti svíci a ta, doufám, nikdy nedohoří.“ (Dílo Hugha Latimera, díl 1, str. XIII)—_Velké drama věků_, p. 167.

Ježíš pravil o Písmech Starého zákona - a oč více to platí o Písmech Nového zákona: „Písma svědčí o mně“ (Jan 5,39), tedy o Vykupiteli, o tom, k němuž se upírají naděje na život věčný. Ano, celá Bible mluví o Kristu. Od první zprávy o stvoření, ... až k závěrečnému zaslíbení: „Hle, přijdu brzy“ (Zjevení 22,12), čteme o jeho díle a nasloucháme jeho hlasu. Chceš-li poznat Spasitele, zkoumej Písmo svaté.\
Naplň své srdce výroky Božími. Jsou živou vodou, která uhasí tvou palčivou žízeň. Jsou živým chlebem z nebe.—_Cesta ke Kristu_, p. 60.

---

#### Dodatečné otázky k diskuzi

`Jaké pocity zažíval David, kdy naslouchal Božímu slovu?`

`Prožíváš při čtení Bible stejnou radost jako David? Proč?`

`David říká: Z tvých ustanovení jsem nabyl moudrosti. Co si o tom myslíš?`

`Proč je dobré začínat a končit den uvažováním o Bohu a jeho slovu?`

`Co vše nalézali reformátoři v Bibli? Proč ji tak rádi otevírali?`

`Jak postoj zaujali reformátoři k biblickým zaslíbením?`

`Proč byl Viklef ochotný přeložit Bibli, i když tušil, že za to zaplatí životem?`

`Proč čteš Bibli? Obohacuje tě to nějak? Pokud ano, jak?`
