---
title:  'Hlásání Božího slova'
date:  29/04/2024
---

> <p></p>
> 1A proto, když nám byla z Božího slitování svěřena tato služba, nepoddáváme se skleslosti. 2Nepotřebujeme skrývat nic nečestného, nepočínáme si lstivě ani nefalšujeme slovo Boží, nýbrž činíme pravdu zjevnou, a tak se před tváří Boží doporučujeme svědomí všech lidí. 3Je-li přesto naše evangelium zahaleno, je zahaleno těm, kteří spějí k záhubě. 4Bůh tohoto světa oslepil jejich nevěřící mysl, aby jim nevzešlo světlo evangelia slávy Kristovy, slávy toho, který je obrazem Božím. 5Vždyť nezvěstujeme sami sebe, nýbrž Krista Ježíše jako Pána, a sebe jen jako vaše služebníky pro Ježíše. 6Neboť Bůh, který řekl „ze tmy ať zazáří světlo“, osvítil naše srdce, aby nám dal poznat světlo své slávy ve tváři Kristově. (2K 4,1–6)

> <p></p>
> Budiž vzdán dík Bohu, který nás stále vodí v triumfálním průvodu Kristově a všude skrze nás šíří vůni svého poznání. (2K 2,14)

**Osobní studium**

`Co říkají úvodní texty (2K 4,1–6; 2K 2,14) o důvěře, kterou prožíval apoštol Pavel navzdory různým problémům při zvěstování pravdy Božího slova?`

Apoštol Pavel čelil při šíření evangelia obrovským překážkám. Přesto důvěřoval, že Boží slovo nakonec zvítězí, neboť, jak řekl, „nic nezmůžeme proti pravdě, nýbrž jen ve jménu pravdy“ (2K 13,8).

Reformátoři čelili podobným zkouškám, ale vírou zůstali věrni Božímu slovu. Příkladem odvahy při překonávání nesmírných strastí je William Tyndale (1494–1536). Jeho největší touhou bylo poskytnout Anglii přesný a čtivý překlad Bible. Rozhodl se přeložit Bibli z původních jazyků a opravit některé chyby v téměř sto padesát let starém Viklefově překladu. Nakonec byl však i Tyndale zatčen a souzen. Mnohé svazky jeho překladu Písma, které se tiskly v německém Wormsu, byly zkonfiskovány a veřejně spáleny. Soudní proces s tímto mužem víry se konal v Belgii v roce 1536. Byl obviněn z kacířství a odsouzen k smrti na hranici. Jeho kati ho nejprve uškrtili, a pak jeho tělo spálili. Poslední slova, která vyřkl před smrtí, byla: „Hospodine, otevři oči anglickému králi.“ Bůh později na jeho modlitbu zázračně odpověděl.

Do čtyř let po jeho smrti vyšly čtyři anglické překlady Bible. V roce 1611 byl pak vytištěn překlad nazývaný Bible krále Jakuba (King James Version; zkratka KJV), který byl z velké části založen právě na Tyndaleho práci. Spolupracovalo na ní 54 teologů a ve velké míře přitom čerpali z Tyndaleho dřívějšího anglického překladu. V roce 2011 tento překlad oslavil 400 let od svého vzniku tím, že počet jeho výtisků překonal jednu miliardu! Tento překlad se stal podkladem pro překlady do dalších jazyků. Ty používali především misionáři. K dnešnímu dni takto vznikly překlady celé Bible nebo jejích částí do téměř 2500 různých jazyků. Oběť, kterou William Tyndale přinesl, měla smysl. Jeho dílo ovlivnilo desítky milionů lidí na celém světě a můžeme směle říci, že je to dílo, které má přesah do věčnosti. Bez ohledu na obtíže byli Tyndale a jeho spolupracovníci přesvědčeni, že Bůh vše vyřeší podle své vůle.

**Aplikace**

`Přečti si texty Da 12,3 a Zj 14,13. Jak se tyto verše vztahují na život Williama Tyndaleho? Jak tvůj život ovlivňuje druhé lidi? V čem jsou tyto texty pro tebe motivací, abys byl pro druhé povzbuzením a přinášel do jejich životů změnu? `

---

#### Další čtení: Vybrané citace od Ellen Whiteové

Rozsévání semena evangelia nepřinese žádný užitek, pokud je nebude svlažovat nebeská rosa. Duch svatý sestoupil na modlící se učedníky ještě předtím, než byla napsána první kniha Nového zákona nebo než zaznělo první kázání evangelia po Kristově nanebevstoupení. Jejich nepřátelé potom vypovídali: „Vy jste tím svým učením naplnili celý Jeruzalém.“ Skutky 5,28.—_Touha věků_, p. 430.

Velká odměna očekává v nebi ty, kdo vydávají svědectví o Kristu přes pronásledování a překážky. Zatímco lidé hledají pozemské bohatství, Ježíš jim poukazuje na nebeskou odměnu. Neříká, že ji obdrží jen v budoucím životě, ona začíná již zde. Kdysi dávno se Pán zjevil Abrahamovi a řekl: „Já jsem tvůj štít, tvá přehojná odměna.“ 1. Mojžíšova 15,1. To je odměna všech Kristových následovníků. Dědictví Božích služebníků je Hospodin — Immanuel, „v něm jsou skryty všechny poklady moudrosti a poznání“, v něm je „vtělena všechna plnost Božství“ Koloským 2,3.9. Dědictvím Božích služebníků je mít úzký vztah k němu, znát jej, mít jej, když se srdce stále více a více otevírá, aby přijalo jeho vlastnosti. Dědictvím Božích služebníků je znát jeho lásku a moc, vlastnit nevyzpytatelné bohatství Kristovo a vždy více chápat „šířku a délku, výšku i hloubku“ a poznávat „Kristovu lásku, která přesahuje každé poznání“ Efezským 3,18.19. „Toto je dědictví Hospodinových služebníků, jejich spravedlnost je ode mne, je výrok Hospodinův.“ Izajáš 54,17.—_Myšlenky o naději_, p. 26.

Říkal si: „V Hospodinově chrámu byly žalmy zpívány v jazyku Izraele, nemělo by tedy být evangelium hlásáno mezi námi v angličtině? … Má mít církev méně světla v poledne, než měla ráno? … Křesťané musí číst Nový zákon ve své mateřštině.“ ...\
Když ho pronásledování vyhnalo z domova, odešel do Londýna, kde mohl ve své práci nerušeně pokračovat. Odtud ho ale papežovi přívrženci po čase znovu vypudili. Zmocnil se ho pocit, že se proti němu spikla celá Anglie a rozhodl se hledat útočiště v Německu. Tam také začal s tiskem anglického překladu Nového zákona. Práci však musel dvakrát přerušit — a když mu zakázali tisknout v jednom městě, odešel do jiného. Nakonec se dostal do Wormsu, kde o několik let dříve hájil Luther evangelium před sněmem. V tomto starobylém městě žilo mnoho přátel reformace a Tyndale tam pokračoval ve své práci bez dalších potíží. V krátkém čase vyšel Nový zákon tiskem v třítisícovém nákladu; další vydání následovalo ještě téhož roku.\
Tyndale i nadále pracoval velice svědomitě a vytrvale. Přestože anglické úřady velmi pečlivě hlídaly přístavy, dostal se novozákonní překlad různými tajnými cestami do Londýna a odtud se pak šířil po celé zemi. Snahy papežových přívrženců zabránit šíření pravdy vyzněly naprázdno.—_Velké drama věků_, p. 166.

---

#### Dodatečné otázky k diskuzi

`Pavel při misii nepoužívá žádné lsti a falešné argumenty. Proč to zmiňuje?`

`Někteří lidé věří, že „účel světí prostředky“. Co si o tom myslíš?`

`Proč bychom měli být při zvěstovaní Božího slova čestní a pravdiví?`

`Jak bys zhodnotil život a službu Wiliama Tyndaleho?`

`Proč byl i tento překladatel Bible ochotný zemřít?`

`Jak Bůh zázračně naplnil jeho poslední modlitbu?`

`Co myslíš, jak zareaguje Tyndale, až se v nebi dozví, jaké ovoce přinesla jeho práce (i smrt)?`
