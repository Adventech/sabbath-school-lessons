---
title:  'Podněty k zamyšlení'
date:  03/05/2024
---

„Věrní Boží služebníci však nebyli ve svém díle osamoceni. Když se proti nim spojily zlé mocnosti a duchové, Pán na ně nezapomněl. Kdyby se jim ‚otevřely oči‘, viděli by jasné důkazy Boží přítomnosti a pomoci, jako prorok v pradávných dobách. Když Elizeův služebník upozorňoval svého pána na nepřátelské vojsko, které obklíčilo město a odřízlo jim všechny ústupové cesty, prorok se modlil: ‚Hospodine, otevři mu prosím oči, aby viděl.‘ (2Kr 6,17) Najednou sluha viděl, že stráň je plná vozů a ohnivých koní. Nebeské vojsko stálo připraveno ochránit Božího muže. Tak andělé chrání ty, kdo pracují pro obnovu církve.“ (GC 208; VDV 141)

„Když se mocní odpůrci chystali reformaci zničit a zdálo se, že je proti ní namířeno tisíce mečů, Luther napsal: ‚Satan stupňuje svou zuřivost. Bezbožní velekněží spřádají úklady, hrozí nám válka. Vybídněte lid, aby statečně bojoval před Božím trůnem vírou a modlitbou, tak aby naši nepřátelé, přemoženi Božím Duchem, byli přinuceni přistoupit na mír. Co hlavně potřebujeme, co hlavně musíme dělat, je modlit se. Oznamte lidem, že jsou nyní vystaveni ostří meče a satanově zlobě, a řekněte jim, ať se modlí.‘ (D´Aubigné, sv. 10, kap. 14)“ (GC 209; VDV 141.142)

Ospravedlnění z víry je velkou pravdou, kterou Luther nově objevil. Tvoří základ evangelia. Je to pravda, na které spočívá naše naděje na spasení. Lutherův hymnus „Hrad přepevný je Pán Bůh náš“ jasně vyjadřuje myšlenky evangelia:

„Hrad přepevný je Pán Bůh náš, zbraň naše v každé době. On sám nad námi drží stráž, stále nás vede k sobě. [...] I když svět zloba ovládá a hříchy k zemi tlačí, u Pána tíhu odkládám, vždyť Ježíš na ni stačí.“

**Otázky k rozhovoru**

`1. Jak byste vlastními slovy vysvětlili vztah mezi milostí a zákonem, mezi vírou a dobrými skutky?`

`2. Proč jsme v tak velkém pokušení sklouznout do zákonického způsobu uvažování? Jak byste definovali zákonictví? V čem spočívá jeho nebezpečí?`

`3. Kam nás může dovést nesprávné pochopení toho, co znamená „spasení z milosti“?`

`4. Co mají lidé na mysli pod pojmem „laciná milost“? Může být milost někdy „laciná“? Proč?`

---

#### Dodatečné otázky k diskuzi

`Překvapilo tě něco, během tvého osobního studia Bible a této lekce?`

`Co děláš, když máš někdy pocit, že jsi v tom svém boji víry zůstal sám?`

`Jak bychom měli jednat s lidmi zpochybňujícími ospravedlnění z víry? Proč?`

`Co si chceš odnést z naší dnešní diskuze?`
