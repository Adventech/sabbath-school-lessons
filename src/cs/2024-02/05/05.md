---
title:  'Jedině Kristus... Jedině milost...'
date:  01/05/2024
---

> <p></p>
> 8Milostí tedy jste spaseni skrze víru. 9Spasení není z vás, je to Boží dar; není z vašich skutků, takže se nikdo nemůže chlubit. (Ef 2,8.9)

> <p></p>
> 8Bůh však prokazuje svou lásku k nám tím, že Kristus za nás zemřel, když jsme ještě byli hříšní. 9Tím spíše nyní, když jsme byli ospravedlněni prolitím jeho krve, budeme skrze něho zachráněni od Božího hněvu. 10Jestliže jsme my, Boží nepřátelé, byli s Bohem smířeni smrtí jeho Syna, tím spíše nás smířené zachrání jeho život. (Ř 5,8–10)

**Osobní studium**

`Co říkají následující verše o plánu spasení? (Ef 2,8.9; Ř 3,23.24; Ř 6,23; Ř 5,8–10)`

Bůh pro nás připravil spasení a dává nám ho jako dar. Duch svatý nás vede, abychom vírou přijali to, co nám Kristus vydobyl na kříži Golgoty a co nám zdarma nabízí. Ježíš, Boží Syn, obětoval svůj dokonalý život, aby odčinil naše hříchy.

Boží spravedlnost vyžaduje dokonalou poslušnost. Kristův dokonalý život stojí na místě našich nedokonalých životů. Boží zákon, který jsme porušili, nás odsuzuje k věčné smrti. Bible však mluví jasně. Vzhledem k našim hříšným rozhodnutím jsme „všichni zhřešili“ (Ř 3,23) a nemáme Boží slávu. Jsme hříšníci. Pokud bychom byli ponecháni sami sobě, nemůžeme nikdy naplnit spravedlivé a dokonalé požadavky svatého Boha. V důsledku toho si zasloužíme věčnou smrt. Je zde však evange­lium, dobrá zpráva. Apoštol Pavel nás sice upozorňuje, že „mzdou hříchu je smrt“, ale jedním dechem dodává, že „darem Boží milosti je život věčný v Kristu Ježíši, našem Pánu“ (Ř 6,23). Spasení je tedy ničím nezasloužený dar. Pokud bychom mohli dosáhnout spasení svými skutky, už by to nebyl dar, ale šlo by o odměnu nebo mzdu. Poselstvím evangelia je však pravda, že spasení si nemůžeme nijak zasloužit a vždy jde jen a jen o dar.

Martin Luther a protestantští reformátoři objevili, že zdrojem spásy je „jedině Kristus“. Luther začal hlásat poselství o Kristově spásné milosti. Davy se hrnuly, aby vyslechly jeho vroucí poselství, které je přivádělo k Bohu a měnilo jejich životy. Jeho slova byla jako sklenice občerstvující vody podaná bloudícímu po vyprahlé poušti života. Lidé byli spoutáni tradicemi středověké církve. Nacházeli se v otroctví staletých rituálů, které nevedly k Bohu. Lutherova poselství z Bible se dotkla mnoha srdcí a měnila životy lidí.

Když Luther četl Nový zákon, byl ohromen Boží dobrotou a touhou zachránit celé lidstvo. Církevní představitelé tehdy hlásali a učili, že spasení je zčásti lidské dílo a zčásti Boží dílo. Luther zjistil, že Kristova smrt na kříži byla dostatečná pro každého.

„S Kristem bylo naloženo tak, jak jsme si zasloužili my. A to proto, aby s námi mohlo být nakládáno tak, jak si zasloužil on. Byl odsouzen za naše hříchy, na kterých neměl žádný podíl, abychom my mohli být ospravedlněni jeho spravedlností, na které nemáme žádnou zásluhu. Podstoupil smrt, která měla stihnout nás, abychom získali život, který patřil jemu.“ (DA 25; TV 12.13)

Jak mocné shrnutí evangelia. Jsme ospra­vedlněni spravedlností, „na které nemáme žádnou zásluhu“. Nádherné zaslíbení!

**Aplikace**

`Jsme-li spaseni vírou, díky tomu, co pro nás udělal Kristus, jakou roli v našem křesťanském životě hrají dobré skutky? `

---

#### Další čtení: Vybrané citace od Ellen Whiteové

Svatebním šatem je v podobenství znázorněna čistá, neposkvrněná povaha, kterou budou mít praví následovníci Ježíše Krista. Církvi „je dán zářivě čistý kment, aby se jím oděla“ (Zjevení 19,8) a aby byla „bez poskvrny, vrásky a čehokoli podobného“ Efezským 5,27. Písmo vysvětluje, že „tím kmentem jsou spravedlivé skutky svatých“ Zjevení 19,8. Je to Kristova spravedlnost, jeho neposkvrněná povaha, kterou vírou získávají všichni, kdo přijmou Krista za svého osobního Spasitele. ...\
Každého, kdo činí pokání a věří, přikryje Ježíš Kristus rouchem své spravedlnosti.—_Perly moudrosti_, p. 159.

---

#### Dodatečné otázky k diskuzi

`Jakým způsobem nám Bůh dokázal, že satan lže, když zpochybňuje jeho lásku k nám?`

`Proč za naše spasení musel zemřít samotný Bůh?`

`Proč i v naší církvi stále přežívá myšlenka, že spaseni budeme, jen když ještě před smrtí dosáhneme dokonalosti?`

`V čem je myšlenka spoléhání se na vlastní dokonalost tak nebezpečná?`

`Věříš tomu, že je spasení nezasloužený dar? Proč?`

`Proč se v naší církvi tak málo lidí raduje z jistoty spasení?`

`Pochybuješ někdy o svém spasení? Proč?`
