---
title:  'Poslušnost: ovoce víry'
date:  02/05/2024
---

> <p></p>
> 1Nyní však není žádného odsouzení pro ty, kteří jsou v Kristu Ježíši, 2neboť zákon Ducha, který vede k životu v Kristu Ježíši, osvobodil tě od zákona hříchu a smrti. 3Bůh učinil to, co bylo zákonu nemožné pro lidskou slabost: Jako oběť za hřích poslal svého vlastního Syna v těle, jako má hříšný člověk, aby na lidském těle odsoudil hřích, 4a aby tak spravedlnost požadovaná zákonem byla naplněna v nás, kteří se neřídíme svou vůlí, nýbrž vůlí Ducha. (Ř 8,1–4)

**Osobní studium**

**Co se z následujících textů dozvídáme o spasení jedině prostřednictvím Kristovy spravedlnosti?**

`Ř 3,27–31`

`Ř 6,15–18`

`Ř 8,1–4`

V Lutherově době vál křesťanskou církví nový vítr. Desetitisíce lidí se naučily odvrátit zrak od svého hříšného já a místo toho se dívat na Ježíše. Není pochyb, že když lidé pozorovali jen sami sebe a svůj hřích, naplňoval je pocit zoufalství. Stejnou zkušenost máme i my dnes. Právě proto musíme mít svůj pohled upřený jedině na Krista.

Boží milost nás mění. Jednoho dne se John Wesley v Londýně zúčastnil setkání Moravské církve (známé také jako Obnovená jednota bratrská). Wesley ohromeně seděl, když slyšel číst Lutherův Úvod k Listu Římanům. Poprvé v životě začal rozumět evangeliu. Něco v jeho nitru se pohnulo a on pocítil, že tento Kristus, který za něho položil svůj život, ho zvláštním způsobem přitahuje. Zvolal: „Cítil jsem, že jsem začal důvěřovat Kristu. Jedině Kristus se stal mým spasením. Dostal jsem ujištění, že sňal ze mě mé hříchy – ano, dokonce i moje –, a zachránil mě před zákonem hříchu a smrti.“ (WHITEHEAD, John. The Life of the Rev. John Wesley, M.A., Londýn: Stephen Couchman, 1793, s. 331)

**Jaké důležité pravdy odhalují tyto pasáže o křesťanském životě?**

`1Pt 2,2`

`2Pt 3,18`

`Ko 1,10`

`Ef 4,18–24`

Reformátoři systematicky studovali Písmo, aby více poznali pravdu. Nebyli spokojeni se situací, ve které se nacházeli, ani se strnulou náboženskou zkušeností a malým nebo žádným duchovním růstem. Neustále toužili lépe poznat Krista. Mnoho křesťanů věřících Bibli zaplatilo ve středověku za svou věrnost mimořádně vysokou cenu. Byli mučeni, vězněni, vyhnáni či popraveni. Jejich majetky byly zkonfiskovány, jejich domy vypáleny, pozemky zpustošeny a jejich rodiny pronásledovány. Když byli vyhnáni ze svých domovů, hledali město, „jehož stavitelem a tvůrcem je sám Bůh“ (Žd 11,10). Když je mučili, žehnali svým mučitelům. Když chřadli v tmavých vlhkých kobkách, drželi se Božích zaslíbení o konečném vítězství dobra. Přestože jejich těla byla uvězněna, byli svobodní – svobodní v Kristu, svobodní v pravdě Bible, svobodní v naději na jeho brzký návrat.

**Aplikace**

`Jak prožíváš zaslíbení o spasení ty? `

---

#### Další čtení: Vybrané citace od Ellen Whiteové

Hříšní lidé nemohou ve své vlastní síle splnit požadavky zákona, protože Hospodinův zákon je dokonalý, a proto je také neměnný. Z tohoto důvodu přišel Ježíš jako náš Vykupitel. Přišel na svět, aby naučil lidi žít podle zásad Božího zákona tím, že je učil vlastnostem Boží povahy. Když se vzdáme svých hříchů a přijmeme Ježíše Krista jako svého Spasitele, uznáváme tím zákon. Apoštol Pavel klade otázku: „To tedy vírou rušíme zákon? Naprosto ne! Naopak, zákon potvrzujeme.“ Římanům 3,31.\
Zaslíbení nové smlouvy zní: „Dám své zákony do jejich srdce a vepíšu jim je do mysli.“Židům 10,16. Symboly a předobrazy, které ukazovaly na Krista jako na Beránka Božího, jenž sejme hřích světa, zanikly jeho smrtí. Zásady spravedlnosti vyjádřené desaterem jsou však neměnné jako Boží vláda. Nezaniklo ani jediné přikázání, nezměnilo se ani jediné písmenko, ani nejmenší znak. Zásady, které člověk poznal už v ráji jako velký zákon života, budou beze změny platit i v obnoveném ráji. Až bude na zemi znovu zřízen ráj, všichni obyvatelé země se budou řídit Božím zákonem lásky.—_Myšlenky o naději_, pp. 34, 35.

Někteří lidé mají pocit, že musejí nejprve projít zkušební lhůtou a dokázat Pánu, že se již polepšili, než budou moci žádat o jeho požehnání. Smějí však žádat o požehnání Boží již nyní. Potřebují milost Boží, Ducha Kristova, aby jim pomohl v jejich slabostech, neboť jinak nemohou odolávat zlu. Ježíš chce, abychom k němu přišli takoví, jací jsme, hříšní, bezmocní, závislí. Smíme přijít se všemi svými slabostmi, se svými bláhovostmi, se svou hříšností a padnout k jeho nohám v lítosti. Je jeho slávou, že nás obejme pažemi své lásky, ováže naše rány a očistí nás od každé nečistoty. ...\
Nikdo není tak hříšný, aby nemohl najít sílu, čistotu a spravedlnost v Ježíši, který zemřel za všechny. Kristus čeká, aby z hříšníků sňal jejich poskvrněná, nečistá roucha a oděl je v bílá roucha své spravedlnosti. Nabádá je k životu, ne k smrti.—_Cesta ke Kristu_, p. 37.

---

#### Dodatečné otázky k diskuzi

`Hrají v našem spasení naše vlastní skutky a zásluhy nějakou roli? Proč?`

`Spasení je dar! Proč potom mluvíme o poslušnosti?`

`Co je to „zákon Ducha“ a co je to „zákon hříchu“?`

`Jaký je rozdíl mezi skutky zákona a skutky víry?`

`Proč se snažíš poslouchat Boha – jeho rady, příkazy a zákazy?`

`Souhlasíš s tím, že poslušnost je ovocem víry? Jak tomu rozumíš?`

`Jak se ti daří neřídit se svou vlastní vůlí, ale „vůlí Ducha“?`

`Je možné dát do souladu svou vůli s vůlí Ducha? Pokud ano, jak se to dělá?`
