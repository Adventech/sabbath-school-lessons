### Úvod

**Velký vesmírný konflikt**

Jaké je podle vás hlavní téma Bible? Ježíš? Plán spasení? Kříž? Ano, každé z těchto tří témat je mimořádně důležité a všechna tvoří základ Písma. Odehrávají a uskutečňují se však v kontextu tématu, které je všechny zahrnuje – a to je velký spor mezi dobrem a zlem. Toto téma je přítomno v celé Bibli – od Genesis až po Zjevení.

Velký spor začal v nebi, když se Lucifer vzbouřil proti Bohu. Podstatou vesmírného sporu je totiž otázka Boží lásky. Miluje skutečně Bůh ty, které stvořil? Má na zřeteli jejich nejlepší zájmy? Nebo je tomu naopak a Bůh je autoritativní diktátor, který chce jen za každou cenu prosazovat svou vůli?

Toto čtvrtletí se soustředíme na část světových dějin z pohledu Písma. Budeme studovat vybrané historické události na základě proroctví od dob Krista až po přítomnost a pokusíme se nahlédnout i dále. Podstatou Božího charakteru je láska. Z toho vyplývá, že i všechny jeho skutky jsou motivovány láskou, ačkoli tato skutečnost nemusí být vždy zřejmá nejen smrtelným lidským bytostem, ale dokonce ani andělům. Boží láska se stává v průběhu velkého sporu stále zjevnější. Velikost a hloubku jeho lásky vidíme nejvýrazněji na kříži. Na Golgotě se Boží láska projevila před celým vesmírem, když Kristus dal svůj život, aby vykoupil lidstvo a zaručil satanovu porážku.

Boj však zuří dál. Satan se pokusil zničit Ježíše na kříži, ale nevyšlo mu to. V průběhu staletí pak můžeme vidět, jak se satan snažil zničit Boží lid. Přestože satan nenávistně pronásledoval Kristovu církev a způsobil smrt milionů lidí, Bůh byl vždy se svým lidem a ani v budoucnu ho nikdy neopustí.

Toto čtvrtletí budeme sledovat, jak se velký spor vyvíjel od jeho vzniku v nebi. Přezkoumáme hlavní body konfliktu mezi Kristem a satanem. Budeme svědky nezdolné odvahy valdenských navzdory krutému pronásledování a podíváme se společně i na odhodlání reformátorů následovat biblickou pravdu i přes pronásledování, věznění, mučení a smrt.

V komentáři k víře těchto duchovních velikánů Ellen G. Whiteová napsala: „… uznávali svrchovanou autoritu Bible – a všechno učení a všechny názory posuzovali jejím učením. Víra v Boha a jeho slovo – to jim bylo oporou, když obětovali své životy na hranicích.“ (GC 249; VDV 169)

Reformace zapálila pochodeň pravdy, která stále jasně hoří. Víra reformátorů v Písmo a jejich neochvějná jistota spasení z milosti prostřednictvím víry připravily cestu pro rozmach adventního hnutí, na jehož začátku stál William Miller a mnoho dalších po celém světě.

Církev adventistů sedmého dne vznikla pod Božím vedením, aby stavěla na základech, které položili reformátoři, a obnovila biblické pravdy, na které se v průběhu staletí zapomnělo. Hlavním bodem jejího poslání je hlásání poselství tří andělů ze Zjevení 14,6–12. Je to poslední Boží varování pro svět, jehož konec se blíží.

Toto poselství vzbuzuje hněv satana, jehož jednání apoštol Jan popsal následovně: „Drak v hněvu vůči té ženě rozpoutal válku proti ostatnímu jejímu potomstvu, proti těm, kdo zachovávají přikázání Boží a drží se svědectví Ježíšova“ (Zj 12,17). Společně budeme studovat poslední události velkého sporu, včetně vítězství Boží lásky nad všemi mocnostmi zla. Toto vítězství je základem pro stvoření nového nebe a nové země.

Při studiu tohoto komplexního tématu se budeme často odvolávat na knihu Ellen G. Whiteové Velké drama věků (The Great Controversy). Budeme se snažit „poznat Kristovu lásku, která přesahuje každé poznání, a dát se prostoupit vší plností Boží“ (Ef 3,19).

_Mark Finley, mezinárodně známý evangelista, byl v letech 2005–2010 místopředsedou Generální konference. V současnosti pracuje jako asistent předsedy Generální konference. Mark Finley a jeho manželka Ernestine mají tři děti a pět vnoučat._