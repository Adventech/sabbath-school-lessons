---
title:  'Spiritismus v posledních dnech (2)'
date:  06/06/2024
---

> <p></p>
> 23Tehdy, řekne-li vám někdo: „Hle, tu je Mesiáš nebo tam,“ nevěřte! 24Neboť vyvstanou lžimesiášové a lžiproroci a budou předvádět veliká znamení a zázraky, že by svedli i vyvolené, kdyby to bylo možné. 25Hle, řekl jsem vám to předem. 26Když vám řeknou: „Hle, je na poušti,“ nevycházejte! „Hle, v tajných úkrytech,“ nevěřte tomu! 27Neboť jako blesk ozáří oblohu od východu až na západ, takový bude příchod Syna člověka. (Mt 24,23–27)

**Osobní studium**

Naše naděje na spasení má své kořeny v tom, co pro nás vykonal Kristus. Jeho probodnuté ruce nás vyzývají, abychom přijali jeho nevyčíslitelně cennou oběť, kterou nám nabízí zdarma. Kristus se brzy vrátí, aby se ujal vlády. Nový zákon popisuje druhý příchod Krista jako „blažené splnění naděje“ (Tt 2,13).

Satanovým cílem je zničit tuto naději. Bude dělat znamení a zázraky a všechno možné, co by mohlo lidi odvést od biblické pravdy a od spasení v Kristu.

„Zde se ukáže vytrvalost svatých, kteří zachovávají Boží přikázání a věrnost Ježíši“ (Zj 14,12). V konečném boji satan udělá vše, co může, aby zabránil lidem dodržovat „Boží přikázání“, nebo zachovat „věrnost Ježíši“, nebo obojí. Proto je třeba si dávat pozor na každé učení, které by nás, byť doprovázené znameními či zázraky, mohlo odvrátit od kterékoli z těchto dvou charakteristik Božího lidu.

**Co nám tyto texty říkají o satanově klamavé moci a o jeho způsobu práce?**

`Mt 24,23–27`

`2K 11,13.14`

`2Te 2,8–12`

Těsně před koncem času provede satan svůj poslední podvod. „Brzy se na nebi objeví nadpřirozené úkazy jako znamení moci démonů, kteří konají zázraky. Ďábelští duchové budou obelhávat vládce země i celý svět; budou na ně naléhat, aby se přidali k satanovi v jeho posledním boji proti Boží vládě. Objeví se osoby, které se budou vydávat za Krista a budou se pyšnit tituly a poctami, které patří Vykupiteli. Budou zázračně uzdravovat a tvrdit, že mají zjevení z nebe, která však budou odporovat výrokům Písma. Vrcholným činem tohoto podvodného dramatu bude satanovo napodobení Ježíše Krista.

Církev již dlouho tvrdí, že očekává příchod Spasitele jako splnění svých nadějí. Boží nepřítel zdánlivě napodobí Kristův příchod. V různých částech světa se satan lidem ukáže jako vznešená bytost oslňující krásy, podobající se Božímu Synu, jak ho popisuje Jan ve Zjevení (Zj 1,13–15).“ (GC 624; VDV 403)

**Aplikace**

`Proč je důležité znát biblickou pravdu o povaze Kristova příchodu a o stavu člověka po smrti? V čem spočívá nebezpečí, když člověk o těchto pravdách neví? `

---

#### Další čtení: Vybrané citace od Ellen Whiteové

Bůh satanu nedovolí, aby přesně napodobil způsob Kristova příchodu. Spasitel upozornil své následovníky, že budou v této oblasti vystaveni podvodům, a proto jednoznačně popsal způsob svého druhého příchodu... „Neboť jako blesk ozáří oblohu od východu až na západ, takový bude příchod Syna člověka.“ Matouš 24,27. Skutečný příchod Ježíše Krista nebude možné napodobit. Budou o něm vědět všichni lidé, uvidí ho celý svět.<br/>
Pouze lidé, kteří opravdově studují Písmo a zamilovali si evangelium, budou chráněni před velkým klamem, který ohrozí celý svět. Pomocí biblického svědectví odhalí zamaskovaného podvodníka. Každý člověk bude vyzkoušen. Pravý křesťan se projeví tím, jak bude odolávat pokušením. Je dnes Boží lid tak pevně zakotven v Božím slovu, že odmítne spoléhat na své smysly? Bude v kritické chvíli spoléhat výhradně na Bibli? Satan se bude snažit všemi prostředky zabránit tomu, aby se na tento den připravili a aby pak i obstáli. Zařídí věci tak, aby jim k tomu uzavřel cestu: omámí je pozemským bohatstvím, naloží jim těžká břemena, aby jejich srdce byla přetížena starostmi o tento život a aby je pak den zkoušky zaskočil jako zloděj.—_Velké drama věků_, p. 403.

---

#### Dodatečné otázky k diskuzi

`Jaký svod zmiňuje Ježíš v souvislosti se svým příchodem?`

`Proč se bude ďábel snažit napodobit příchod Ježíše Krista?`

`Co víme o tom, jak bude vypadat skutečný příchod? Proč je důležité to znát?`

`Jakou roli bude hrát v našem očekávání návratu Ježíše trpělivost?`

`Proč je v souvislosti s trpělivostí zmiňována i věrnost?`

`Jak bude vypadat falešný Kristus?`

`Co nám pomůže odhalit tento satanův podvod?`

`Jakou roli bude hrát v odhalení podvodu znalost Bible? Proč?`
