---
title:  'Smrt ve Starém zákoně'
date:  03/06/2024
---

> <p></p>
> Mrtví nechválí už Hospodina, nikdo z těch, kdo sestupují v říši ticha. (Ž 115,17)

> <p></p>
> Mnozí z těch, kteří spí v prachu země, procitnou; jedni k životu věčnému, druzí k pohaně a věčné hrůze. (Da 12,2)

**Osobní studium**

`Přečti si texty Ž 6,6; Ž 115,17; 1Kr 2,10; 1Kr 11,43 a 1Kr 14,20. Co říkají tyto verše o stavu ­mrtvých?`

Starý zákon neučí o nesmrtelnosti duše. Nemluví ani o tom, že by se věrní měli po smrti vznést do věčné nebeské blaženosti, nebo že by hříšní po smrti sestupovali do pekla, kde budou po celou věčnost mučeni ohněm. Písmo učí, že smrt je spánek. První kniha královská používá k popisu smrti výraz „i ulehl ke svým otcům“ (doslova „lehl si, aby spal“). Žalmy ji nazývají „spánkem smrti“ (Ž 13,4; porovnej Ž 90,5.6). Jób o tomto spánku říká: „Člověk ulehne a nepovstane, a dokud nebesa budou, neprocitne, ze spánku se neprobudí“ (Jb 14,12). Žalmista dodává: „Já však ve spravedlnosti uzřím tvoji tvář, až procitnu, budu se sytit tvým zjevem“ (Ž 17,15).

Když byla poražena a zničena asyrská armáda, o smrti vojáků žalmista říká, že „dřímají svůj sen“ (Ž 76,6). Představa mrtvých jako duchů bez těla, kteří se někde vznášejí připraveni komunikovat s živými, rozhodně není biblická, ale pohanská.

Lidé, kteří nechápou nebo nejsou ochotni přijmout biblickou pravdu o smrti, se stávají bezbrannými vůči satanovým podvodům. „Mnoho lidí se setká s ďábelskými duchy, kteří se jim zjeví v podobě jejich zesnulých příbuzných nebo přátel a budou hlásat naprosté bludy. Tito návštěvníci se budou dovolávat našich citů a konat zázraky, aby svá tvrzení doložili. Musíme být připraveni odolat jim pomocí biblické pravdy, která říká, že mrtví nevědí nic a že tak se zjevují ďábelští duchové.“ (GC 560; VDV 364)

**Co dalšího o stavu mrtvých nám říkají tyto starozákonní verše?**

`Da 12,2`

`Jb 19,25.26`

Smrt je odpočinek ve spánku a trvá až do vzkříšení. Neexistují žádní duchové bez těla, kteří by komunikovali s živými. Přestože pohané věřili v duchovní svět, ­Izraelité chápali smrt jako spánek až do rána vzkříšení.

**Aplikace**

`Přestože jsme smutní, přemýšlejme o těch, kteří zesnuli v Kristu, takto: zavřou oči při posledním výdechu, a pak, bez ohledu na to, jak dlouho bude trvat, než se Ježíš vrátí, to další, co uvidí, bude druhý příchod Krista. První myšlenka, kterou si uvědomí při vzkříšení, bude: Nádhera! Tak Ježíš se přece jen vrátil brzy! V čem spočívá krása této naděje? `

---

#### Další čtení: Vybrané citace od Ellen Whiteové

Nikde v Písmu se nesetkáváme s tvrzením, že spravedliví dostanou odměnu a bezbožní budou potrestáni okamžitě po smrti. Patriarchové a proroci nic takového nezaznamenali, Kristus a jeho apoštolové nic podobného neřekli. Bible jasně učí, že mrtví neodcházejí hned do nebe, ale že spí až do vzkříšení (1. Tesalonickým 4,14; Jób 14,10-12). V ten den, kdy „se přetrhne provaz stříbrný a než se rozrazí číše zlatá“ (Kazatel 12,6), zmizí myšlení člověka. Ti, kdo vcházejí do hrobu, již nepromluví. Nevědí o ničem, co se děje pod sluncem (Jób 14,21). Je to blažený odpočinek pro unavené spravedlivé. Čas, ať dlouhý nebo krátký, je pro ně jen okamžikem. Spí, a teprve Boží polnice je probudí k slavné nesmrtelnosti. „Až se naposled ozve polnice, … mrtví budou vzkříšeni k nepomíjitelnosti… A když pomíjitelné obleče nepomíjitelnost a smrtelné nesmrtelnost, pak se naplní, co je psáno: Smrt je pohlcena vítězstvím!“ 1. Korintským 15,52.54. Až budou povoláni z hlubokého spánku, začnou přemýšlet o tom, na co přestali myslet, než zemřeli. Posledním pocitem byl strach ze smrti, poslední myšlenkou to, že propadají moci hrobu. Až povstanou z hrobu, jejich první radostnou myšlenku vyjádří vítězné zvolání: „Kde je, smrti, tvé vítězství? Kde je, smrti, tvá zbraň?“ 1. Korintským 15,55.—_Velké drama věků_, p. 357.

Mrtví slyšeli, jak Ježíš na kříži zvolal: „Dokonáno jest.“ Jeho hlas pronikl stěnami hrobů a probudil mrtvé ze spánku. Stejně tomu bude, až se Kristův hlas ozve z nebe. Pronikne do hrobů, otevře je a mrtví v Kristu vstanou. Při Spasitelově zmrtvýchvstání se otevřelo jen několik hrobů, při jeho druhém příchodu však uslyší jeho hlas všechny Boží děti a vyjdou ze svých hrobů k slávě nesmrtelného života.—_Touha věků_, p. 503.

---

#### Dodatečné otázky k diskuzi

`Co se podle SZ textů děje s člověkem po smrti?`

`Proč nemohou mrtví chválit Hospodina?`

`Co je míněno „podsvětím“? Jak máme rozumět tomuto termínu?`

`O jakém procitnutí píše Daniel?`

`Kdo povstane k věčnému životu?`

`Proč k věčnému životu nepovstanou všichni? Co čeká ty druhé?`

`Před jakými svody nás chrání poznání „smrtelnosti duše“?`
