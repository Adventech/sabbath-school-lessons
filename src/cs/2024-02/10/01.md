---
title:  'Nebezpečí spiritismu'
date:  01/06/2024
---

Lstivý satanův svod v závěru dějin

### Texty na tento týden
Mt 10,28; Kaz 9,5; Iz 8,19.20; J 11,11–14.21–25; 1Te 4,16.17; Zj 16,13.14; Mt 24,23–27; 2Te 2,9–12

> <p>Základní verš</p>
> „Toto vám říkáme podle slova Páně: My živí, kteří se dočkáme příchodu Páně, zesnulé nepředejdeme. Zazní povel, hlas archanděla a zvuk Boží polnice, sám Pán sestoupí z nebe, a ti, kdo zemřeli v Kristu, vstanou nejdříve; potom my živí, kteří se toho dočkáme, budeme spolu s nimi uchváceni v oblacích vzhůru vstříc Pánu. A pak už navždy budeme s Pánem.“ (1Te 4,15–17)

Před několika desetiletími se začalo hodně mluvit o prožitcích blízké smrti (NDE). Lidé, kteří se ocitli ve stavu klinické smrti (zastavení krevního oběhu a dýchání), a poté se je podařilo oživit, přicházeli s neuvěřitelnými příběhy o tom, co viděli a slyšeli, když byli „mrtví“. Tisíce takových příběhů byly zadokumentovány a podrobeny různým výzkumům. Na celém světě, včetně toho křesťanského, miliony lidí věří, že příběhy NDE jsou důkazem, že mrtví ve skutečnosti mrtví nejsou. Víra v nesmrtelnost duše je jedním z nejrozšířenějších a nejúčinnějších satanových podvodů.

Spiritismus měl svůj počátek už v Edenu, když had lhal Evě a Adamovi: „Nikoli, nepropadnete smrti“ (Gn 3,4). Během historie nabyla tato lež různých forem, ale základní východisko zůstalo – život v nějaké formě pokračuje i po smrti. Tato myšlenka se stala základem jednoho z největších falešných náboženských hnutí 19. století. Sestry Foxovy tvrdily, že mohou komunikovat s duchy mrtvých, kteří odpovídají na jejich otázky. Přestože se později samy přiznaly k podvodu, šílenství spiritismu už naplno zachvátilo společnost.

V závěrečném pozemském konfliktu satan oklame miliony lidí prostřednictvím spiritistických jevů. Kniha Zjevení naznačuje, že to je jeden ze způsobů, jak se ďábel pokusí ovládnout svět.

Cílem této lekce je ukázat, že naší jedinou ochranou proti satanovým klamům v době konce je osobní vztah s Kristem a pevné zakořenění v učení Bible. To se týká i pravdě o smrti a stavu mrtvých, ať už se nás naše smysly budou někdy snažit přesvědčit o čemkoli jiném.

**Osnova lekce**

Desátá lekce se věnuje dávné satanově lži, že smrtí život nekončí a s mrtvými je možné i po smrti komunikovat. V různých podobách bude tento klam využívat i v závěru dějin světa, aby na lidi silně zapůsobil a získal je na svou stranu. V rámci lekce se proto podíváme, co k tomuto tématu říká Bible.

- Mt 10,28; Kaz 9,5: Lež o možnosti komunikovat s mrtvými (neděle)
- Ž 115,17; Da 12,2: Starozákonní učení o smrti (pondělí)
- 1K 15,51–55; 1Te 4,15–17: Novozákonní učení o smrti (úterý)
- 2Te 2,7–10; Mt 24,23–27: Spiritismus – satanův rafinovaný svod (středa a čtvrtek)

---

#### Další čtení: Vybrané citace od Ellen Whiteové

Víra ve styk se zemřelými se stále udržuje, a to i v křesťanských zemích. Obcování s bytostmi, o nichž se tvrdí, že jsou to duchové zemřelých, se rozšířilo pod názvem spiritismus. Spiritismus počítá s tím, že získá oblibu u těch, kdož své drahé uložili do hrobu. Někdy se lidem zjevují duchovní bytosti, mající podobu jejich zesnulých přátel, a vypravují příhody souvisící s jejich životem a provádějí činy, jež prováděli, když byli naživu. Tím způsobem pak lidé mohou uvěřit, že jejich zemřelí přátelé jsou anděly, kteří se nad nimi vznášejí a mohou s nimi obcovat. Na zjevy, o nichž se soudí, že jsou duchy zemřelých, vzhlížejí lidé jako k modlám a pro mnohé má jejich slovo větší váhu než slovo Boží.—_Patriarchové a proroci_, p. 514.

Nelze popřít, že učení o nesmrtelnosti, do které člověk přechází v okamžiku smrti, vedlo k přehlížení biblického učení o vzkříšení. Všiml si toho také dr. Adam Clarke, který prohlásil: „Zdá se, že učení o vzkříšení mělo pro první křesťany mnohem větší význam, než má dnes. Proč tomu tak je? Apoštolové je soustavně zdůrazňovali a jím povzbuzovali Kristovy následovníky k pilnosti, poslušnosti a radostné mysli. A jejich následovníci se dnes o něm zmiňují jen výjimečně. Tak kázali apoštolové a v to věřili první křesťané, tak kážeme my a v to věří i naši posluchači. Na žádné učení v evangeliu není kladen větší důraz a žádné učení není v dnešních kázáních tak zanedbáváno.“ (Adam Clarke, Komentář k Novému zákonu, poznámky k 1. Korintským 15) ...\
Když Ježíš odcházel od svých učedníků, neřekl jim, že za ním brzy přijdou, ale slíbil jim: „Jdu, abych vám připravil místo, a odejdu-li, abych vám připravil místo, opět přijdu a vezmu vás k sobě.“ Jan 14,2.3. ... Apoštol Pavel odkazoval své spoluvěřící na budoucí Kristův příchod, kdy bude zlomena moc smrti a hrobu a kdy „ti, kdo zemřeli v Kristu,“ budou vzkříšeni k věčnému životu.—_Velké drama věků_, pp. 355, 356.

---

#### Dodatečné otázky k diskuzi

`Co nám apoštol Pavel prozrazuje o stavu člověka po smrti?`

`Jaký smysl by mělo vzkříšení, kdyby „duše“ žila i po smrti a byla v nebi?`

`Proč je víra v nesmrtelnou duši tak přitažlivá?`

`Setkal ses už někdy s nějakými projevy spiritismu? S jakými?`

`V čem je spiritismus tak nebezpečný?`

`Co bys odpověděl člověku, který by tě zval na spiritistickou seanci?`
