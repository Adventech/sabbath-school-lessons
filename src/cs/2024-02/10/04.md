---
title:  'Smrt v Novém zákoně'
date:  04/06/2024
---

> <p></p>
> 51Hle, odhalím vám tajemství: Ne všichni zemřeme, ale všichni budeme proměněni, 52naráz, v okamžiku, až se naposled ozve polnice. Až zazní, mrtví budou vzkříšeni k nepomíjitelnosti a my živí proměněni. 53Pomíjitelné tělo musí totiž obléci nepomíjitelnost a smrtelné nesmrtelnost. 54A když pomíjitelné obleče nepomíjitelnost a smrtelné nesmrtelnost, pak se naplní, co je psáno: „Smrt je pohlcena, Bůh zvítězil!

> <p></p>
> 55Kde je, smrti, tvé vítězství? Kde je, smrti, tvá zbraň?“ (1K 15,51–55)

**Osobní studium**

`Přečti si texty J 11,11–14.21–25; 2Tm 1,10; 1K 15,51–55 a 1Te 4,15–17. Co o smrti říkají novozákonní pisatelé v porovnání s texty Starého zákona, které jsme studovali včera?`

Starý i Nový zákon používá symboliku smrti jako spánku. Nejméně třiapadesátkrát se v Bibli slovo „spánek“ používá k označení smrti. Pisatelé Bible se shodují v tom, že po smrti není žádná vědomá existence, která by měla formu nějaké nesmrtelné duše opouštějící mrtvé tělo.

Nový zákon k tomuto tématu přidává další rozměr, který však již naznačovaly i některé starozákonní texty: Při Kristově návratu nastane slavné vzkříšení.

Evangelia zdůrazňují, že věčný život spočívá jedině v Kristu. Ani všichni padlí andělé nemohou okrást věřící o jejich jistotu věčného života. Kristus zvítězil nad smrtí na kříži. Hrob nemůže dále zadržovat své oběti. Kristovo vzkříšení je zárukou, že všichni věřící budou jednoho dne při jeho návratu vzkříšeni z hrobu.

Apoštol Pavel píše: „Neboť není-li vzkříšení z mrtvých, nebyl vzkříšen ani Kristus.

`Nebyl-li však Kristus vzkříšen, je vaše víra marná, ještě jste ve svých hříších, a jsou ztraceni i ti, kteří zesnuli v Kristu“ (1K 15,16–18). Jaký smysl by měly tyto verše, kdyby mrtví byli hned po smrti v blaženosti nebe? Co by tím Pavel myslel, když říkal, že i mrtví by bez vzkříšení byli „ztraceni“, kdyby už byli v nebi?`

Apoštol Pavel zdůrazňuje, že Kristovo vzkříšení je základem i našeho vzkříšení a že bez vzkříšení je naše „víra marná“, jsme „ve svých hříších“ a mrtví „jsou ztraceni“.

Tyto verše jsou v souladu s jinými biblickými texty o naději, kterou máme ve vzkříšení při Ježíšově návratu, kdy dostaneme „dědictví nehynoucí, neposkvrněné a nevadnoucí“, které „je připraveno pro vás v nebesích“ (1Pt 1,4). Jsou-li však mrtví již v nebi, proč by Petr mluvil o dědictví, které je pro nás „připraveno“ v nebesích? Je zřejmé, že novozákonní věřící dychtivě očekávali příchod Krista a vzkříšení mrtvých. A tato naděje je inspirovala k věrnosti ve zkouškách života.

**Aplikace**

`Proč je vzkříšení pro křesťany tak velkou nadějí? Co kdyby křesťanství mluvilo o kříži, ale ne o vzkříšení? Jakou naději bychom měli? Proč je tedy vzkříšení důležitou součástí naší víry? `

---

#### Další čtení: Vybrané citace od Ellen Whiteové

Když otevřeli Pavlův dopis a přečetli si jeho poučení ohledně skutečného stavu mrtvých, velice se zaradovali. Jeho slova byla útěchou pro celý sbor. Apoštol jim vysvětlil, že ti, kdo budou při Ježíšově příchodu dosud naživu, se nesetkají se svým Pánem dříve než ti, kdo zemřeli v Kristu. Zesnulí uslyší hlas archanděla a zvuk Boží polnice; ti, kdo zemřeli v Kristu, vstanou nejdříve, a teprve poté dostanou živí dar nesmrtelnosti. „Potom my živí, kteří se toho dočkáme, budeme spolu s nimi uchváceni v oblacích vzhůru vstříc Pánu. A pak už navždy budeme s Pánem. Těmito slovy se vzájemně potěšujte.“ 1. Tesalonickým 4,17.18.\
Jen stěží si dokážeme představit, jakou nadějí a radostí naplnilo toto ujištění členy mladého tesalonického sboru. Dopisu, který obdrželi, uvěřili a velmi si ho vážili. S láskou vzpomínali na svého duchovního otce. Kdysi jim o tom všem již vyprávěl, ale tehdy se usilovně snažili pochopit učení, které jim připadalo nové a zvláštní. Proto není divu, že jim význam některých věroučných bodů nebyl zcela jasný. Toužili však po pravdě a Pavlův dopis jim dal novou naději a sílu. Upevnil jejich víru v Krista a prohloubil jejich lásku k tomu, který svou smrtí zjevil nepomíjející život.—_Poslové Naděje A Lásky_, pp. 149, 150.

Pak jim Pavel velmi přesvědčivě vysvětlil úžasnou pravdu o vzkříšení. „Není-li zmrtvýchvstání,“ píše apoštol, „pak nebyl vzkříšen ani Kristus. A jestliže Kristus nebyl vzkříšen, pak je naše zvěst klamná, a klamná je i vaše víra, a my jsme odhaleni jako lživí svědkové o Bohu: dosvědčili jsme, že Bůh vzkřísil Krista, ale on jej nevzkřísil, není-li vzkříšení z mrtvých. Neboť není-li vzkříšení z mrtvých, nebyl vzkříšen ani Kristus. Nebyl-li však Kristus vzkříšen, je vaše víra marná, ještě jste ve svých hříších, a jsou ztraceni i ti, kteří zesnuli v Kristu. Máme-li naději v Kristu jen pro tento život, jsme nejubožejší ze všech lidí! Avšak Kristus byl vzkříšen jako první z těch, kdo zesnuli.“ 1. Korintským 15,13-20.—_Poslové Naděje A Lásky_, p. 184.

Pavel napsal: „Bůh i ty, kteříž by zesnuli v Ježíšovi, přivede s ním.“ 1. Tesalonickým 4,14, BK. Mnozí vykládají tento verš tak, že zemřelí přijdou s Ježíšem z nebe; Pavel však chtěl říci, že stejně jako byl Kristus vzkříšen z mrtvých, povolá Bůh zesnulé svaté z jejich hrobů a vezme je s sebou do nebe. Tato vzácná útěcha a úžasná naděje není určena jen tesalonickému sboru, ale všem křesťanům na celém světě.—_Poslové Naděje A Lásky_, p. 150.

---

#### Dodatečné otázky k diskuzi

`Koho má Pavel na mysli, když píše, že nezemřeme všichni?`

`Proč je v Bibli stav člověka po smrti tak časti popisován jako spánek?`

`V čem se liší náš bdělý stav od spánku?`

`Pavel píše, že bez vzkříšení by byla naše víra marná. Jak tomu rozumíš?`

`Co se s námi stane po vzkříšení?`

`Jak naši víru ovlivňuje fakt, že nesmrtelnost získáme až po vzkříšení?`

`Proč se máme na tuto proměnu těšit?`

`Jak se toto těšení projevuje ve tvém životě?`
