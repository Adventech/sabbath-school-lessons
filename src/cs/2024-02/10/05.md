---
title:  'Spiritismus v posledních dnech (1)'
date:  05/06/2024
---

> <p></p>
> 7Ta nepravost již působí, ale jen skrytě, dokud nebude odstraněn z cesty ten, kdo tomu brání. 8A pak se ukáže ten zlý, kterého Pán Ježíš „zabije dechem svých úst“ a zničí svým slavným příchodem. 9Ten zlý přijde v moci satanově, bude konat kdejaký mocný čin, klamná znamení a zázraky 10a všemožnou nepravostí bude svádět ty, kdo jdou k záhubě, neboť nepřijali a nemilovali pravdu, která by je zachránila. (2Te 2,7–10)

**Osobní studium**

`Přečti si texty Mt 24,5.11.24; 2Te 2,7–10; Zj 13,13.14 a Zj 16,13.14. Jakému druhu podvodu budou lidé čelit v posledních dnech?`

Ďábel použije „klamná znamení a zázraky“, aby oklamal zástupy těsně před příchodem Ježíše. Ángel Rodríguez komentuje zrádnou moc démonických duchů následovně: „Jejich moc přesvědčovat nemá svůj zdroj v obsahu poselství, která přinášejí, ale v síle nadpřirozených projevů nazývaných znamení a zázraky. Dělají (poieó) znamení, čímž se snaží oslovit spíše citovou stránku lidí než jejich rozumové schopnosti. Skutečnost, že tato znamení vykonávají démoni, ukazuje, že sjednocující síla poselství tří démonů [draka, šelmy a falešného proroka] má spiritistický charakter – jejím zdrojem ani původcem není Bůh. Když se kosmický konflikt bude blížit ke svému vyvrcholení, démonická moc vstoupí do arény lidských dějin bezprecedentním způsobem. Spiritismu, jehož samotným základem je nebiblické učení o nesmrtelnosti duše, se téměř podaří ovládnout celý svět.“ (RODRÍGUEZ, Ángel Manuel. „The Closing of the Cosmic Conflict: Role of the Three Angels’ Messages“ v The Word, ed. Artur Stele, sv. 2, Silver Spring, MD: BRI, 2021, s. 6)

`Proč může být nebezpečné spoléhat se na své pocity? Jakou roli hrají pocity v naší zkušenosti víry? Jak může satan obejít naše uvažování a ovládnout nás prostřednictvím emocí?`

„Satan se dlouho připravoval na svůj poslední pokus oklamat svět. [...] Postupně připravoval půdu pro svůj vrcholný podvod tím, jak rozvíjel spiritismus. Dosud svého cíle ještě plně nedosáhl, jeho námaha však bude korunována úspěchem. [...] Kromě lidí, které bude chránit Boží moc prostřednictvím víry v Boží slovo, zachvátí celý svět satanův klam. Lidi, které ďábel ukolébává v pocitu, že jim nehrozí žádné nebezpečí, probudí teprve příchod Božího hněvu.“ (GC 561.562; VDV 365)

Naše jediná jistota je v Ježíši a jeho Slově. Je pochopitelné, že miliony lidí, kteří nerozumí stavu mrtvých, se zmítají v bludech umožněných představou, že mrtví po smrti žijí dál.

**Aplikace**

`Před jakými častými podvody jsou chráněni ti, kteří přijímají biblickou pravdu o spánku mrtvých? `

---

#### Další čtení: Vybrané citace od Ellen Whiteové

Moderní spiritismus... je pouze v nové podobě obnovené čarodějnictví a uctívání ďábla, jež Bůh zatratil a zakázal. V Písmě svatém se předpovídá, že „v posledních časích odvrátí se někteří od víry poslouchajíce duchů bludných a učení ďábelských“. 1. Timoteovi 4,1. Pavel ve svém druhém listě k Tessalonicenským poukazuje na to, že těsně před druhým příchodem Kristovým bude satan zvlášť účinný při vyvolávání duchů. Píše, že druhý Kristův příchod bude doprovázen „podlé mocného díla satanova se vší mocí, divy i zázraky lživými“. 2. Tesalonickým 2,9. A Petr, když líčí nebezpečí, jemuž bude církev v posledních dnech vystavena, praví, že právě tak jako byli falešní proroci, kteří sváděli Izrael ke hříchu, tak se vyskytnou falešní učitelé, „kteříž uvedou sekty zatracení...“ 2. Petrův 2,1. Apoštol zde podává jeden z charakteristických znaků učitelů spiritismu. Odmítají totiž uznávat Krista za Syna Božího... Tím, že popírá Krista, popírá spiritismus Otce i Syna, a to bible označuje za projev antikrista.—_Patriarchové a proroci_, p. 515.

Slova Pána Ježíše určená Petrovi platí i nám: „Satan si vyžádal, aby vás směl tříbit jako pšenici. Já jsem však za tebe prosil, aby tvá víra neselhala.“ Lukáš 22,31.32. Díky Bohu, že jsme nezůstali osamoceni. Bůh, který „tak miloval svět, že dal svého jediného Syna, aby žádný, kdo v něho věří, nezahynul, ale měl život věčný“ (Jan 3,16), nás neopustí v boji s nepřítelem spasení. Pán Ježíš řekl: „Hle, dal jsem vám moc šlapat po hadech a štírech a po veškeré síle nepřítele, takže vám v ničem neuškodí.“ Lukáš 10,19.\
Žijme ve spojení s živým Kristem. On nás povede za ruku a nikdy nás neopustí. Poznávejme Boží lásku, věřme jí, a budeme v bezpečí. Tato láska je nezdolnou pevností proti všem útokům satana. „Mohutnou tvrzí je jméno Hospodinovo; k němu se spravedlivý utíká a zachrání se.“ Přísloví 18,10.—_Myšlenky o naději_, p. 70.

---

#### Dodatečné otázky k diskuzi

`O jakém svodu píše Pavel v dnešním textu Bible?`

`Proč jsou i dnes lidé tak fascinováni „divy a zázraky“?`

`Proč bude v „poslední době“ vliv zázraků ještě mocnější než dříve?`

`Kteří lidé budou náchylnější k tomu, aby svodu podlehli?`

`Co je tou pravdou, která nás může před tímto svodem zachránit?`

`Jak poznáme, že milujeme pravdu?`

`Co to znamená „milovat pravdu“? Proč nestačí ji jen znát?`

`Můžeme lidem pomoci v tom, aby si tuto pravdu zamilovali? Jak?` 
