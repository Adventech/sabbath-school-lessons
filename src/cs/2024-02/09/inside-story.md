---
title:  Misijní příběh
date:   31/05/2024
---

#### Útěk ze sboru: Část 2.

_Andrew McChesney_

Poté, co dva mladí uprchlíci v jednom evropském městě odevzdali svá srdce Ježíši, začali prosit svou matku, aby o Ježíši také uvažovala.

„Mami, nechceš být spasena?“ zeptal se dvacetiletý Rosen.

Jeho matka Anelija vybuchla jako sopka. „Nikdy neopustím své náboženství!“, křičela a bouchala do stolu. „Budu se držet svého náboženství, dokud nezemřu!“

Její dvaadvacetiletý syn Sergej mluvil o tom, že Ježíš byl ukřižován za hříchy lidí a třetího dne vstal z mrtvých.

„Není možné, aby vstal z mrtvých,“ řekla Anelija.

„Pokud věříš v Ježíše a zemřeš, budeš také vzkříšena,“ řekl Sergej.

Jednoho dne přečetl své matce verš z Janova evangelia: „Kdo věří v Syna, má věčný život; kdo Synu nevěří, nespatří život, ale zůstává na něm Boží hněv.“ (Jan 3.36). „My umíráme,“ řekl své matce, „ale až se Ježíš vrátí, tak z hrobů vstaneme.“

„Synu, jak můžeme vstát z hrobu?“ zeptala se.

„Budeme znovu žít,“ řekl.

Pro Aneliji to byla velká otázka. Byla to největší otázka, která jí vrtala hlavou. Jak by mohlo být možné být vzkříšen a žít věčně?

Když poslouchala své syny, biblické verše, které ji kdysi mátly, jí začaly dávat smysl. Začala chápat, co jim Pavel, muž, který rodinu poprvé pozval do sboru, četl z Bible a co slyšela o Ježíši při své první návštěvě sboru. Její srdce naplnila radost. Anelija později pochopila, že do jejího srdce vstoupil Duch svatý. Brzy Anelija uznala Ježíše za svého Spasitele. Když to udělala, naplnila ji touha trávit s Ním čas a navštěvovat bohoslužby ve sboru.

Pak byla pokřtěna její patnáctiletá dcera. Anelija vynechala křty svých dvou synů, ale na křest své dcery šla. Když ji blahopřála, tak ji dcera řekla: „Mami, teď je řada na tobě“.

Sergej s matkou studovali Bibli a matka ji studovala také sama. V jejím srdci rostla touha žít pro Krista. Pak přišel den, kdy ve svých 47 letech odevzdala své srdce Ježíši ve křtu. „Bylo to s velkou radostí,“ řekla v jednom rozhovoru. „Nedokážu popsat svou radost. Bylo to poprvé po sedmačtyřiceti letech, kdy jsem takovou radost měla. Uvěřila jsem a přijala Ježíše Krista.“

Dnes je Aneliji 48 let a je misionářkou svého lidu. Její manžel přijal Bibli a dokonce i jeho rodiče v rodné zemi dodržují sobotu. Anelija také vede biblické hodiny ve své komunitě.

„Kdysi jsem chtěla ze sboru utéct, ale teď mě naplnila touha do sboru utíkat,“ říká. „Duch svatý mě přivedl k Bohu.“

_Děkujeme vám za vaši podporu Adventistické misie, jejíž globální misijní střediska pomáhají školit lidi, aby sdíleli dobrou zprávu o spasení se vzácnými lidmi z jiných světových náboženství. Více informací naleznete na anglicky psaných stránkách globalmissioncenters.org._
