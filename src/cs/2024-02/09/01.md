---
title:  'Základ Boží vlády'
date:  25/05/2024
---

Opětovné objevení významu Božího zákona v závěru dějin

### Texty na tento týden
Zj 14,6–12; Kaz 12,13.14; Př 28,9; Da 7,25

> <p>Základní verš</p>
> „Drak v hněvu vůči té ženě rozpoutal válku proti ostatnímu jejímu potomstvu, proti těm, kdo zachovávají přikázání Boží a drží se svědectví Ježíšova.“ (Zj 12,17)

Díky intenzivnímu studiu Bible adventisté pochopili, jaký význam má zákon pro službu v nebeské svatyni svatých. Při promýšlení jeho významu také objevili důležitost čtvrtého přikázání, které hovoří o sobotě jako o dni odpočinku. Dá se říci, že toto přikázání – více než kterékoli jiné – jasně identifikuje Boha jako našeho Stvořitele. Skutečnost, že Bůh je naším Původcem, představuje základ každého pravého uctívání. Je to téma, které bude mimořádně důležité i v posledních dnech dějin země (viz Zj 14,6–12).

Satan měl od začátku jeden hlavní cíl: podkopáváním Božího zákona zmařit uctívání Boha. Ví, že přestoupit zákon „v jednom přikázání“ znamená „provinit se proti všem“ (Jk 2,10). Právě proto navádí lidi, aby přestupovali Boží zákon. To je také důvod, proč satan tak nenávidí sobotu. Sobota totiž ukazuje lidem na Stvořitele a na to, jak ho mají uctívat. Zákon definuje, co je hřích. Dokud se lidé snaží být věrni Bohu, musí i jeho zákon zůstávat v platnosti, včetně přikázání o sobotě.

Cílem této lekce je ukázat souvislost mezi svatyní, Božím zákonem, sobotou a nadcházející krizí v souvislosti se znamením šelmy. Budeme také zkoumat význam soboty pro lidi žijící v době konce.

**Osnova lekce**

Téma této lekce se dotýká opětovného pochopení významu a důležitosti Božího zákona, který byl po staletí mnohými křesťany přehlížen a odmítán. V lekci se zaměříme i na to, proč je a bude věrnost Bohu i v této oblasti důležitá v závěru dějin, a co Bůh očekává od těch, kteří jej chtějí věrně následovat.

- Zj 11,19; Ex 25,16: Boží zákon v centru svatyně (neděle)
- Mt 5,17.18: Ježíš potvrzuje důležitost Božího zákona (pondělí)
- Zj 14,6.7; Ex 20,8–11: Trvalý význam přikázání o sobotě (úterý)
- Zj 13,4.8.12.15: „Znamení šelmy“ – odmítnutí Božího zákona (středa)
- Zj 14,9–11: „Poselství tří andělů“ – pozvání k věrnosti Bohu (čtvrtek)

---

#### Další čtení: Vybrané citace od Ellen Whiteové

Když semeno klíčí, rozvíjí se v něm vlastně život, který do něho vložil Bůh. Růst rostliny nezávisí na lidské moci. Podobné zásady platí i pro království Ježíše Krista. Je to nové stvoření. Zásady jeho rozvoje jsou pravým opakem zásad, jimiž se řídí pozemská království. Pozemští králové používají moc a násilí, udržují vládu silou zbraní. Zakladatel Božího království je však Kníže pokoje. Duch svatý představil biblickým pisatelům světská království symboly divokých šelem. Krista však představil jako „Božího Beránka, který snímá hříchy světa“ Jan 1,29. Jeho způsob vlády neznásilňuje svědomí. Židé očekávali, že Boží království bude založeno na stejných zásadách jako pozemské říše. Spravedlnost se snažili zajišťovat pouze vnějšími opatřeními, proto vymýšleli různé metody a plány. Kristus však vštěpuje vnitřní zásady. Zasévá do lidských srdcí pravdu a spravedlnost, a tím bojuje proti bludu a hříchu.—_Perly moudrosti_, p. 36.

Záchrana člověka, to však nebyl jediný důvod, proč Kristus přišel na zem, proč zde trpěl a zemřel; přišel také „vyvýšit a zvelebit zákon“. Izajáš 42,21. A to nejen proto, aby obyvatelé tohoto světa správně chápali zákon, ale aby také dokázal všem světům ve vesmíru, že Boží zákon je nezměnitelný. Kdyby požadavky Božího zákona bylo možné obejít, Boží Syn by nemusel obětovat svůj život jako trest za jeho přestoupení. Smrt Ježíše Krista dokazuje neměnnost zákona. A oběť, k níž Otce a Syna vedla nekonečná láska, aby hříšníci mohli být zachráněni, ukazuje celému vesmíru — a nic jiného to nemohlo ukázat lépe než tento plán vykoupení —, že spravedlnost a milosrdenství jsou základem Božího zákona a vlády.—_Velké drama věků_, p. 327.

Satan je neúnavný ve své činnosti, s nezměrnou energií a v tisíci podobách zkresluje povahu Boha a jeho správu. Rozsáhlými a dobře osnovanými plány a podivuhodnou silou snaží se svým šálením získat obyvatele světa. Bůh, věčný a vševědoucí, zná konec od prvopočátku a jeho plány na potírání zla jsou dalekosáhlé a obsažné. Jeho úmyslem bylo nejen potlačit vzpouru, ale i ukázat celému vesmíru její povahu. Realizace Božího plánu ukázala spravedlnost a milosrdenství Boha a plně prokázala jeho moudrost a oprávněnost jeho jednání se zlem.<br/>
Skutečnostmi, které se odehrály během velkého zápasu, chce Bůh ukázat zásady své správy, které satan a všichni, které podvedl, zkreslují. Spravedlnost Boží uzná nakonec celý svět, avšak toto uznání přijde příliš pozdě a vzbouřence nezachrání.—_Patriarchové a proroci_, p. 47.

---

#### Dodatečné otázky k diskuzi

`Koho v úvodním textu představuje drak a koho žena?`

`Proti komu a proč podle knihy Zjevení zahájil drak válku?`

`Co je základem Boží vlády?`

`Proč má ďábel tak velký zájem na tom, abychom přestupovali Desatero?`

`V čem je 4. přikázání tak jedinečné?`

`V čem vidíš hlavní smysl správného prožívání soboty?`

`Kdy nám hrozí nebezpečí, že se z nás stanou “zákoníci“?`
