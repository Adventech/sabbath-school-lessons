---
title:  'Poselství tří andělů'
date:  30/05/2024
---

> <p></p>
> 9Za nimi letěl třetí anděl a volal mocným hlasem: „Kdo kleká před šelmou a před její sochou, kdo přijímá její cejch na čelo či na ruku, 10bude pít víno Božího rozhorlení, které Bůh nalévá neředěné do číše svého hněvu; a bude mučen ohněm a sírou před svatými anděly a před Beránkem. 11A jeho muka neuhasnou na věky věků a dnem ani nocí nedojde pokoje ten, kdo kleká před šelmou a jejím obrazem a nechal si vtisknout její jméno. 12Zde se ukáže vytrvalost svatých, kteří zachovávají Boží přikázání a věrnost Ježíši.“ (Zj 14,9–12)

**Osobní studium**

Ve Zjevení 14. kapitole první anděl volá mocným hlasem: „Bojte se Boha a vzdejte mu čest, neboť nastala hodina jeho soudu; poklekněte před tím, kdo učinil nebe, zemi, moře i prameny vod“ (Zj 14,7). Volání z nebe naléhá, abychom ve světle blížícího se soudu byli věrní Stvořiteli a uctívali pouze jeho.

Druhý anděl volá: „Padl, padl veliký Babylón, který opojil všechny národy svým smilstvím a dal jim pít z poháru hněvu“ (Zj 14,8). Babylón představuje hříšný, odpadlý náboženský systém, který odmítl poselství prvního anděla a nadále pokračuje v nesprávném způsobu uctívání. Proto třetí anděl varuje před uctíváním „šelmy a jejího obrazu“ (Zj 14,9–11). V těchto verších jsou představeny dvě protichůdné možnosti – uctívání Stvořitele, a uctívání šelmy. Před druhým příchodem Krista se každý člověk na planetě Zemi musí jasně a neodvolatelně rozhodnout, kdo má jeho plnou oddanost – Ježíš, nebo satan.

`Jaké jsou dva charakteristické rysy těch, kdo odmítají uctívat šelmu (Zj 14,12)? Proč jsou obě tyto charakteristiky důležité?`

Na konci času bude mít Bůh věrné, kteří mu budou oddáni i tváří v tvář největšímu odporu a nejzuřivějšímu pronásledování v dějinách světa. Prostřednictvím daru Kristovy spravedlnosti budou žít poslušný život naplněný milostí. Uctívání Stvořitele je v přímém protikladu k uctívání šelmy a je vyjádřeno dodržováním Božích přikázání. Závěrečný konflikt o to, zda budou lidé věrní Kristu nebo budou následovat šelmu, se soustředí právě na uctívání. A v centru závěrečných událostí velkého sporu mezi dobrem a zlem je sobota jako správný den odpočinku.

Oddaní následovníci Spasitele nejen zachovávají „věrnost Ježíši“ (Zj 14,12), ale budou mít také „Ježíšovu víru“ (Zj 14,12; ČSP). Ježíšova víra je víra tak hluboká, důvěřující a oddaná, že jí nemohou otřást ani ty nejtěžší zkoušky. Je to víra, která věří, i když nevidí, důvěřuje, i když se to vzpírá rozumu, a doufá, i když nechápe. Taková víra je darem, který vděčně přijímáme. Přenese nás přes krizi, která teprve přijde. Když poslední krize vypukne a budeme čelit ekonomickému bojkotu, pronásledování, věznění a samotné smrti, Ježíšova víra nás přenese přes poslední hodiny země, dokud se Ježíš nevrátí.

**Aplikace**

`Jak dnes Bůh připravuje tvou víru na to, co přijde v budoucnosti?`

---

#### Dodatečné otázky k diskuzi

`Co nám oznamuje první anděl?`

`Co připomíná druhý anděl?`

`Před čím varuje „třetí anděl“?`

`Co je to ten „cejch“ a k čemu se používá?`

`Jak můžeme dostat „cejch“ šelmy na ruku a na čelo?`

`Co čeká každého, kdo dovolí šelmě, aby si ho „označila“ jako své vlastnictví?`

`Existuje i nějaká Boží „ochranná značka“? Pokud ano, jaká?`

`Můžeme se bránit tomu, abychom se nezačali klanět šelmě? Jak?`
