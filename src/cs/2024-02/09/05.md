---
title:  'Znamení šelmy'
date:  29/05/2024
---

> <p></p>
> 4Klekali před drakem, protože dal té šelmě svou moc, a klekali také před šelmou a volali: „Kdo se může rovnat té dravé šelmě, kdo se odváží s ní bojovat?“ [...] 8... budou před ní klekat všichni obyvatelé země, jejichž jména nejsou od stvoření světa zapsána v knize života, v knize toho zabitého Beránka. [...] 12Z pověření té první šelmy vykonává veškerou její moc. Nutí zemi a její obyvatele, aby klekali před první šelmou, které se zahojila její smrtelná rána. [...] 15Je jí dáno, aby do sochy té šelmy vdechla život, takže ta socha mluvila a vydala rozkaz, že zemřou všichni, kdo před ní nepokleknou. (Zj 13,4.8.12.15)

**Osobní studium**

`Přečti si texty Zj 12,12.17 a Zj 13,7. Jak tyto texty odhalují satanův hněv? Proč se ďábel v době konce tak zlobí na Boží lid?`

Zjevení 12 nastiňuje kosmický konflikt mezi Kristem a satanem v průběhu věků. Tento spor vyvrcholí posledním satanovým útokem na Boží lid. Zjevení 13 představuje dva spojence draka – šelmu z moře a šelmu ze země. Tyto dvě mocnosti se spojí v boji proti Božímu lidu.

`Uvažuj nad úvodními verši (Zj 13,4.8.12.15) a nad textem Zj 14,7.9–11. (Viz také Zj 15,4; Zj 16,2; Zj 19,20; Zj 20,4; Zj 22,9.) Jaké klíčové téma se objevuje ve všech těchto verších?`

Soustřeďme se na kontrast, který nacházíme v těchto verších. Buď lidé uctívají Stvořitele, nebo uctívají něco jiného. Stvořitel je hodný uctívání (Zj 5,9). Spor mezi Kristem a satanem, který začal v nebi, se soustředil právě na otázku uctívání: „Vystoupím na posvátná návrší oblaků, s Nejvyšším se budu měřit“ (Iz 14,14). Satan toužil po úctě, která náležela pouze Stvořiteli. Podle Zjevení 13 se tento záměr bude satanovi dařit naplňovat i díky šelmě z moře (Zj 13,4).

Porovnání s Danielem 7 ukazuje, že šelma má stejné vlastnosti jako malý roh, který se bude „snažit změnit doby a zákon“ a bude mít moc nad svatými během období 1 260 prorockých dnů, tedy 1 260 let (Da 7,25; porovnej Zj 13,5; viz také 6. lekce). Čtvrté přikázání je jediná část Desatera, která se týká času. Tato moc se pokusila změnit den uctívání Boha ze soboty, sedmého dne, na neděli, první den v týdnu.

Bůh ustanovil sobotu jako znamení své moci a autority (Ex 31,13; Ez 20,12.20). Tím, že se pozemská moc snaží změnit Bohem daný den uctívání (sobotu), uzurpuje si autoritu a moc, které náleží jedině Bohu. Ukazuje se, že v centru závěrečného konfliktu bude spor o to, co je pravé, a co falešné uctívání.

Proto Zjevení označuje lidi, kteří jsou věrní Bohu, jako ty, „kdo zachovávají přikázání Boží a drží se svědectví Ježíšova“ (Zj 12,17; Zj 14,12). To zahrnuje i sobotu jako sedmý den a nemá to nic společného s nedělí. Ti, kteří odmítnou poslední výzvu tří andělů uctívat Boha v jeho svatý den (viz také Iz 58,13) a místo toho uctívají šelmu v její falešný den odpočinku (v neděli), dostanou znamení šelmy (viz 11. lekce).

**Aplikace**

`Čím je sobota pro tebe osobně? `

---

#### Další čtení: Vybrané citace od Ellen Whiteové

Až se bude přibližovat konec času, velký spor mezi dobrem a zlem bude nabývat na síle. Satanův hněv vůči Kristově církvi se projevoval ve všech dobách a Bůh štědře uděloval svému lidu milost a svého Ducha, aby ho posílil v boji proti mocnostem zla. Když měli Kristovi apoštolové rozšířit evangelium po celém světě a zaznamenat je pro budoucí věky, dostali zvláštní zmocnění Duchem svatým. Oč více se církev blíží svému konečnému vysvobození, tím více síly vynakládá ovšem satan na své působení. Sestoupí na zem „plný zlosti, protože ví, jak málo času mu zbývá“. Zjevení 12,12). Bude předvádět „kdejaký mocný čin, klamná znamení a zázraky“. 2. Tesalonickým 2,9. Po šest tisíc let se satan, kdysi nejpřednější z Božích andělů, plně věnoval dílu podvodu a zkázy. Všechny své schopnosti a důvtip, který získal během dlouhého zápasu, veškerou krutost, kterou si vypěstoval, použije proti Božímu lidu v konečném boji. V tak nebezpečné době mají Kristovi následovníci upozorňovat svět na druhý příchod Pána Ježíše a má se připravit lid, který bude stát před Kristem při jeho příchodu „čistý a bez poskvrny“. 2. Petrův 3,14. V této době církev nebude potřebovat zvláštní dar Boží milosti a moci o nic méně než v dobách apoštolů.—_Velké drama věků_, p. 10.

Povinnost uctívat Boha vyplývá z toho, že je Stvořitel; všichni mu vděčí za svou existenci. Kdykoli Bible uvádí, že Bůh má nárok na úctu a uctívání před pohanskými modlami, vždy to odůvodňuje doklady jeho stvořitelské moci. „Všechna božstva národů jsou bůžci, ale Hospodin učinil nebe.“ Žalm 96,5. „Ke komu mne chcete připodobnit, aby mi byl roven? praví Svatý. K výšině zvedněte zraky a hleďte: Kdo stvořil toto všechno?“ „Toto praví Hospodin, stvořitel nebe, onen Bůh, jenž vytvořil zemi, jenž ji učinil…: Já jsem Hospodin a jiného už není.“ Izajáš 40,25.26; Izajáš 45,18. Žalmista prohlásil: „Vězte, Hospodin je Bůh, on nás učinil, a ne my sami sebe.“ „Přistupme, klaňme se, klekněme, skloňme kolena před Hospodinem, který nás učinil.“ Žalm 95,6; Žalm 100,3. Také nebeské bytosti uctívají Boha — a jako důvod, proč to považují za svou povinnost, udávají: „Jsi hoden, Pane a Bože náš, přijmout slávu, čest i moc, neboť ty jsi stvořil všechno a tvou vůlí všechno povstalo a jest.“ Zjevení 4,11.—_Velké drama věků_, p. 286.

Proto Bůh ustanovil sobotu už v ráji, aby tuto pravdu lidem provždy připomínal. Pokud skutečnost, že Bůh je náš Stvořitel, bude důvodem, proč ho máme uctívat, potud bude sobota znamením a památníkem této skutečnosti. Kdyby všichni lidé zachovávali sobotu, vedlo by je to v citech i myšlení ke Stvořiteli jako k předmětu úcty a uctívání a nikdy by se z nich nestali modláři, lidé Bohu nevěrní a nevěřící. Zachovávání soboty je znamením věrnosti pravému Bohu, tomu, „kdo učinil nebe, zemi, moře i prameny vod“. Zjevení 14,7. Z toho vyplývá, že poselství, které vyzývá lidi k uctívání Boha a zachovávání jeho přikázání, je zvlášť vybízí k tomu, aby dodržovali čtvrté přikázání.—_Velké drama věků_, p. 286.

---

#### Dodatečné otázky k diskuzi

`Komu a proč se máme klanět? Před kým máme pokleknout?`

`Před čím nás chrání „klanění se Bohu“?`

`Co je to ta kniha života, o které píše Jan ve Zjevení? Jak se do ní může dostat i naše jméno?`

`O jaké šelmě píše Jan? Jaké má znamení a jak se chová?`

`Kdo dává i této šelmě svou moc a sílu? Proč?`

`Komu se nakonec budou klanět ti, kdo se odmítají poklonit Stvořiteli?`

`Co si máme představit pod tím klaněním se šelmě?`
