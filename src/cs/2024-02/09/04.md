---
title:  'Sobota a zákon'
date:  28/05/2024
---

> <p></p>
> 6Tu jsem viděl jiného anděla, jak letí středem nebeské klenby, aby zvěstoval věčné evangelium obyvatelům země, každé rase, kmeni, jazyku i národu. 7Volal mocným hlasem: „Bojte se Boha a vzdejte mu čest, neboť nastala hodina jeho soudu; poklekněte před tím, kdo učinil nebe, zemi, moře i prameny vod.“ (Zj 14,6.7)

**Osobní studium**

`Uvažuj o textech Zj 14,6.7; Zj 4,11; Gn 2,1–3 a Ex 20,8–11. Co z nich můžeme pochopit o vztahu mezi stvořením, sobotou a Božím zákonem?`

Stvoření říká něco o naší hodnotě v Božích očích. Ve vesmíru nejsme jen nějakým opuštěným, bezvýznamným zrnkem prachu. Nejsme ani produkt náhodných událostí nebo souhry okolností, které vyústily do vzniku našeho genetického kódu. Jinými slovy – běžný vědecký scénář původu života, který převzala zpravodajská média a populární kultura, představuje takový pohled na náš původ, který je v každém ohledu neslučitelný s biblickou zprávou.

Jsme tady, protože nás stvořil Ježíš. A on je hoden našeho uctívání nejen proto, že nás stvořil, ale také proto, že nás vykoupil. Stvoření a vykoupení jsou jádrem každého pravého uctívání Boha. Proto je sobota nezbytně důležitou součástí pochopení plánu spasení. Sobota mluví o péči Stvořitele a lásce Vykupitele.

Na konci týdne stvoření Bůh odpočinul v kráse a majestátnosti světa, který stvořil. Jeho odpočinek je i příkladem pro nás. Sobota je pro nás každý týden příležitostí, abychom chválili toho, kdo nás stvořil. Když Boha v sobotu uctíváme, otevíráme svá srdce, abychom přijali zvláštní požehnání, které vložil pouze na tento den, na žádný jiný.

Sobota nám ukazuje na Stvořitele, který nás miloval tak moc, že nás neopustil, ani když jsme se vzdálili od jeho plánů s námi. Sobota je věčným symbolem našeho odpočinku v něm a zvláštním znakem věrnosti Stvořiteli (Ez 20,12.20). Sobota je symbolem odpočinku, ne práce; symbolem milosti, ne zákonictví; symbolem přijetí, ne odsouzení, a symbolem spolehnutí se na Boží dílo spasení, ne na naši snahu se zachránit. Pravý sobotní odpočinek je odpočinkem přijímajícím milost v milujícím náručí toho, kdo nás stvořil, vykoupil a přijde pro nás.

Boží poselství ze Zjevení 14. kapitoly vyzývá lidi na konci času, aby každou sobotu odpočívali v jeho lásce a péči. Vyzývá nás, abychom pamatovali na toho, který nás stvořil, a vzdali mu slávu. Zachovávání soboty je také spojovacím článkem mezi dokonalostí Edenu a slávou nového nebe a nové země, které přijdou. Sobota nám připomíná, že jednoho dne bude nádhera Edenu obnovena.

**Aplikace**

`Většina adventistů sedmého dne čelila a často i dnes čelí obvinění ze zákonictví. Toto obvinění se obvykle spojuje s naším zachováváním soboty. Uvažuj o sobotě jako o symbolu vykoupení a ospravedlnění z víry. Proč by poslouchání Božího příkazu odpočívat mělo někoho vést k představě, že se snažíme dostat do nebe na základě našich vlastních skutků? `

---

#### Další čtení: Vybrané citace od Ellen Whiteové

„Význam soboty jako památníku stvoření spočívá v tom, že stále zpřítomňuje pravý důvod, proč Bohu náleží úcta“ — protože je Stvořitel a my jsme jeho stvoření. „Sobota je proto pravým základem bohoslužby, protože učí této významné pravdě působivěji než cokoli jiného. Pravý důvod pro uctívání Boha — nejen pro uctívání sedmého dne, ale pro uctívání Boha vůbec — je dán rozdílem mezi Stvořitelem a jeho stvořením. Tato úžasná skutečnost se nikdy nemůže stát přežitkem; nesmí upadnout v zapomnění.“ (J. N. Andrews, Dějiny soboty, kap. 27) Proto Bůh ustanovil sobotu už v ráji, aby tuto pravdu lidem provždy připomínal. Pokud skutečnost, že Bůh je náš Stvořitel, bude důvodem, proč ho máme uctívat, potud bude sobota znamením a památníkem této skutečnosti.—_Velké drama věků_, p. 286.

Sobota nám ho připomíná jako Stvořitele a ukazuje i na jeho posvěcující moc. Zvěstuje, že Kristus, který stvořil všechny věci na nebi i na zemi a který všechno udržuje, je hlavou církve a svou mocí nás smířil s Bohem. Když Bůh mluvil o Izraeli, řekl: „Dal jsem jim také své dny odpočinku, aby byly znamením mezi mnou a jimi, aby věděli, že já Hospodin je posvěcuji.“ Ezechiel 20,12. Sobota je tedy znamením Kristovy posvěcující moci. Je určena každému, koho Kristus posvěcuje. Patří všem, kdo se skrze něho stávají součástí Božího Izraele.\
Sobota bude radostí pro každého, kdo ji přijímá jako svědectví Kristovy stvořitelské a vykupitelské moci. Ten, kdo v ní vidí Krista, raduje se v něm. Sobota poukazuje na dílo stvoření jako na důkaz Kristovy vykupitelské moci. Připomíná ztracený pokoj ráje a vypráví o obnoveném pokoji, který se k lidem vrací skrze Spasitele.—_Touha věků_, p. 181.

---

#### Dodatečné otázky k diskuzi

`Jaké poselství zaznívá ve slovech prvního anděla?`

`Proč nám tento anděl připomíná právě 4. přikázání?`

`Proč se podle tohoto anděla máme „bát“ Boha?`

`Jak ovlivňuje víra ve stvoření náš vztah k Bohu?`

`Proč dnes už ani moc křesťanů nevěří ve stvoření a Stvořitele?`

`Jaký vliv má na náš vztah k Bohu uvědomění si toho, že je soudcem?`

`Proč se máme „bát“ Boha a nemáme se bát soudu?`
