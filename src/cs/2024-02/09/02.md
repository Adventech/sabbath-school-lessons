---
title:  'Svatyně a zákon'
date:  26/05/2024
---

> <p></p>
> Tu se otevřel Boží chrám v nebesích, a bylo v něm vidět schránu jeho smlouvy; rozpoutaly se blesky a rachot hromu, zemětřesení a hrozné krupobití. (Zj 11,19)

> <p></p>
> Do schrány uložíš svědectví, které ti dám. (Ex 25,16)

> <p></p>
> Když přestal k Mojžíšovi na hoře Sínaji mluvit, dal mu dvě desky svědectví; byly to kamenné desky psané Božím prstem. (Ex 31,18)

> <p></p>
> Drak v hněvu vůči té ženě rozpoutal válku proti ostatnímu jejímu potomstvu, proti těm, kdo zachovávají přikázání Boží a drží se svědectví Ježíšova. (Zj 12,17)

**Osobní studium**

`Prostuduj si úvodní texty (Zj 11,19; Ex 25,16; Ex 31,18 a Zj 12,17). Co říkají o schráně (truhle) smlouvy a svatyni svatých?`

Den smíření byl dnem soudu. Celý Izrael se měl podle příkazu této události zúčastnit. Kaž­dý měl činit pokání, zpytovat své srdce a zdržet se jakékoli práce (viz Lv 23,29–31). Jen v tento den velekněz vstupoval do svatyně svatých, aby tam vykonal smírčí obřady. A právě tam, v nejvnitřnějším prostoru svatyně, se nacházela schrána smlouvy. Uvnitř schrány bylo umístěno Desatero Božích přikázání vyryté na dvou kamenných deskách. Zlaté víko archy se nazývalo slitovnice a na ni se kropila krev pro očištění svatyně od hříchu. Boží přítomnost se projevovala v podobě oblaku Boží slávy nad slitovnicí mezi cherubíny. Každá oběť odhalovala Boží milosrdenství vůči hříšným lidským bytostem, ale Den smíření ukazuje, že hříchy lidí jsou připomínány až do dne soudu (Žd 10,3). Hřích mohl být ve skutečnosti zcela odstraněn až o staletí později, a to jen prostřednictvím Kristovy krve, když zemřel na kříži. A pouze vírou v jeho oběť (krev) můžeme být očištěni od hříchu (1Pt 1,18.19). V Boží přítomnosti se nádherně pojí milosrdenství a spravedlnost.

Při pohledu do nebeské svatyně apoštol Jan viděl, že „se otevřel Boží chrám v nebesích, a bylo v něm vidět schránu jeho smlouvy“ (Zj 11,19). „Ve svatyni svatých nebeské svatyně je uchováván Boží zákon – zákon, který Bůh vydal za hřmění hromu na Sinaji a zapsal svým prstem na kamenné desky. Boží zákon v nebeské svatyni je velký originál, přikázání zaznamenaná na kamenné desky a zapsaná Mojžíšem do knih jsou jeho přesným opisem. Lidé, kteří přijali tuto důležitou pravdu, pochopili svatost a neměnnost Božího zákona.“ (GC 434; VDV 285)

Když první adventisté studovali biblické učení o svatyni, uvědomili si nejen důležitost celého Božího zákona, ale i přikázání o sobotě, které se nachází v centru Desatera. Došli k závěru, že pokud se Boží zákon nachází ve schráně smlouvy v nebeské svatyni, je věčný a určitě nemohl být odstraněn Ježíšovou obětí na kříži.

**Aplikace**

`Uvažuj o sobotě, která k nám přichází pravidelně každý týden – bez výjimky. Co nám to říká o důležitosti učení o stvoření? Které jiné učení o Bohu má tak silnou a neustále se opakující připomínku?`

---

#### Dodatečné otázky k diskuzi

`Slyšel jsi nějaké „zaručené zvěsti“ o tom, že je možné najít schránu smlouvy, kterou židé údajně ukryli v jeskyni pod chrámem? Co si o tom myslíš?`

`Co viděl Jan v nebeské svatyni? Kde se nachází schrána smlouvy?`

`Co, kromě desek zákona, se ještě nacházelo ve schráně smlouvy?`

`Kdy roli hrála schrána smlouvy důležitou roli v pozemské svatyni?`

`Proč byl den smíření tak důležitý?`

`Myslíš, že se v budoucnu odehraje i „vesmírný den smíření“? Proč?`

`Proč se můžeme domnívat, že se v nebeské svatyni ve schráně smlouvy stále nacházejí i desky zákona?`
