---
title:  'Podněty k zamyšlení'
date:  24/05/2024
---

Všimněme si toho, jak tento text popisuje Ježíšovu práci pro nás u soudu, a také toho, jaký je náš úkol: „Ježíš neomlouvá jejich hříchy, ale ukazuje jejich lítost a jejich víru, a žádá pro ně odpuštění, ukazuje své raněné ruce před Otcem a svatými anděly a říká: Znám je jménem. Vyryl jsem je na dlaních svých rukou. ‚Zkroušený duch, to je oběť Bohu. Srdcem zkroušeným a zdeptaným ty, Bože, nepohrdáš!‘ (Ž 51,19) Žalobci svého lidu říká: ‚Hospodin ti dává důtku, satane, důtku ti dává Hospodin, který si vyvolil Jeruzalém. Což to není oharek vyrvaný z ohně?‘ (Za 3,2)“ (GC 484; VDV 317)

„Skutečnost, že ti, co se považují za Boží lid, jsou představeni jako ti, kdo stojí před Pánem ve špinavém rouchu, by měla vést k pokoře a hlubokému zkoumání srdce všech, kteří vyznávají jeho jméno. Ti, kdo skutečně očišťují své duše poslušností pravdě, budou mít o sobě velmi skromné mínění. Čím pečlivěji se budou dívat na neposkvrněný charakter Krista, tím silnější bude jejich touha přizpůsobit se jeho obrazu a tím méně budou v sobě vidět čistotu nebo svatost. I když si máme uvědomovat svůj hříšný stav, máme se spoléhat na Krista jako na naši spravedlnost, naše posvěcení a naše vykoupení. Na satanova obvinění vůči nám nemáme co říci. Pouze Kristus se nás může účinně zastat. Pouze on je schopen umlčet žalobce argumenty založenými nikoli na našich, ale na jeho vlastních zásluhách.“ (5T 471.472)

„Žijeme v době velkého Dne smíření. Když velekněz v předobrazné starozákonní službě konal obřad smíření za Izrael, požadovalo se od všech, aby v srdci litovali svých hříchů a kořili se před Pánem, jinak by byli z národa vyloučeni. Podobně by se měli dnes – v posledních dnech doby milosti – všichni, kdo chtějí mít svá jména zaznamenána v knize života, pokořit před Bohem a opravdově litovat svých hříchů.“ (GC 489; VDV 320)

**Otázky k rozhovoru**

`1. Jaké pocity ve vás vyvolává představa, že Ježíš za nás zvedá před Otcem své probodnuté ruce? Proč je jeho oběť naší jedinou nadějí u soudu?`

`2. Žijeme v době velkého Dne smíření. Smíření je Božím dílem záchrany ztracených hříšníků. Proč bychom tedy měli každý náš den zasvětit Božímu dílu zvěstování evangelia?`

`3. Všimněte si ještě jednou předchozího citátu: „Pouze Kristus se nás může účinně zastat. Pouze on je schopen umlčet žalobce argumenty založenými nikoli na našich, ale na jeho vlastních zásluhách.“ (5T 472) Jak se může tato naděje stát součástí vaší každodenní zkušenosti?`

---

#### Dodatečné otázky k diskuzi

`Co nového jsi objevil při svém osobním studiu Bible a této lekce v týdnu?`

`Koho může Ježíš obhájit a koho ne? Proč?`

`Proč je tak důležité, jaký postoj k hříchu zaujímáme?`

`Čím tě obohatila dnešní diskuze?`
