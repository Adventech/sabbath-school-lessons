---
title:  'Dobrá zpráva o svatyni svatých'
date:  22/05/2024
---

> <p></p>
> 14Protože máme mocného velekněze, který vstoupil až před Boží tvář, Ježíše, Syna Božího, držme se toho, co vyznáváme. 15Nemáme přece velekněze, který není schopen mít soucit s našimi slabostmi; vždyť na sobě zakusil všechna pokušení jako my, ale nedopustil se hříchu. 16Přistupme tedy směle k trůnu milosti, abychom došli milosrdenství a nalezli milost a pomoc v pravý čas. (Žd 4,14–16)

> <p></p>
> 19Protože Ježíš obětoval svou krev, smíme se, bratří, odvážit vejít do svatyně 20cestou novou a živou, kterou nám otevřel zrušením opony – to jest obětováním svého těla.

> <p></p>
> 21Máme-li tedy tak velikého kněze nad celým Božím domem, 22přistupujme před Boha s opravdovým srdcem a v plné jistotě víry, se srdcem očištěným od zlého svědomí a s tělem obmytým čistou vodou. (Žd 10,19–22)

**Osobní studium**

`Jaké ujištění a pozvání nabízejí úvodní verše (Žd 4,14–16 a Žd 10,19–22) každému z nás?`

V listu Židům zaznívá mnoho povzbuzujících výzev: „držme se“, „přistupme směle“ a „v plné jistotě víry“. Apoštol Pavel zaměřuje naši pozornost na Ježíše, našeho Velekněze. V Ježíši máme všechno, co potřebujeme. Vírou můžeme vstoupit do nebeské svatyně „cestou novou a živou, kterou nám otevřel“ svou obětí (Žd 10,20).

Na nádvoří vidíme krev na rozích bronzového oltáře. Ve svatyni se krev nachází na zlatých rozích kadidlového oltáře. Před slitovnicí vidíme krví pokropenou oponu.

Ježíšova krev nám připravuje cestu. To nám dává naději, protože s Bohem se můžeme setkat jen tehdy, když nám Ježíš odpustí a vymaže naše hříchy. Boží milosrdenství je nekonečné, ale stejně nekonečná je i jeho spravedlnost. A spravedlnost by nemohla přijmout Kristovu oběť jako smíření za naše provinění, pokud by Ježíš nezaručil, že nám odpustí naše hříchy a že je úplně vymaže.

`Uvažuj o textu Zj 11,19 v kontextu velkého sporu. Proč je toto vidění důležité? Jak zdůrazňuje neoddělitelné spojení zákona s evangeliem?`

V oslnivé a zářící slávě Boží přítomnosti v trůnním sále vesmíru, přímo u základů Božího trůnu, vidíme schránu jeho smlouvy, v níž se nachází Boží zákon. Na nejsvětějším místě se zjevuje Boží spravedlnost i Boží milosrdenství. Žádná pozemská moc nemůže změnit Boží zákon, protože, kromě jiných důvodů, zákon se nachází ve schráně jeho smlouvy v nebi. List Židům říká: „A toto je smlouva, kterou uzavřu s domem izraelským po oněch dnech, praví Hospodin: Dám své zákony do jejich mysli a napíšu jim je na srdce. Budu jim Bohem a oni budou mým lidem“ (Žd 8,10). Když vírou vstupujeme do nebeské svatyně, nacházíme tam odpuštění svých minulých hříchů a moc žít poslušným životem skrze Krista, který za nás zemřel a píše svůj zákon do našich srdcí. Ježíš nás zachraňuje „dokonale“ (Žd 7,25). Jeho spasení je úplné a dokonale nás očišťuje od moci hříchu a od trestu za hřích.

**Aplikace**

`Proč je Ježíšova přímluvná služba tak úžasnou zprávou? Jakou naději bychom měli bez evangelia, kdybychom měli sami obstát před zákonem, který je normou a kritériem spravedlnosti?`

---

#### Dodatečné otázky k diskuzi

`Proč smíme vstoupit do (nebeské) svatyně? Čí je to zásluha?`

`Proč si to smělé vstoupení do nebeské svatyně nemůžeme zasloužit?`

`Co nás má motivovat k tomu, abychom rádi přicházeli do nebeské svatyně?`

`Co je to ta nová a živá cesta, o které čteme v listu Židům? V čem je jiná oproti té, kterou znali starozákonní Židé?`

`Co si myslíš o tom, co bude v nebeské svatyni? Bude tam oltář, stůl s chleby, svícen, schrána smlouvy atd? Proč?`

`Co a proč tě nejvíc přitahuje na nebeské svatyni?`
