---
title:  'Ve svatyni svatých'
date:  20/05/2024
---

> <p></p>
> 23To, co je jen náznakem nebeských věcí, bylo nutno očišťovat takovým způsobem; nebeské věci samy však vyžadují vzácnějších obětí. 24Vždyť Kristus nevešel do svatyně, kterou lidské ruce udělaly jen jako napodobení té pravé, nýbrž vešel do samého nebe, aby se za nás postavil před Boží tváří. 25Není třeba, aby sám sebe obětoval vždy znovu, jako když velekněz rok co rok s cizí krví vchází do svatyně; 26jinak by musel trpět mnohokrát od založení světa. On se však zjevil jen jednou na konci věků, aby svou obětí sňal hřích. 27A jako každý člověk jen jednou umírá, a potom bude soud, 28tak i Kristus byl jen jednou obětován, aby na sebe vzal hříchy mnohých; po druhé se zjeví ne už kvůli hříchu, ale ke spáse těm, kdo ho očekávají. (Žd 9,23–28)

**Osobní studium**

`Přečti si texty Lv 16,21.29–34; Lv 23,26–32 a Žd 9,23–28. Proč byl Den smíření ve starověkém Izraeli tak důležitý?`

Kněží sloužili ve svatyni každý den v roce, ale v Den smíření (hebr. Jom Kippur) se oči celého Izraele obrátily ke svatyni. V Lv 16. a 23. kapitole jsou uvedeny podrobné pokyny pro Den smíření. V ten den ustala každá činnost a všichni se postili. Zatímco velekněz místo nich vstupoval do Boží přítomnosti ve svatyni svatých, lidé zkoumali svá srdce. Hledali Boha v pokoře a s upřímným pokáním.

Každý, kdo by v Den smíření nečinil pokání, měl být „vyobcován“ ze svého lidu (Lv 23,27.29). V Den smíření vzal velekněz krev kozla pro Hospodina do svatyně svatých a po pokropení slitovnice potřel všechny rohy oltáře, čímž celou svatyni zcela očistil. Když velekněz dokončil smírčí obřady za svatyni, měl položit ruce na živého kozla a vyznat hříchy Izraele. Potom měli tohoto kozla odvést na poušť, aby byl navždy oddělen od tábora (Lv 16,20–22).

Krev, kterou kněží přinášeli do svatyně během každodenní služby, ukazovala na hřích lidu (Jr 17,1) a zároveň na Boží zodpovědnost za úplné vyřešení problému hříchu. Nyní, v Den smíření, byl hřích symbolicky odstraněn ze svatyně a přenesen na hlavu kozla pro Azázela, který představoval satana, čímž odhaloval jeho konečnou zodpovědnost za problém hříchu.

Kozla odvedli daleko do pouště, aby měl Bůh na konci Dne smíření čistou svatyni a čistý lid. V nebeské svatyni za nás Kristus slouží – nejprve ve svatyni a nyní, od roku 1844, po skončení období 2 300 večerů a jiter, koná svou službu v nebeské svatyni svatých.

Velký nebeský soud není k našemu odsouzení, protože Ježíš Kristus vzal náš hřích na sebe, „abychom my mohli být ospravedlněni jeho spravedlností, na které nemáme žádnou zásluhu“ (DA 25; TV 13). V důsledku této spravedlnosti – připočtené – činíme pokání, odvracíme se od hříchu. To znamená, že jsme se nesmířili se zlem ani ho pasivně nepřijímáme do svých životů, nevymlouváme se a ani se nedržíme oblíbených hříchů, ale rosteme v milosti a žijeme život ve svatosti.

**Aplikace**

`Jaký význam má Den smíření v našem každodenním životě? Jak by mělo náš život ovlivňovat vědomí, že právě teď probíhá velký Den smíření? `

---

#### Další čtení: Vybrané citace od Ellen Whiteové

V den usmíření obětoval velekněz za celou obec, vešel do svatyně svatých s krví a pokropil jí slitovnici nad deskami zákona. Tak byly uspokojeny požadavky zákona, který si žádal života hříšníkova. V úloze prostředníka vzal pak kněz hříchy na sebe a opouštěje svatyni, nesl s sebou břímě hříchů Izraele. U vchodu do svatostánku vložil ruce na hlavu kozla a vyznal nad ním „všecky nepravosti synů Izraelských, a všecka přestoupení jejich se všemi hříchy jejich,“ vloživ je na hlavu kozla. A když kozla, nesoucího všechny tyto hříchy, vyhnali, byli všichni zbaveni svých hříchů. Taková byla služba, kterou konali k „podobenství a stínu nebeských věcí“. Židům 8,5. ...<br/>
A tak bohoslužba ve svatostánku a později v chrámě vštěpovala lidu každodenně velké pravdy o smrti Kristově a jeho službě. Jednou v roce pak se mysl lidu upřela ke konečným událostem velkého zápasu mezi Kristem a satanem, ke konečnému očištění vesmíru od hříchu a hříšníků.—_Patriarchové a proroci_, p. 259, 261.

---

#### Dodatečné otázky k diskuzi

`Co se odehrávalo v den smíření?`

`Proč směl do „svatyně svatých“ vstoupit jen velekněz?`

`Koho a proč představoval kozel, jehož krev vnesl velekněz do velesvatyně?`

`Koho a proč představoval kozel pro Azázela?`

`Velekněz pokládal po návratu z velesvatyně v Den smíření ruce na hlavu druhého kozla. Proč to dělal? Co tím vyjadřoval?`

`Jaký byl osud druhého kozla? Proč nebyl obětován?`

`Co se můžeme z tohoto Dne smíření naučit my?`
