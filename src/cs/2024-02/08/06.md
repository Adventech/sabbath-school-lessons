---
title:  'Ježíš, náš Obhájce u soudu'
date:  23/05/2024
---

> <p></p>
> 9Potom však řekne: „Zde jsem, abych konal tvou vůli.“ Tak ruší prvé, aby ustanovil druhé. 10Tou vůlí jsme posvěceni, neboť Ježíš Kristus jednou provždy obětoval své tělo.

> <p></p>
> 11Každý kněz stojí a koná denně bohoslužbu, znovu a znovu přináší tytéž oběti, ale ty nikdy nemohou navždy zahladit hříchy. 12Kristus však přinesl za hříchy jedinou oběť, navěky usedl po pravici Boží 13a hledí vstříc tomu, ‚až mu budou nepřátelé dáni za podnož jeho trůnu‘. 14Tak jedinou obětí navždy přivedl k dokonalosti ty, které posvěcuje. (Žd 10,9–14)

**Osobní studium**

`Jaký rozdíl mezi službou kněze v pozemské svatyni a Ježíšovou službou v nebeské svatyni naznačuje úvodní text (Žd 10,9–14)?`

Kristus zemřel na kříži jako dokonalá oběť za hříchy nás všech. Jeho kněžská služba v nebeské svatyni nás posvěcuje. Nyní, když vstoupil do nebeské svatyně svatých, stojí jako náš Přímluvce u soudu (viz 1J 2,1). „Tak i Kristus byl jen jednou obětován, aby na sebe vzal hříchy mnohých; po druhé se zjeví ne už kvůli hříchu, ale ke spáse těm, kdo ho očekávají“ (Žd 9,28). Prostřednictvím jeho oběti a přímluvné (zprostředkovatelské) službě byl vyřešen problém hříchu. Nyní opět přichází pro ty, „kdo s láskou vyhlížejí jeho příchod“ (2Tm 4,8).

`Přečti si text Žd 6,19.20. Proč nás Kristus zve, abychom ho následovali? Co objevujeme, když ho opravdu následujeme?`

„Kristova prostřednická služba za člověka v nebeské svatyni je právě tak podstatná součást plánu vykoupení jako jeho smrt na kříži. Toto dílo zahájil svou smrtí a po svém zmrtvýchvstání vystoupil na nebesa, aby je dokončil v nebi. Vírou smíme vstoupit za oponu, ‚kam jako první za nás vstoupil Kristus‘ (Žd 6,20). Tam probleskuje světlo z golgotského kříže, tam můžeme plněji pochopit tajemství vykoupení. Pro záchranu člověka přineslo nebe oběť nesmírné ceny – a tato zástupná oběť odpovídá maximálním požadavkům přestoupeného Božího zákona. Pán Ježíš otevřel cestu ke trůnu Otce a díky jeho prostřednické službě mohou být Otci předložena upřímná přání všech, kdo k němu přicházejí s vírou.“ (GC 489; VDV 320)

Plán spasení je dokonalý plán pro vyřešení velkého sporu a záchranu této planety ze satanova sevření. Ježíš svým životem zjevil Boží lásku nejen našemu strádajícímu světu, ale i celému vesmíru, který pozoruje dění na naší planetě. Kristova smrt odhalila ohavnost hříchu a poskytla spasení celému lidstvu. Jeho přímluvná služba v nebeské svatyni přináší smíření každému, kdo ve víře toto smíření přijímá.

**Aplikace**

`Jak souvisí Kristova smrt na kříži s jeho přímluvnou službou v nebeské svatyni? Proč je soud nezbytnou součástí plánu spasení? `

---

#### Další čtení: Vybrané citace od Ellen Whiteové

Zde na zemi pouze začínáme chápat úžasné téma vykoupení. S naším nedokonalým rozumem můžeme přemýšlet o hanbě a slávě, o životě a smrti, o spravedlnosti a milosti, které se pojí v kříži. Ale i když své duševní síly napneme do krajnosti, vykoupení v jeho plném významu pochopit nedokážeme. Člověk není schopen plně pochopit nezměrnou velikost, délku, šířku, hloubku a výšku zachraňující lásky. Vykoupení plně nepochopí plán záchrany ani tehdy, když „uzří tváří v tvář“ a „poznají plně, jako Bůh zná je“. Po celou věčnost budou vždy v novém úžasu odhalovat stále nové a nové skutečnosti. I když skončí pozemské starosti, bolesti i pokušení a budou odstraněny jejich příčiny, vykoupení si budou vždy jasně uvědomovat, kolik stála jejich záchrana.—_Velké drama věků_, p. 418.

---

#### Dodatečné otázky k diskuzi

`Kdo je to obhájce a jaká je jeho role v životě obviněného?`

`K čemu potřebujeme „nebeského obhájce“?`

`Myslíš, že by nás na Božím soudu mohl obhajovat i někdo jiný? Proč?`

`Jak často a proč byly přinášeny oběti v pozemské svatyni?`

`Kolik obětí musí přinést Ježíš – náš velekněz a obhájce? Proč?`

`Věříš tomu, že Ježíšova oběť byla dokonalá? Co tě přivádí k této víře?`

`Jakou pravdu o hříchu nám odhaluje smrt Ježíše Krista?`

`Dění na naší planetě pozorně sleduje celý vesmír. Proč je zajímá náš osud?`
