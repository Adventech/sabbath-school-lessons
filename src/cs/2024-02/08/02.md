---
title:  'Nebeská svatyně'
date:  19/05/2024
---

> <p></p>
> 1Z toho, co bylo řečeno, plyne: máme velekněze, který usedl po pravici Božího trůnu 2v nebesích jako služebník pravé svatyně a stánku, který zřídil sám Hospodin, a nikoli člověk. 3Každý velekněz bývá ustanoven k tomu, aby přinášel dary a oběti; proto musel i Ježíš nutně přinést oběť. 4Na zemi by nemohl být knězem, protože zde už byli kněží, kteří přinášeli dary podle zákona. 5Ti však sloužili ve svatyni, která je jen náznakem a stínem svatyně nebeské. Vždyť Bůh uložil Mojžíšovi, když měl zřídit stánek: „Hleď, ať uděláš vše podle vzoru, který ti byl ukázán na hoře.“ 6Avšak Ježíš dosáhl vznešenější služby, právě tak jako je prostředníkem vyšší smlouvy, založené na lepších zaslíbeních. (Žd 8,1–6)

**Osobní studium**

**Jak spolu souvisí tyto texty? O jakých dvou svatyních se v nich mluví?**

`Ex 25,8.9.40`

`Žd 8,1–6`

Když se věřící, očekávající návrat Krista, v měsících následujících po zklamání z roku 1844 zahloubali do studia Písma, pochopili, že se v Bibli mluví o dvou svatyních. O té, kterou postavil Mojžíš, a o té, která je originálem v nebi. V Bibli se výraz „svatyně“ vztahuje (1) na svatostánek, který postavil Mojžíš, jako typ nebo „předobraz“ nebeských věcí; a (2) na „pravý svatostánek“ v nebi, na který ukazovala pozemská svatyně. Po Kristově smrti předobrazná služba ztratila svůj význam. Svatyní nové smlouvy je totiž „pravý svatostánek“, který se nachází v nebi. A jelikož se v této době naplňuje proroctví z Da 8,14, svatyně, o které tento text hovoří, musí být právě svatyní nové smlouvy.

„Když v roce 1844 skončilo období 2 300 pro­rockých dnů, izraelská – pozemská – svatyně už dávno neexistovala. Proto proroctví: ‚Až po dvou tisících a třech stech večerech a jitrech dojde svatyně spravedlnosti (očištění)‘ se nepochybně týká svatyně v nebi.“ (GC 417; VDV 275)

Svatyně na poušti byla zmenšeným modelem postaveným podle nebeské svatyně. Bohoslužby v pozemské svatyni představovaly Boží plán spasení. Každá přinesená oběť poukazovala na Ježíšovu oběť na kříži Golgoty (viz J 1,29). Prostřednictvím Kristovy oběti jsme dostali milost a odpuštění. Když přijmeme Ježíšovu oběť za nás a vyznáme své hříchy, naše vina je vymazána (1J 1,9). Ježíš není jen Beránek, který za nás zemřel, ale také Kněz, který pro nás žije.

List Židům vysvětluje: „Proto přináší dokonalé spasení těm, kdo skrze něho přistupují k Bohu; je stále živ a přimlouvá se za ně“ (Žd 7,25). Kristova oběť nás očišťuje a zachraňuje nás z moci hříchu (Ř 8,1–4; 2K 5,21). Ježíšova služba v nebeské svatyni se odehrává v náš prospěch. Díky jeho přímluvné službě se lámou pouta hříchu, který působí v našich životech. Už nejsme otroky naší hříšné přirozenosti. V Kristu jsme ospravedlnění, svobodní a volní od moci hříchu. Když se vírou držíme Krista, máme jistotu spasení.

**Aplikace**

`Co pro tebe znamená vědět, že Ježíš je v nebi a pracuje ve tvůj prospěch – zprostředkovává ti dar milosti? Proč potřebujeme Zprostředkovatele, který jedná v našem zájmu? Proč je tato pravda dobrou zprávou?`

---

#### Dodatečné otázky k diskuzi

`K čemu sloužila pozemská svatyně?`

`Na koho a jak ukazovala svatyně a to, co se v ní odehrávalo?`

`Kdy a proč tato pozemská svatyně ztratila význam?`

`Proč by Ježíš nemohl být veleknězem v pozemské svatyni?`

`Ježíš není jen Beránek, ale i náš velekněz. Proč je to tak důležité?`

`„V Kristu jsme ospravedlnění, svobodní a volní od moci hříchu.“ Souhlasíš s tímto tvrzením autora lekce? Proč?`

`„Když se vírou držíme Krista, máme jistotu spasení.“ Je to pravda? Proč?`
