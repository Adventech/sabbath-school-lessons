---
title:  Pavel a křesťané z Jeruzaléma
date:   09/09/2018
---

> <p></p>
> 23Udělej tedy, co ti radíme: Jsou tu čtyři muži, kteří na sebe vzali slib. Připoj se k nim, 24podrob se s nimi očistnému obřadu a zaplať za ně, co je předepsáno; pak si budou moci dát ostříhat hlavu. Tak poznají všichni, že není ani trochu pravdy na tom, co se o tobě říká, a že naopak sám jsi věrný Zákonu a žiješ podle něho. … 26Nato Pavel vzal ty muže s sebou a na druhý den se s nimi dal zasvětit. Pak šel do chrámu a oznámil, kdy se skončí očistné dny a za každého z nich bude přinesena oběť. (Sk 21,23.24.26)`

**Osobní studium**

Po příchodu do Jeruzaléma Pavla vroucně přijali křesťané kolem Mnasona, u kterého se i ubytoval (Sk 21,16.17).

Ve Skutcích 21,18–22 se dozvídáme, že Jakub a starší z jeruzalémského sboru vyjádřili své obavy o Pavlovu pověst mezi křesťany ze Židů, kteří jsou horlivými následovníky Mojžíšova zákona. Doneslo se jim totiž lživé obvinění, že prý Pavel navádí křesťany ze Židů, aby odpadli od Mojžíše, neboť hlásá, aby „přestali obřezávat své syny a žít podle otcovských zvyků“ (Sk 21,21).

`Přečti si text Skutky 21,23–26. Jak vnímáš Pavlovo rozhodnutí vyjádřit, že je stále věrným Židem? Jaké pozitiva a jaká negativa vidíš v jeho rozhodnutí?`

Pavel dostal doporučení, aby byl „politicky korektní“. Měl ukázat na nepravdivost tvrzení, která se o něm šířila, tím, že udělá něco výlučně židovského: podpoří nazírský slib několika křesťanů ze Židů. Tento slib byl mimořádným činem zbožnosti, jehož prostřednictvím se Židé zasvěcovali Bohu.

Pavel se radám starších podvolil. Velmi mu totiž záleželo na jeho soukmenovcích (Ř 9,1–5), pro jejichž záchranu by byl ochoten být „proklet a odloučen od Krista“ (Ř 9,3). Dalo by se říci, že Pavel následoval svůj evangelizační princip maximálně se přiblížit těm, které chtěl oslovit (1K 9,19–23). Možná chtěl vyhovět svým spoluvěřícím ze Židů, pro které mohlo být obtížné zdůvodnit si přijetí finanční pomoci od „pohanů“, kterou jim Pavel přinesl (Ř 15,25–28).

„Když si uvědomíme, jak velmi Pavel toužil po jednotě se svými bratry, jak ohleduplně jednal se slabými ve víře, jak si vážil apoštolů, kteří byli s Kristem, a zejména Jakuba, bratra Ježíšova, a jak se snažil vyjít každému člověku pokud možno co nejvíce vstříc, aniž by se přitom vzdal svých zásad – vezmeme-li toto vše v úvahu, pak nás tolik nepřekvapí, že se nechal přesvědčit a odchýlil se od cesty, kterou tak pevně a odhodlaně až dosud kráčel. Svými snahami o usmíření však vytouženého cíle nedosáhl. Pouze urychlil rozhodnutí, takže předpovězené utrpení ho postihlo dřív a odloučilo ho od jeho bratrů. Církev tak přišla o jeden ze svých nejsilnějších pilířů a křesťané ve všech zemích byli naplněni zármutkem. (AA 405.406; PNL 233)

**Aplikace**

`Ve svém dopise do Korintu Pavel vyjádřil svou ochotu „přiblížit se“ druhým známými slovy, že je ochotný být „židům žid“ a těm, kdo jsou slabí, se stal také slabým (1K 9,19–23). Podle čeho můžeš poznat, kde je hranice, za kterou bys už neměl jít ve snaze získat druhé pro evangelium? Je tato hranice stejná pro všechny? Zdůvodni své tvrzení.`