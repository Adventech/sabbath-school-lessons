---
title:  Před davem
date:   11/09/2018
---

22Poslouchali ho až do chvíle, kdy řekl tato slova; ale pak začali křičet: „Sprovoď ho ze světa! Nesmí zůstat na živu!“ 23Protože křičeli, strhávali ze sebe šaty a házeli do vzduchu prach, 24rozkázal velitel vojákům, aby Pavla zavedli do pevnosti; dal jim pokyn, aby při výslechu použili bičování, neboť chtěl zjistit, proč proti němu tolik běsní. (Sk 22,22–24)

**Osobní studium**

Text ve Skutcích 21,37–40 zaznamenává další události tohoto příběhu. Když Pavla zatkli a vedli do římské pevnosti na další výslech, apoštol požádal velitele, aby směl promluvit ke shromážděným lidem, kteří se nahlas dožadovali jeho smrti.

Apoštol oslovil velitele řecky, a to byl důvod, proč si římský velitel spojil Pavla s jistým Židem z Egypta, který se prohlašoval za proroka. Zhruba tři roky předtím způsobil v Jeruzalémě velkou vzpouru, kterou se Římanům sice podařilo potlačit, ale vůdci vzpoury se podařilo uprchnout.

Když však Pavel řekl, že není Egypťan, ale pochází z Tarsu, dostal povolení promluvit k davu. Ve své řeči Pavel nenabídl vysvětlení obvinění, které vůči němu vznesli (Sk 21,28), ale vyprávěl jim příběh svého obrácení. Zdůraznil přitom svou oddanost judaizmu a skutečnost, že pronásledoval Ježíšovy následovníky. Když se však setkal tváří v tvář s Pánem a viděl projevy jeho moci, neměl na výběr – rozhodl se Pána následovat. To vysvětlovalo obrat v jeho životě o 180° a jeho povolání kázat evangelium pohanům. Pavel se tedy nepustil do obhajování svých teologických postojů, ale vyprávěl místo toho svou vlastní zkušenost a své pohnutky.

`Přečti si text Sk 22,17–29. Proč lidé tak zuřivě zareagovali na Pavlova slova, že ho Pán poslal kázat evangelium pohanům?`

Ukázalo se, že rozhodnutí nechat Pavla promluvit situaci ještě více vyostřilo. Když apoštol mluvil o své oddanosti službě pohanům, jako by tím dával za pravdu obviněním, která židé vůči němu vznesli (Sk 21,28). Dav se opět rozzuřil a žádal si Pavlovu smrt.

Římský velitel pravděpodobně nerozuměl všemu, co Pavel řekl. Rozhodl se proto, že ho nechá bičovat a vyslýchat. Přestože byl Pavel Hebrej (Fp 3,5), byl i římským občanem. Když tuto skutečnost zmínil, velitel musel své rozhodnutí přehodnotit. Jako římského občana Pavla nemohli bičovat.

**Aplikace**

`Přečti si Pavlovu řeč (Sk 22,1–21). Proč podle tebe Pavel vyprávěl zkušenost svého obrácení? Jaký vliv mají na tebe příběhy obrácení různých lidí? Jaký je tvůj příběh obrácení? V čem může být inspirací pro jiné?`