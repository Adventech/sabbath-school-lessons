---
title:  Pavlovo uvěznění v Jeruzalémě
date:   08/09/2018
---

### Texty na tento týden
Sk 21,16–40; 22,1–30; Sk 23,1–30

> <p>Základní verš</p>
> „Následující noc stanul před Pavlem Pán a řekl: ‚Neztrácej odvahu! Jako jsi svědčil o mně v Jeruzalémě, tak musíš svědčit i v Římě.‘“ (Sk 23,11)

Brzy po skončení Pavlovy první misijní cesty se stalo zřejmým, že v církvi existuje hluboká neshoda v otázce, jakým způsobem se mohou pohané stát součástí společenství víry (Sk 15,1–5). Pavel si pravděpodobně uvědomoval rostoucí konflikt, a proto přišel s plánem jak podpořit jednotu církve. Dohoda s ostatními apoštoly zněla, že Pavel a Barnabáš se budou věnovat pohanům, zatímco ostatní apoštolové se budou věnovat především obřezaným Židům. Součástí této dohody bylo, že Pavel bude pamatovat na chudé (Ga 2,9.10). Proto se rozhodl, že vyzve křesťany z pohanů, aby formou „sbírky pro svaté“ (1K 16,1; ČSP) finančně pomohli věřícím v Judsku.

To může vysvětlit Pavlovo odhodlání jít i přes riziko na konci své třetí misijní cesty do Jeruzaléma. Pavla naplňovala láska k jeho „příbuzným podle těla“ (Ř 9,1–5; ČSP) a zároveň velmi toužil po jednotě církve (Ga 3,28; 5,6). Jelikož Židé i pohané mohou být spaseni pouze vírou, ne ze skutků zákona (Ř 3,28–30), všechny rozdílnosti mezi těmito dvěma skupinami vyplývající z obřadních požadavků zákona byly proti otevřenému a všechny přijímajícímu charakteru zákona (Ef 2,11–22).

Tento týden se budeme věnovat začátku nové fáze Pavlova života a jeho mise.

**Budování společenství**

- Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?
- Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.