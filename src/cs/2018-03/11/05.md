---
title:  Pavel před veleradou
date:   12/09/2018
---

> <p></p>
> 6Protože Pavel věděl, že jedna část rady patří k saduceům a druhá k farizeům, zvolal: „Bratří, já jsem farizeus, syn farizeův. Jsem souzen pro naději ve zmrtvýchvstání.“ 7Když to řekl, vznikl spor mezi farizeji a saduceji a shromáždění se rozdvojilo. (Sk 23,6.7)

**Osobní studium**

Když římský velitel zjistil, že Pavel nepředstavuje pro císařství žádné nebezpečí a že podstata celého sporu se týká vnitřních věcí Židů, nařídil, aby se celou věcí zabýval Sanhedrin – židovská velerada (Sk 22,30; 23,28).

`Přečti si text Skutky 23,1–5. Jak vnímáš začátek Pavlovy obhajoby před veleradou? Co to vypovídá o Pavlovi a co o členech velerady?`

Pavlovo úvodní prohlášení se setkalo s nevolí velekněze pravděpodobně proto, že když se jako obžalovaný odkazoval na svůj zbožný život, všichni přítomní to mohli považovat za rouhání. Pavlova spontánní reakce nám může něco naznačit nejen o apoštolově temperamentu, ale i o jeho odvaze a sebevědomí. Starověký historik Josephus Flavius charakterizuje velekněze Ananiáše jako bezbožného, chamtivého a prchlivého. Opravdu Pavel nevěděl, že mluví s veleknězem? Jeho výrok: „Nevěděl jsem, bratři, že je to velekněz“, nevyznívá v daném kontextu jako výmluva či omluva, ale spíše jako vyjádření překvapení nebo dokonce opovržení veleknězem, který svým chováním porušuje zákon a bez soudu Pavla trestá. Když apoštol nazývá velekněze „obílená stěno“ (Sk 23,3), může v tom zaznívat Ježíšovo odsouzení pokrytectví farizeů (Mt 23,27).

Podle úvodního textu se zdá, že strategie, kterou Pavel zvolil, fungovala. Jak vnímáš spor mezi saduceji a farizeji?

Hlavní slovo ve veleradě měli saduceové a farizeové. Saduceové patřili k bohaté vrstvě společnosti a náboženství pro ně bylo mimo jiné politickým nástrojem. Kromě vzkříšení (Mt 22,23–32) nevěřili ani na zázraky a zjevení a jejich „Písmem“ byla jen Tóra, ostatní biblické knihy nepřijímali jako inspirované. Farizeům šlo o obnovu pravé zbožnosti, ačkoli – jak jsme již zmínili – jejich postoje byly často pokrytecké. Pavlův výrok (Sk 23,6) byl více než jen skvělým taktickým krokem, jak narušit jednání velerady. Apoštolovo setkání se vzkříšeným Ježíšem na cestě do Damašku bylo základem Pavlova obrácení a jeho apoštolské služby. A právě otázka vzkříšení se stala záležitostí, pro kterou ho soudili (Sk 24,20.21; 26,6–8). Právě víra ve vzkříšeného Ježíše od základu změnila Pavlův život. Pavel věděl, že kdyby Ježíš nebyl vzkříšen, pak by jeho služba neměla žádný smysl (1K 15,14–17).

Během noci, kterou Pavel strávil jako vězeň v pevnosti, se mu ukázal Hospodin a povzbudil ho slovy:

„Neztrácej odvahu! Jako jsi svědčil o mně v Jeruzalémě, tak musíš svědčit i v Římě“ (Sk 23,11). Vzhledem k okolnostem měla tato slova pro Pavla obrovský význam. Byla ujištěním, že jeho touha kázat v Římě se jednou stane skutečností (Sk 19,21; Ř 1,13–15; 15,22–29).

**Aplikace**

`Svým jednáním dělal velekněz hanbu nejen svému úřadu, ale i svému „náboženství“. Co můžeš (nebo musíš) udělat a jak musíš žít, aby o tobě někdo jednou neřekl: „Nevěděl jsem, že je to křesťan“?`