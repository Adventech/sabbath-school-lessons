---
title:  Přesun do Cesareje
date:   13/09/2018
---

> <p></p>
> 12Když nastal den, židé se spolčili a zapřisáhli, že nebudou jíst ani pít, dokud Pavla nezabijí. 13Bylo jich více než čtyřicet, kdo se takto spikli. 14Ti šli k velekněžím a starším a řekli: „Zapřisáhli jsme se, že nic nevezmeme do úst, dokud Pavla nezabijeme. 15Vy teď spolu s radou požádejte velitele, aby dal Pavla přivést před vás, pod záminkou, že chcete důkladněji vyšetřit jeho případ. A my jsme připraveni zabít ho dříve, než přijde na místo.“ (Sk 23,12–15)

**Osobní studium**

Pavlovi nepřátelé byli rozhněvaní, že se jim nepodařilo zbavit se ho zákonnými prostředky. Proto se rozhodli zosnovat plán jak Pavla napadnout a zabít vlastními silami.

`Přečti si text Skutky 23,12–17. V krátkosti shrň plán na zabití Pavla a to, jak se celý pokus skončil. Co se můžeš naučit ze skutečnosti, co všechno jsou lidé schopni udělat ve jménu náboženství? V čem spočívá největší nebezpečí?`

Více než čtyřicet Židů se spiklo proti Pavlovi a zavázali se přísahou, že ho zabijí. Už tento samotný fakt naznačuje, jakému nepřátelství byl apoštol v Jeruzalémě vystaven. Lukáš nemluví o totožnosti těchto lidí, ale je jasné, že šlo o extremisty připravené udělat úplně všechno pro ochranu židovství před těmi, které považovali za zrádce a nepřátele. Náboženský fanatizmus spojený s revolučním duchem a nacionalizmem nebyl v Judsku prvního století vůbec ojedinělý.

Zprávu o spiknutí se díky prozřetelnosti dozvěděl Pavlův synovec. O Pavlově rodině toho mnoho nevíme, ale je zřejmé, že Pavel byl vychován v Jeruzalémě (Sk 22,3) – velmi pravděpodobně i se svou sestrou, která měla minimálně jednoho syna. Pavlův synovec byl zřejmě velmi mladý. V textu je označen řeckou zdrobnělinou neaniskos (mladík; Sk 23,18.22) a zároveň se dozvídáme, že ho velitel „vzal za ruku“ (Sk 23,19). Pro náš příběh je důležité, že se mu podařilo navštívit Pavla v pevnosti a říci mu, co na něj chystají.

`Přečti si text Sk 23,26–30. O čem svědčí dopis, který poslal Lysias místodržiteli Félixovi v souvislosti s Pavlem?`

Lysiasův dopis je nestranným popisem celé situace. Zároveň ukazuje, jaké výhody Pavlovi přineslo římské občanství. Římské zákonodárství poskytovalo svým obviněným občanům plnou podporu, měli mimo jiné právo na spravedlivý soud, měli právo se ho osobně zúčastnit, hájit se (Sk 25,16) a v případě nespravedlivého soudu měli právo odvolat se přímo k císaři (Sk 25,10.11).

Bez ohledu na Félixovu pověst je třeba říci, že s Pavlem zacházel zákonným způsobem. Po předběžném výslechu přikázal, aby ho až do příjezdu žalobců hlídali ve vládní budově.

**Aplikace**

`Uvažuj o Prozřetelnosti, která vedla Pavla v jeho životě. Kdy sis naposledy uvědomil, že Bůh nad tebou drží ochrannou ruku a vede tě i navzdory obtížím a utrpení, které můžeš prožívat? Co to vypovídá o Bohu a o tvém vztahu k němu?`