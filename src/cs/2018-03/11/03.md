---
title:  Nepokoje v chrámu
date:   10/09/2018
---

27Když se těch sedm dní chýlilo ke konci, uviděli ho v chrámě židé z provincie Asie. Pobouřili celý dav, zmocnili se Pavla 28a křičeli: „Izraelci, pojďte sem! To je ten člověk, který všude všechny učí proti vyvolenému lidu, proti Zákonu a proti chrámu. A teď ještě přivedl do chrámu pohany a znesvětil toto svaté místo.“ 29Viděli totiž předtím Trofima z Efezu s Pavlem ve městě a domnívali se, že ho Pavel přivedl do chrámu. 30V celém městě nastal rozruch a lid se začal sbíhat. Chytili Pavla a vlekli ho ven z chrámu. A hned byly zavřeny brány. 31Ve chvíli, kdy ho už chtěli zabít, došlo hlášení veliteli praporu, že celý Jeruzalém se bouří. 32Ten vzal okamžitě vojáky i důstojníky a běžel dolů k davu. Jakmile uviděli velitele a vojáky, přestali Pavla bít. (Sk 21,27–32)

**Osobní studium**

Aby mohl Pavel na radu starších podpořit zmíněné věřící při složení jejich nazírského slibu, musel stejný slib složit i on. Židovská tradice zároveň zdůrazňovala, že každý, kdo přichází z pohanské země, je nečistý a nesmí vstoupit do chrámu. Proto se Pavel musel očistit ještě předtím, než předstoupil před kněze, aby je informoval o svém procesu očišťování v souvislosti s nazírským slibem (Sk 21,26).

`Přečti si text Sk 21,27–36. Jak reagují různé skupiny lidí z tohoto příběhu? Co je na jejich reakcích pozitivního, co naopak negativního? Vysvětli svůj pohled.`

Pavlovým nepřátelům se podařilo poštvat proti apoštolovi dav lidí. Zaútočili na něj nejen pro jeho učení, ale obžalovali ho i ze znesvěcení chrámu. Jedním z Pavlových společníků na cestách byl křesťan z Efezu – Trofimos (Sk 21,29). Pavla obvinili, že tohoto bývalého pohana přivedl na vnitřní nádvoří vyhrazené pouze pro Židy. Pokud by byla tato obžaloba odůvodněná, Pavel by se dopustil velmi vážného porušení zákona. Na zdi, která oddělovala vnější nádvoří od vnitřního nádvoří, byla oznámení v řečtině a latině zakazující vstup pohanským návštěvníkům. Porušení tohoto zákazu se mohlo trestat smrtí.

„Jestliže neobřezaný člověk vstoupil do vnitřního nádvoří této posvátné budovy, spáchal podle židovského zákona zločin, který se trestal smrtí. Lidé totiž viděli Pavla ve městě ve společnosti Trofima z Efezu a domnívali se, že ho s sebou přivedl do chrámu. To však neudělal; a protože sám byl Žid, tím, že vešel do chrámu, neporušil židovský zákon. I když tedy bylo obvinění židů zcela nepravdivé, dokázalo v lidech probudit předsudky. Strhl se pokřik, který se nesl chrámovými nádvořími, a shromážděného davu se zmocnilo silné vzrušení.“ (AA 407; PNL 234)

Když se zpráva o nepokojích dostala k veliteli římské posádky Klaudiu Lysiasovi (Sk 21,31.32; 23,26), zorganizoval vojáky a vysvobodil Pavla z rukou zuřivého davu, který se chystal apoštola zabít.

Jako terč útoků byl Pavel spoután řetězy a velitel se snažil zjistit, co se vlastně ve městě stalo. Jelikož zmatené výkřiky davu mu nedávaly žádný smysl, rozkázal, aby Pavla odvedli do pevnosti.

**Aplikace**

`Na počátku nepokojů, které zachvátily skoro celé město a Pavla téměř připravily o život, byly pomluvy a fámy. Stal ses někdy obětí pomluv? Jak jsi na to reagoval? Jak ses cítil? Co je na takové situaci nejhorší? Co můžeš udělat pro to, aby ses ty sám nikdy nestal šiřitelem pomluv nebo falešných obvinění?`