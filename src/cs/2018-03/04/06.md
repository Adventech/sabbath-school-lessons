---
title:  Začátek šíření evangelia
date:   26/07/2018
---

> <p></p>
> 1 Saul schvaloval, že Štěpána zabili. Tehdy začalo kruté pronásledování jeruzalémské církve; všichni kromě apoštolů se rozprchli po Judsku a Samařsku. 2Zbožní muži Štěpána pochovali a velmi nad ním truchlili. 3Saul se však snažil církev zničit: pátral dům od domu, zatýkal muže i ženy a dával je do žaláře. 4Ti, kteří se z Jeruzaléma rozprchli, začali kázat evangelium všude, kam přišli. 5Filip odešel do města Samaří a zvěstoval tam Krista. 6Všichni lidé byli zaujati Filipovými slovy, když je slyšeli a když viděli znamení, která činil. 7Neboť z mnoha posedlých vycházeli s velikým křikem nečistí duchové a mnoho ochrnutých a chromých bylo uzdraveno. 8A tak nastala veliká radost v tom městě. (Sk 8,1–8)

**Osobní studium**

Štěpánova smrt odstartovala masivní pronásledování Ježíšových následovníků v Jeruzalémě. Podněcovala ho stejná skupina lidí, kteří byli zodpovědní za Štěpánovu smrt. Vedl je Saul, který způsoboval církvi nemalé škody (Sk 8,3; 26,10). Pronásledování však s sebou přineslo i něco dobrého.

Věřící, kteří uprchli z Jeruzaléma, šířili evangelium po Judsku a Samaří – přesně tak, jak to svým učedníkům přikázal Ježíš (Sk 1,8). Skutečnost, že apoštolové nejprve zůstali v Jeruzalémě (Sk 8,1), ukazuje na jejich odvahu a touhu naplnit pověření být „svědky v Jeruzalémě“ (Sk 1,8).

Úvodní verše osmé kapitoly popisují začátek misijní činnosti mimo Jeruzalém. Výsledkem byla „veliká radost“ mezi obrácenými i v církvi (Sk 8,8). Co tuto radost způsobilo? Co přináší radost vám, vašemu sborovému společenství, vašemu okolí?

Samařané byli jen takoví „poloviční Izraelci“ – a to dokonce i v náboženském smyslu. Věřili v jednoho Boha, přijímali Tóru (pět Mojžíšových knih), praktikovali obřízku a očekávali Mesiáše. Židé však vírou a náboženstvím Samařanů pohrdali. Považovali je za zkažené a nedokázali si představit, že by i oni měli podíl na Božích požehnáních, která Izraelcům zaručovala smlouva s Hospodinem. Neočekávaná obrácení Samařanů ohromila církev v Jeruzalémě, takže apoštolové vyslali do Samaří Petra a Jana, aby celou věc posoudili. Zdá se, že Bůh zdržoval sestoupení Ducha svatého až do příchodu Petra a Jana (Sk 8,14–17), aby apoštoly přesvědčil, že i Samařany mají přijmout za plnoprávné členy společenství víry (podobně i Sk 11,1–18).

Samařany to však neskončilo. Právě naopak! Text v Sk 8,26–39 zaznamenává příběh Filipa a etiopského eunucha, který se po hlubším pochopení biblického poselství rozhodl pro křest. „Dal zastavit vůz a oba, Filip i dvořan, sestoupili do vody a Filip jej pokřtil.“ (Sk 8,38)

Nejprve to tedy byli Samařané a nyní i Etiopan, který byl původně na cestě do Jeruzaléma, ale nyní se ubíral do svého domova. Evangelium hned od začátku překračuje hranice Izraele a proudí do okolního světa – přesně podle předpovědi. To vše však byl stále jen začátek. Brzy tito věřící budou putovat z Jeruzaléma do celého známého světa, aby kázali nádhernou zprávu o smrti Ježíše, který zaplatil za hříchy lidí a nyní každému a všude nabízí naději záchrany.

**Aplikace**

`Pronásledování křesťanů v Jeruzalémě bylo jistě něčím nedobrým a problematickým. Paradoxně však posunulo církev dál a přineslo mnoho požehnání věřícím i „pohanům“. Dopustil Bůh už i ve tvém životě něco negativního a bolestivého, co nakonec dokázal proměnit v požehnání pro tebe i pro druhé? Co to bylo?`