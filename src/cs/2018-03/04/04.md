---
title:  Štěpán před veleradou
date:   24/07/2018
---

> <p></p>
> 48 Avšak Nejvyšší nepřebývá v chrámech, vystavěných lidskýma rukama, jak praví prorok: 49„Mým trůnem je nebe a země podnoží mých nohou! Jaký chrám mi můžete vystavět, praví Hospodin, a je vůbec místo, kde bych mohl spočinout? 50Což to všechno nestvořila má ruka? 51Jste tvrdošíjní a máte pohanské srdce i uši! Nepřestáváte odporovat Duchu svatému, jako to dělali vaši otcové. 52Byl kdy nějaký prorok, aby ho vaši otcové nepronásledovali? Zabili ty, kteří předpověděli příchod Spravedlivého, a toho vy jste nyní zradili a zavraždili. 53Přijali jste Boží zákon z rukou andělů, ale sami jste jej nezachovali!“ (Sk 7,48–53)

**Osobní studium**

`Přečti si text Sk 7,1–53. Co tě nejvíce zaujalo na Štěpánově odpovědi jeho žalobcům a soudcům? Která jeho vyjádření tě překvapila? Co bys řekl jinak?`

Obvinění vznesená proti Štěpánovi vedla k jeho uvěznění a k soudu před veleradou. Podle židovské tradice byly Zákon a služba v chrámu dva ze tří pilířů, na nichž spočívá svět – třetím byly dobré skutky. Už jen náznak, že význam obřadů nařízených v Tóře pominul, vnímali jako útok na to, co v judaizmu považovali za nejsvětější. Právě proto Štěpána obžalovali z rouhání (Sk 6,11).

Už samotná skutečnost, že Štěpánová reakce je nejdelší řečí v knize Skutky, naznačuje její důležitost. A přestože se nám na první pohled může jevit jako nudné a nezáživné opakování dějin Izraele, musíme Štěpánovu řeč chápat v kontextu Starého zákona. Kromě toho musíme vnímat, že Štěpánův způsob řeči je podobný prorokům, kteří jako náboženští reformátoři vyzývali Izraelce, aby se vrátili k požadavkům smlouvy, kterou s nimi Hospodin uzavřel. Někdy přitom používali hebrejský výraz ríb, jehož nejlepší překlad by zněl „soudní spor o dodržení smlouvy“. Vyjadřuje myšlenku, že Bůh žaluje svůj lid, který selhává v dodržování podmínek smlouvy.

V textu Mi 6,1.2 se například výraz ríb vyskytuje třikrát. Potom Micheáš připomíná smlouvu ze Sinaje (Ex 20–23) a opakuje lidem velké skutky, které pro ně Bůh vykonal (Mi 6,3–5), poukazuje na požadavky smlouvy a jejich porušení (Mi 6,6–12) a nakonec mluví o trestu za nedodržení smlouvy (Mi 6,13–16).

Z podobného konceptu pravděpodobně vycházel i Štěpán ve svém proslovu. Když ho vyzvali, aby vysvětlil své jednání, vůbec se nepokoušel vyvrátit obvinění ani bránit svou víru. Namísto toho podobně jako starověcí proroci odvážně a nahlas zvěstoval proti Izraeli Boží ríb. Jeho dlouhé připomínání Božího vztahu s Izraelem v minulosti mělo poukázat na jejich nevděčnost a neposlušnost.

Ve verších Sk 7,51–53 už Štěpán není obžalovaným, ale Božím prorokem – žalobcem, který oznamuje Boží žalobu vycházející ze smlouvy proti vůdcem izraelského národa. Pokud byli jejich otcové vinni z vraždění proroků, pak vina jeho posluchačů byla ještě větší. Změna z „naši praotcové“ (Sk 7,11.19.38.44) na „vaši otcové“ (Sk 7,51) je důležitá: Štěpán se přestal ztotožňovat se svým lidem a velmi rázně se postavil na Ježíšovu stranu. Cena za tento postoj byla obrovská. Přesto se v jeho slovech neobjevuje ani náznak strachu nebo lítosti.

**Aplikace**

`Kdy ses naposledy musel jasně a rozhodně postavit na Ježíšovu stranu? Udělal jsi to, nebo jsi zaujal nejasný, váhavý postoj? Ve kterých oblastech si potřebuješ ujasnit své priority a ochotu stát na straně pravdy?`