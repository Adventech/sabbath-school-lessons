---
title:  Ukamenování Štěpána a nebeský soud
date:   25/07/2018
---

> <p></p>
> 55 Ale on [Štěpán], plný Ducha svatého, pohleděl k nebi a uzřel Boží slávu i Ježíše, jak stojí po pravici Boží, 56a řekl: „Hle, vidím nebesa otevřená a Syna člověka, stojícího po pravici Boží.“ 57Tu začali hrozně křičet a zacpávat si uši; všichni se na něho vrhli 58a hnali ho za město, aby ho kamenovali. Svědkové dali své pláště hlídat mládenci, který se jmenoval Saul. 59Když Štěpána kamenovali, on se modlil: „Pane Ježíši, přijmi mého ducha!“ 60Pak klesl na kolena a zvolal mocným hlasem: „Pane, odpusť jim tento hřích!“ To řekl a zemřel. (Sk 7,55–60)

**Osobní studium**

Jelikož podle definice je prorok někdo, kdo mluví v Božím jménu, Štěpán se stal prorokem ve chvíli, kdy vynášel Boží ríb proti Izraeli. Jeho prorocká služba však byla velmi krátká.

`Přečti si text Sk 7,55.56. Jak rozumíš Štěpánově vidění? Jakým způsobem jej podle tebe ovlivnilo?`

„Jakmile Štěpán dospěl až sem, vypukla mezi lidmi vřava. Když dával Krista do souvislosti s proroctvími a takto hovořil o chrámu, kněz předstíral zděšení a roztrhl své roucho. Tento čin byl pro Štěpána znamením, že brzy bude jeho hlas navždy umlčen. Když viděl, s jakým odporem se jeho slova setkala, uvědomil si, že vydává své poslední svědectví. Přestože byl teprve v polovině svého kázání, náhle je uzavřel.“ (AA 100; PNL 56)

V době, kdy Štěpán stál před židovskými vůdci a vyslovoval proti nim Boží soud, viděl Ježíše stát v nebeské soudní síni – tedy v nebeské svatyni, vedle nebeského Otce (Sk 7,55.56). Tento obraz je znamením, že soud, který se odehrával na zemi, byl vlastně vyjádřením skutečného soudu, který se uskuteční v nebesích. Bůh bude soudit falešné učitele a vůdce vyvoleného národa.

Za zmínku stojí i skutečnost, že ve Štěpánově řeči chyběla jakákoliv výzva k pokání, která byla při předchozích proslovech apoštolů v knize Skutky běžná (viz Sk 2,38; 3,19; 5,31). Boží vláda v Izraeli se blížila ke konci. Boží nabídka spasení už nebude přicházet ke světu výhradně prostřednictvím vyvoleného národa, jak to Bůh slíbil Abrahamovi (Gn 12,3; 18,18; 22,18), ale také prostřednictvím Ježíšových následovníků – Židů i pohanů, kteří měli nyní opustit Jeruzalém a zvěstovat evangelium celému světu (Sk 1,8).

`Přečti si znovu text Sk 7,57–8,2. Jak na tebe působí události spojené se Štěpánovou smrtí?`

Ukamenování bylo trestem za rouhání (Lv 24,14). Z Lukášova záznamu není úplně jasné, zda byl Štěpán pravomocně odsouzen, nebo prostě zlynčován zfanatizovaných davem. V každém případě jde o první zaznamenaný případ Ježíšova následovníka, který byl zabit pro svou víru. Skutečnost, že svědci si položili své šaty k Saulovým nohám, naznačuje, že patřil k vůdcům Štěpánových protivníků. Když se Štěpán modlil za své katy, modlil se vlastně i za Saula. Něco takového mohl udělat jen člověk s mimořádným charakterem a neochvějnou vírou. Jde o mocný projev skutečnosti, že v jeho životě působil Kristus (L 23,34).

**Aplikace**

`Jak bys reagoval, kdyby ti někdo řekl, že všichni křesťané jsou hlupáci? Co bys udělal, kdyby se ti pro tvou víru vysmál? Proč je tak komplikované modlit se za své nepřátele?`