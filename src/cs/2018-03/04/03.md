---
title:  Štěpánova služba
date:   23/07/2018
---

> <p></p>
> 8 Štěpán byl obdařen Boží milostí a mocí a činil mezi lidem veliké divy a znamení. 9Tu proti němu vystoupili někteří židé, patřící k synagóze, zvané synagóga propuštěnců, a k synagóze Kyrénských a Alexandrijských, a společně se židy z Kilikie a z Asie se začali se Štěpánem přít. 10Nebyli však schopni čelit Duchu moudrosti, v jehož moci Štěpán mluvil. 11Navedli tedy několik mužů, aby prohlašovali: „My jsme slyšeli, jak mluví rouhavě proti Mojžíšovi a proti Bohu.“ 12Tím pobouřili lid a starší se zákoníky; pak si pro Štěpána přišli, odvedli ho a postavili před radu. 13Přivedli křivé svědky a ti vypovídali: „Tenhle člověk znovu a znovu mluví proti tomuto svatému místu i proti Mojžíšovu zákonu. 14Na vlastní uši jsme slyšeli, jak řekl, že Ježíš Nazaretský zboří tento chrám a změní ustanovení, která nám dal Mojžíš.“ 15Všichni, kteří v radě zasedali, pohlédli na Štěpána a viděli, že jeho tvář je jako tvář anděla. (Sk 6,8–15)

**Osobní studium**

Novému společenství se podařilo vyřešit spor, který vznikl mezi věřícími různého původu a s různou náboženskou zkušeností. Výsledkem bylo, že se evangelium „šířilo a počet učedníků v Jeruzalémě velmi rostl“ (Sk 6,7). Do cesty se takovému rostoucímu hnutí postavily různé skupiny lidí.

Lukášův záznam se v této části zaměřuje na Štěpána, jejž Duch svatý obdařil mimořádnými dary. Co ses o něm dozvěděl z úvodních veršů, o jeho víře a charakteru? Které myšlenky ze Štěpánova kázání rozzuřily jeho protivníky?

Štěpán mluvil řecky a znal řecké zvyky a obyčeje. Proto měl příležitost kázat evangelium také v synagogách řeckých židů v Jeruzalémě. Takových synagog bylo ve městě několik. Verš Sk 6,9 (ČSP) mluví pravděpodobně o dvou z nich – jedna mohla patřit přistěhovalcům (řecký termín „Libertinských“ označuje bývalé otroky a jejich potomky) z jihu (z Kyrény a Alexandrie) a jedna přistěhovalcům ze severu (z Kilikie a Asie).

Ústředním problémem celého sporu byla nepochybně osoba Ježíše Krista. Obvinění proti Štěpánovi naznačují, jak přijímali a jak si vysvětlovali jeho poselství helénisté. Štěpána obvinili z rouhání proti Mojžíšovi a proti Bohu – tedy proti zákonu a chrámu. A ačkoliv ho v některých bodech mohli špatně pochopit – nebo jeho slova záměrně překroutili – a navedli proti němu falešné svědky, obvinění nemusela být zcela vymyšlená (podobně jako v Ježíšově případě; viz Mk 14,58 a J 2,19). Štěpán jasně před veleradou obvinil své odpůrce z toho, že jejich uctívání chrámu je modloslužbou (Sk 7,48). Ukázal tím, že porozuměl hlubšímu smyslu Ježíšovy smrti – minimálně ve vztahu k chrámu a obětní službě.

Jinými slovy, ačkoli mnozí židovští věřící pocházející z Judska byli velmi silně vázáni na chrám a obětní systém (Sk 3,1; 15,1.5; 21,17–24) a bylo pro ně těžké už jen pomyslet na to, že by se mělo přestat obětovat (Ga 5,2–4), Štěpán a zřejmě i další křesťané pocházející z helénské části židovstva pravděpodobně velmi rychle pochopili, že Ježíšova smrt znamenala konec celého chrámového systému.

**Aplikace**

`Proč musíme být opatrní, abychom nebyli tak „zabetonováni“ v našem uvažování, že neuvidíme příchod nového světla? Jak se dá takovému postoji předcházet?`