---
title:  Ustanovení sedmi
date:   22/07/2018
---

> <p></p>
> 1V té době, kdy učedníků stále přibývalo, začali si ti z nich, kteří vyrostli mezi Řeky, stěžovat na bratry z židovského prostředí, že se jejich vdovám nedává každodenně spravedlivý díl. 2A tak apoštolové svolali všechny učedníky a řekli: „Bohu se nebude líbit, jestliže my přestaneme kázat Boží slovo a budeme sloužit při stolech. 3Bratří, vyberte si proto mezi sebou sedm mužů, o nichž se ví, že jsou plni Ducha a moudrosti, a pověříme je touto službou. 4My pak budeme i nadále věnovat všechen svůj čas modlitbě a kázání slova.“ 5Celé shromáždění s tímto návrhem rádo souhlasilo, a tak zvolili Štěpána, který byl plný víry a Ducha svatého, dále Filipa, Prochora, Nikánora, Timóna, Parména a Mikuláše z Antiochie, původem pohana, který přistoupil k židovství. 6Přivedli je před apoštoly, ti se pomodlili a vložili na ně ruce. (Sk 6,1–6)

**Osobní studium**

Vlastními slovy shrň, jaký problém se podle úvodního textu v Jeruzalémě objevil a jak ho věřící vyřešili. Jaké řešení nepoužili? Co se můžeš z jejich postupu naučit?

„Příčinou stížností bylo údajné zanedbávání řeckých vdov při každodenním rozdělování pomoci. Jakákoli nespravedlnost by byla v rozporu s duchem evangelia, satanovi se však podařilo vzbudit podezření. Bylo třeba okamžitě odstranit veškeré důvody k nespokojenosti, aby byly zmařeny satanovy snahy o rozdělení věřících.“ (AA 88; PNL 50)

Apoštolové navrhli jako řešení tohoto problému, aby si mezi sebou vybrali sedm mužů, kteří budou „sloužit (řecky diakoneó) při stolech“ (Sk 6,2), zatímco apoštolové budou všechen svůj čas věnovat „modlitbě a službě (řecky diakonia) Slova“ (Sk 6,4; ČSP). Jelikož slova „sloužit“ a „služba“ mají stejný slovní základ (podobně jako v řečtině „diakoneó“ a „diakonia“), jediný skutečný rozdíl je mezi slovy „stoly“ v Sk 6,2 a „Slovo“ v Sk 6,4. Zdá se, že spolu s přídavným jménem „každodenně“ (Sk 6,1) poukazují tato slova na dvě hlavní charakteristiky života rané církve: učení („Slovo“) a společenství („stoly“), kde „stoly“ sestávaly ze společného jídla, z Večeře Páně a z modliteb (Sk 2,42.46; 5,42).

Apoštolové se jako věrní správci Ježíšova učení věnovali především vyučování a modlitbám, zatímco sedm diákonů mělo na starosti aktivity související se životem společenství v několika „domácích sborech“. Diákoni však měli mnohem širší úlohu, než jak této služebnosti rozumíme dnes. Byli v určitém směru vedoucími celého církevního společenství.

Kandidáti na pozici diákona měli splňovat určité morální, duchovní a praktické předpoklady: měli to být lidé s dobrou pověstí, měli být naplněni Duchem svatým a moudrostí. Společenství si mezi sebou vybralo sedm mužů, které pak ustanovili do služby tak, že se za ně pomodlili a kladli na ně ruce. Zdá se, že tento obřad byl jakýmsi veřejným uvedením do služby a svěřením dané zodpovědnosti.

**Aplikace**

`Roztržka se může objevit velmi rychle. Co můžeš ty sám udělat pro zachování klidu nebo pro jeho navrácení? Proč může být nebezpečné soustředit se pouze na naše poslání a přehlížet spory, které při jeho naplňování vznikají?`