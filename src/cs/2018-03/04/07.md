---
title:  Podněty k zamyšlení
date:   27/07/2018
---

„Pronásledování, které dolehlo na jeruzalémskou církev, bylo silným podnětem ke zvěstování evangelia. Kázání Božího slova v tomto městě provázel úspěch. Vzniklo však nebezpečí, že se zde učedníci zdrží příliš dlouho a zanedbají Spasitelovo pověření jít do celého světa. Zapomněli, že zlu mohou nejsnáze vzdorovat průbojnou službou, a začali se domnívat, že jejich nejdůležitějším úkolem je chránit jeruzalémskou církev před útoky nepřítele. Měli poučovat nově obrácené věřící, že je třeba hlásat evangelium těm, kteří je dosud neslyšeli. Místo toho jim však hrozilo nebezpečí, že se postupně spokojí s úspěchy, kterých již dosáhli. Bůh dopustil na své služebníky pronásledování, protože je chtěl rozptýlit na místa, kde by mohli pracovat pro druhé. Byli vyhnáni z Jeruzaléma a ‚začali kázat evangelium všude, kam přišli‘ (Sk 8,4).“ (AA 105; PNL 60)

**Otázky k rozhovoru**

`Pečlivě si přečtěte uvedený citát z knihy Poslové naděje a lásky o nebezpečí, jemuž byla raná církev v souvislosti s úspěšným zvěstováním evangelia v Jeruzalémě vystavena. I tento text je svědectvím o tom, že navzdory rozšířeným názorům o odmítání Krista velmi mnoho Židů přijalo Ježíše jako Mesiáše. Co z uvedeného citátu může být velmi důležitým poselstvím pro nás dnes? Podle čeho si můžeme být jisti, že se nechytíme do podobné pasti jako učedníci – snahy usilovně chránit to, co máme, namísto toho, abychom plnili svůj skutečný úkol: získávat pro evangelium lidi kolem nás?`

`V době vzniku církve byly vztahy mezi Židy a Samařany poznamenané staletým nepřátelstvím. Co se můžeme naučit z toho, že Filip – pravděpodobně Žid – přinesl svědectví o Ježíši do Samaří? Ani naše církev není imunní vůči různým kulturním a etnickým předsudkům. Co se můžeme naučit z poselství Kristova kříže o tom, že před Bohem jsme si všichni rovni? Co se můžeme z univerzálnosti Kristovy smrti naučit o nekonečné hodnotě každého člověka?`

`Jak přistoupil Filip k Etiopanu (Sk 8,27–30)? Jak se můžeme stát otevřenějšími a využít příležitosti zvěstovat evangelium druhým lidem?`

`Které principy nebo skutečnosti z textu Sk 6–8 nám mohou pomoci efektivněji naplnit poslání církve?`

**Praktický závěr**

- Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství.
- Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.