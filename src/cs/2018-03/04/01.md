---
title:  Bůh vede svou církev
date:   21/07/2018
---

### Texty na tento týden
Sk 6,1–15; 7,1–60; 8,1–40

> <p>Základní verš</p>
> „Slovo Boží se šířilo a počet učedníků v Jeruzalémě velmi rostl. Také mnoho kněží přijalo víru.“ (Sk 6,7)

Mnozí z těch, kteří uvěřili v Krista během Letnic, byli helénisté, Židé bydlící v různých oblastech Římské říše, kteří se v tu dobu právě zdržovali v Jeruzalémě (Sk 2,5.9–11). Bez ohledu na to, že i oni byli Židé, v mnohém se lišili od Židů pocházejících z Judska – nazývaných hebrejové (Sk 6,1). Nejvýraznějším rozdílem bylo to, že helénisté nemluvili aramejsky, tedy jazykem tehdy používaným v Judsku, ale řecky.

Mezi těmito dvěma skupinami Židů však bylo mnoho kulturních a náboženských odlišností. Helénisté, kteří se narodili v cizině, nebyli tak zakořeněni v judských židovských tradicích nebo jejich kořeny nebyly tak hluboké jako u hebrejů. Nevnímali ani takový význam obřadů v chrámu a těch částí Mojžíšova zákona, které byly aplikovatelné pouze v izraelské zemi.

Tím, že většinu svého života žili v řecko-římském prostředí a byli v úzkém kontaktu s pohany, byl pro ně přirozený otevřený a přijímající charakter křesťanské víry. Právě helénisty si ve velké míře Bůh použil pro nesení evangelia celému světu.

**Budování společenství**

- Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?
- Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.