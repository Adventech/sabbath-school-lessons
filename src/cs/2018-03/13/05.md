---
title:  Pavel nakonec v Římě
date:   26/09/2018
---

> <p></p>
> 17Po třech dnech pozval k sobě významné Židy, a když se shromáždili, řekl jim: „Bratří, já jsem už v Jeruzalémě byl vydán jako vězeň do moci Římanů, ačkoliv jsem neudělal nic proti židovskému národu ani proti obyčejům našich předků. 18Římané mě vyslýchali a chtěli mě osvobodit, protože nejsem vinen ničím, zač bych zasluhoval smrt. 19Avšak Židé se proti tomu postavili, a tak mi nezbylo než odvolat se k císaři; ale ne proto, že bych chtěl žalovat na svůj národ. 20Z toho důvodu jsem vás pozval, abych vás mohl spatřit a mluvit s vámi. Vždyť jsem v těchto okovech pro to, v co Izrael doufá.“ (Sk 28,17–20)

**Osobní studium**

Po třech měsících strávených na Maltě mohl Pavel a jeho společníci konečně pokračovat ve své cestě (Sk 28,11). Po několikadenní plavbě se jim podařilo dostat se až do Puteol (Sk 28,13; dnešní Pozzuoli, součást Neapole). Odtud cestovali do Říma, pravděpodobně po pevnině (Sk 28,11–16).

Zpráva o tom, že Pavel se blíží do hlavního města, se roznesla velmi rychle. Skupina křesťanů z Říma se mu vydala naproti, aby ho přivítali. Ačkoli Pavel nikdy předtím v Římě nebyl, měl ve městě mnoho přátel – spolupracovníků, obrácených, příbuzných a mnoho dalších, kteří byli blízcí jeho srdci (Ř 16,3–16). Zvláště setkání na Via Appia muselo být nesmírně dojemné, když uvážíme, že Pavel přežil ztroskotání lodi a navíc byl vězněm. Výsledkem jedinečné lásky a péče, kterou mu prokázali jeho milovaní přátelé, byla Pavlova vděčnost. Děkoval Bohu a prožíval nesmírné povzbuzení, vždyť ho zanedlouho čekal soud před císařem.

Ve své oficiální zprávě musel Festus určitě napsat, že podle římského práva se Pavel nedopustil provinění ani zločinu (Sk 25,26.27; 26,31.32). To může být vysvětlením, proč mu umožnili pronajmout si vlastní ubytování (Sk 28,30) a nemusel trávit čas ve věznici nebo ve vojenském táboře, i když podle římských zvyklostí byl neustále připoután k strážci.

Čím Pavel začal svůj pobyt v Římě, jakmile se zde usadil (Sk 28,17–22)? O čemž svědčí jeho aktivita?

Věrný své tradici se Pavel hned, jak to bylo možné, rozhodl setkat s místními Židy. A přestože Pavel nemohl navštívit synagogu (řecké synagógé má význam i „shromáždění“), mohli přijít k němu. Místním představitelům židovství chtěl vyjádřit, že se cítí nevinen a že byl uvězněn jen „pro to, v co Izrael doufá“ (Sk 28,20; 23,6; 24,15 a 26,6–8). Jeho záměrem nebylo ani tak bránit se, jako spíše vytvořit atmosféru, která by mu umožnila kázat evangelium a ukázat, že Ježíšovo vzkříšení bylo naplněním nadějí patriarchů Izraele. Židé byli překvapeni, neboť o Pavlovi neměli z Jeruzaléma žádné instrukce. Proto se rozhodli, že ho vyslechnou.

**Aplikace**

`Přestože křesťanská „sekta“ neměla mezi místními Židy dobré jméno (Sk 28,22), byli připraveni poslechnout si Pavla a poznat jeho názory. O čem to svědčí? Jak bys měl přistupovat k lidem, jejichž názory jsou odlišné od tvých?`