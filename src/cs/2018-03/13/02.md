---
title:  Plavba do Říma
date:   23/09/2018
---

> <p></p>
> 22Ale teď vás vyzývám, abyste neztráceli naději, neboť nikdo z vás nepřijde o život, jenom loď vezme za své. 23Dnes v noci ke mně přišel anděl od Boha, kterému patřím a kterému sloužím, 24a řekl mi: „Neboj se, Pavle, ty se před císaře dostaneš. A Bůh ti daroval všechny, kdo jsou s tebou na lodi.“ (Sk 27,22–24)

**Osobní studium**

Přibližně po dvou letech věznění v Cesareji (Sk 24,27) poslali Pavla do Říma. Jelikož Lukáš používá v dalším vyprávění první osobu množného čísla a přináší řadu podrobností z rušného putování po moři do Itálie (Sk 27,1–28,16), je namístě předpokládat, že byl jedním z Pavlových společníků na cestě, spolu s křesťanem jménem Aristarchos (Sk 27,2). Další významnou osobou v tomto příběhu byl římský setník Julius, který měl na starosti přepravu Pavla a dalších vězňů (Sk 27,1).

Nevíme, kdy přesně se vydali na cestu, ale když uběhlo „mnoho dní“, plavba se stávala nebezpečnou. Půst (Sk 27,9) odkazuje na Den smíření, který se koná 10. dne židovského měsíce tišri (září/říjen). Vzhledem k chladnému počasí se plavba ve Středomoří obvykle na zimu (od listopadu do března) přerušovala. Jelikož se však již od počátku setkávali s různými obtížemi, podařilo se jim doplout až s velkým zpožděním na místo zvané Dobré přístavy, které se nacházelo nedaleko města Lasaia (Sk 27,8).

`Přečti si text Skutky 27,9–12. Pavel ve svém proslovu varoval před hrozícím nebezpečím. Proč ho ostatní nebrali vážně?`

Pavlova varovná slova zůstala nepovšimnuta. Rozhodli se pokračovat dalších asi 65 kilometrů západním směrem do krétského přístavu Foinikos, kde by mohli v bezpečí přečkat zimu. Při náhlé změně počasí se však ocitli v tak silné vichřici, že posádka lodi neměla žádnou jinou možnost než dovolit, aby jihozápadní vítr hnal loď pryč od pevniny. Jelikož začala nabírat vodu, museli v zoufalé snaze odlehčit ji zanedlouho hodit přes palubu nejen veškerý náklad, ale i některé části lodního nářadí. Situace byla den ze dne dramatičtější. Několik dní se plavili pod úplně tmavou oblohou, za velmi špatné viditelnosti, v hustém dešti a běsnícím větru, aniž měli představu, kde se nacházejí. Nakonec se ocitli v situaci, kterou Lukáš zaznamenává slovy: „Již jsme ztráceli všechnu naději, že se zachráníme“ (Sk 27,20).

Jakými slovy Pavel promluvil k posádce lodi (Sk 27,21–26)? Jaké výzvy zazněly z jeho úst? Čím podporoval svá tvrzení? Jak reagovali lidé na palubě? Proč se rozhodli řídit Pavlovými radami?

Prorockými slovy předal Pavel posádce poselství, které právě dostal od Boha. Nedalo se vyhnout nebezpečí ani hmotným ztrátám, ale všichni měli zůstat naživu.

**Aplikace**

`Proč takový věrný a odevzdaný služebník, jakým byl Pavel, měl tak mnoho trpět? Co se z toho můžeš naučit?`