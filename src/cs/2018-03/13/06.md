---
title:  Vítězství evangelia
date:   27/09/2018
---

> <p></p>
> 30Pavel zůstal celé dva roky v najatém bytě a přijímal všechny, kdo za ním přišli, 31zvěstoval Boží království a učil všemu o Pánu Ježíši Kristu bez bázně a bez překážek. (Sk 28,30.31)

**Osobní studium**

`Přečti si text Skutky 28,23–31. Co bylo obsahem Pavlova poselství? Co ho motivovalo citovat v daném kontextu proroka Izajáše?`

Slova Iz 6,9.10 popisují, co se stane, když lidé odmítnou přijmout Boží poselství. Ačkoli někteří Židé evangeliu uvěřili, jiní je odmítli. Apoštol se opět musel rozhodnout, že se obrátí s poselstvím dobré zprávy na pohany (Sk 13,46.47; 18,6).

V Římě musel Pavel čekat dva roky, než ho císař vyslechl. A přestože byl omezen svým domácím vězením, využíval svůj čas svobodně ke kázání evangelia těm, kdo ho přišli navštívit. Poslední verše knihy Skutků zdůrazňují vítězství evangelia, jehož pokrok nemohla zadržet žádná moc – ať už šlo o představitele židovství, nebo o římské zákony.

Není zcela jasné, proč Lukáš končí svou knihu právě na tomto místě. Víme totiž, že pro nedostatek důkazů byl Pavel z tohoto vězení propuštěn a vydal se na další misijní cestu. Později byl opět zatčen, přiveden do Říma a popraven (2Tm 4,6–8). Důvodem může být, že Lukáš ve Skutcích nepíše Pavlův životopis, ale sleduje jasný cíl: ukázat, že se evangelium v průběhu velmi krátkého času dostalo z Jeruzaléma a Judska nejen do Samaří, ale nakonec až do vzdáleného Říma, který v tomto smyslu mohl představovat „konec země“ (Sk 1,8).

„Pavlova trpělivost a radostná mysl, které projevoval během svého dlouhého a nespravedlivého zajetí, a jeho odvaha a víra byly samy o sobě jedním nepřetržitým kázáním. Jeho smýšlení, které se tolik lišilo od smýšlení světských lidí, svědčilo o tom, že v něm přebývá vyšší než pozemská moc. Apoštol svým příkladem povzbuzoval křesťany k horlivějšímu obhajování Boží věci, pro kterou nyní nemohl veřejně pracovat. V tomto ohledu mělo jeho uvěznění dalekosáhlý vliv. Právě když se zdálo, že je zbaven veškeré moci a nemůže už vůbec nic udělat ani nikomu prospět, sklízel úrodu pro Krista na polích, která pro něj byla zdánlivě nepřístupná.“ (AA 464; PNL 267.268)

Z pohledu pověření, které dostali Kristovi učedníci, můžeme říci, že kniha Skutků – nebo historie šíření evangelia – se ještě neskončila. A právě zde se k příběhu přidává každý z nás. Během staletí se ke knize Skutků „připsalo“ mnoho dramatických a strhujících kapitol, které byly někdy psány krví věrných Božích služebníků. Teď jsme na řadě my, abychom přidali další kapitolu. Vždyť pověření, které dal Ježíš učedníkům, se vztahuje i na nás. Věříme, že se brzy toto dílo završí – „a teprve potom přijde konec“ (Mt 24,14).

**Aplikace**

`Co ty sám můžeš udělat pro to, aby se poselství evangelia prakticky projevovalo ve tvém okolí? Co může udělat vaše sborové společenství?`