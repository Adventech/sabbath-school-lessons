---
title:  Cesta do Říma
date:   22/09/2018
---

### Texty na tento týden
Sk 27,1–44; Sk 28,1–31; Ř 1,18–20

> <p>Základní verš</p>
> „A řekl mi: ‚Neboj se, Pavle, ty se před císaře dostaneš. A Bůh ti daroval všechny, kdo jsou s tebou na lodi.‘“ (Sk 27,24)

Pavel velmi dlouho toužil navštívit Řím, ale jeho zatčení v Jeruzalémě a dlouhé věznění v Cesareji všechno změnilo. Tím, že ustoupil zákonickému tlaku vůdců jeruzalémských křesťanů, strávil téměř pět let v římské vazbě – pokud do toho započítáme i čas strávený plavbou do Říma. To vše bylo vážnou ranou pro jeho misijní plány.

Pavel však nežil jen překážkami. Samotný Ježíš mu totiž zaslíbil, že navzdory všemu bude vydávat svědectví o Kristu i v Římě (Sk 23,11). Bůh nám dává stále nové příležitosti, a to i tehdy, nebo dokonce právě tehdy, když se odchylujeme od jeho plánu. Nejenže se Pavel nakonec dostal do Říma v poutech, ale neexistuje ani žádný biblický důkaz o tom, že se mu někdy podařilo jít do Španělska, jak si to naplánoval (Ř 15,24). Když byl propuštěn z vězení, které je známé jako jeho první římské vězení, zatkli Pavla znovu. Tentokrát to však už skončilo mučednickou smrtí (2Tm 4,6–8) za vlády císaře Nerona.

Ano, Pavel se do Říma dostal. A během čekání v domácím vězení na soud hovořil před císařem i přes své okovy (Ef 6,20; Fp 1,14) bez zábran a bez bázně se všemi, kteří za ním přišli (Sk 28,30.31), a to dokonce i s lidmi z císařského dvora (Fp 4,22).

**Budování společenství**

- Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?
- Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.