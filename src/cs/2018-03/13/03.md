---
title:  Ztroskotání
date:   24/09/2018
---

> <p></p>
> 33Než se začalo rozednívat, vybízel Pavel všechny, aby pojedli. Pravil: „Už čtrnáct dní čekáte na záchranu, nic nejíte a jste o hladu. 34Proto vás vybízím, abyste pojedli. Je to potřebí k vaší záchraně. Neboť nikdo z vás nepřijde ani o vlas na hlavě.“ 35Když to řekl, vzal chléb, vzdal přede všemi díky Bohu, lámal jej a začal jíst. 36Všichni nabyli dobré mysli a přijali pokrm. (Sk 27,33–36)

**Osobní studium**

Během svého druhého proslovu ujistil Pavel všechny na palubě, dohromady 276 lidí (Sk 27,37), že navzdory problémům a zničení lodi nikdo z nich nepřijde o život (Sk 27,22). O čtrnáct dní později se slova apoštola naplnila. Stále zuřila bouře a vítr a vlny hnaly loď. Přesto námořníci začali mít pocit, že se loď blíží k pevnině (pravděpodobně podle hluku vln; Sk 27,27). Po opakovaném měření hloubky moře (Sk 27,28) a v obavě, že loď narazí na skály na pobřeží, spustili čtyři kotvy v zadní části plavidla, aby snížili jeho rychlost. To vše se dělo v noci, proto všichni „toužebně čekali“, až se rozední (Sk 27,29). V řečtině je na tomto místě použito slovo euchomai, které kromě uvedeného významu znamená i „modlili se“. Je zcela pochopitelné, že se každý na palubě zoufale modlil ke svému Bohu.

Co považuješ za nejdůležitější okamžiky celého příběhu (Sk 27,30–44)? Co se z něj můžeš naučit?

Od začátku cesty se Julius choval k Pavlovi korektně, ale neviděl důvod spoléhat se na apoštolův úsudek v souvislosti s plavbou. Po dvou týdnech na rozbouřeném moři však již byla situace jiná. Pavel si získal důstojníkův respekt i díky prorockým slovům o jejich záchraně i přes ztroskotání lodi (Sk 27,21–26). Apoštolova slova se měla brzy vyplnit.

Pavel vyzval všechny na palubě, aby se najedli, jinak nebudou mít sílu doplavat na břeh. Boží prozřetelnost nepřichází proto, abychom nemuseli plnit naše běžné povinnosti. „V celém příběhu nacházíme zřetelnou vyváženost mezi Božím ujištěním o záchraně lidí a jejich vlastním úsilím postarat se o ni.“ (Williams, David J.: Acts, Grand Rapids: Baker, 1990, str. 438)

S příchodem rána námořníci zpozorovali záliv s pobřežím a chtěli loď nasměrovat na mělčinu. Loď se však ke břehu nedostala. Namísto toho uvázla pravděpodobně na útesu nebo písečné naplavenině a pod náporem vln se rozpadla. Nakonec se ukázalo, že nikdo z nich nezahynul – přesně jak to Bůh prostřednictvím Pavla předpověděl.

**Aplikace**

`Vojáci chtěli pozabíjet zajatce, aby neutekli, ale důstojník jim v tom zabránil – hlavně kvůli Pavlovi. Co ti tato skutečnost říká o Pavlově charakteru a o síle jeho svědectví? Co to vypovídá o setníkovi? Co se z toho můžeš naučit pro sebe?`