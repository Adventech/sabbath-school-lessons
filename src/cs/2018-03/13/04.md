---
title:  Na Maltě
date:   25/09/2018
---

> <p></p>
> 3Když Pavel nasbíral náruč chrastí a přiložil na oheň, zakousla se mu do ruky zmije, která prchala před žárem. 4Jakmile domorodci uviděli, že mu visí na ruce had, říkali si mezi sebou: „Ten člověk je určitě vrah. I když se zachránil z moře, bohyně odplaty nedovolila, aby zůstal na živu.“ 5Ale Pavel setřásl hada do ohně a nic zlého se mu nestalo. 6Oni čekali, že oteče nebo že najednou padne mrtev. Když to však dlouho trvalo a viděli, že se s ním nic neděje, začali naopak říkat, že je to nějaký bůh. (Sk 28,3–6)

**Osobní studium**

Během dvou týdnů nekontrolovatelné plavby unášely zuřící živly loď z Dobrých přístavů na Krétě téměř osm set kilometrů směrem na západ. Teprve po dosažení pobřeží se trosečníci dozvěděli, že jsou na Maltě, malém ostrově uprostřed Středozemního moře, jižně od Sicílie. Nyní byly před nimi tři měsíce čekání na konec zimy a na vhodnou loď, na které by mohli pokračovat dále (Sk 28,11).

Jak Bůh použil Pavla na Maltě (Sk 28,1–10)? Jak to souviselo s jeho misí?

Obyvatelé Malty byli přátelští a pohostinní. Když viděli trosečníky, rozdělali oheň, aby se zahřáli, a postarali se i o jejich další potřeby.

Událost s hadem upozornila lidi na Pavla. Nejprve místní viděli v Pavlově uštknutí trest bohů. Mysleli si, že Pavel je vrah, který sice unikl smrti utopením, ale bohové si ho našli – možná řecká bohyně Diké, zosobnění spravedlnosti a odplaty. Ale jelikož apoštol nezemřel, označili ho za boha, stejně jako se to stalo před několika lety v Lystře (Sk 14,8–18). A přestože se Lukáš touto příhodou více nezabývá, můžeme předpokládat, že Pavel této příležitosti využil a přinesl lidem svědectví o Bohu, kterému sloužil.

Publius, správce (ČEP) nebo také „první muž ostrova“ (ČSP) – doslovný překlad řeckého označení prótos tés nésou z následujícího příběhu, byl buď římským prokurátorem (místodržitelem) Malty, nebo to byl vysoký místní hodnostář. Víme však, že přijal Pavla a jeho společníky a tři dny se o ně staral jako o hosty, pravděpodobně dokud si nenašli trvalejší bydlení. Zázračné uzdravení jeho otce bylo pro Pavla další příležitostí pro službu uzdravování, podobně jako při jeho pobytu v Lystře (Sk 14,8–10), Efezu (19,11.12) a v Troadě (20,9–12). Lukáš nezmiňuje ani jednoho obráceného člověka, kterého by Pavel zanechal na Maltě po jejich tříměsíčním zimování. To může být náhodné, ale docela dobře to ilustruje skutečnost, že naše služba ve světě je mnohem širší než jen počítání křtů a založených sborů. Součástí našeho poslání je naplňovat potřeby lidí v nouzi. Tento praktický rozměr služby je nedílnou součástí zvěstování evangelia (Sk 20,35; Tt 3,14).

**Aplikace**

`Uvažuj na tím, že místní pohané měli určitý smysl pro spravedlnost. Kde se vzal? Co by mělo být zdrojem tvého smyslu pro spravedlnost? (Přemýšlej o tom v kontextu Ř 1,18–20.)`