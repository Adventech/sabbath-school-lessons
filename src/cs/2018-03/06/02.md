---
title:  Zázraky ve službě evangelia
date:   05/08/2018
---

> <p></p>
> 36V Joppe žila učednice jménem Tabita, řecky Dorkas. Konala mnoho dobrých skutků a štědře rozdávala almužny. 37Ale právě tehdy onemocněla a zemřela. Umyli ji a položili do horního pokoje. 38Poněvadž Lydda je blízko Joppe, dověděli se učedníci, že je tam Petr, a poslali k němu dva muže s naléhavou prosbou: „Přijď rychle k nám!“ 39Petr se hned s nimi vydal na cestu. Když přišli do Joppe, zavedli jej do horního pokoje, kde ho s pláčem obklopily všechny vdovy a ukazovaly mu košile a pláště, které jim Tabita šila, dokud byla naživu. 40Petr poslal všechny z místnosti; pak poklekl, pomodlil se, obrátil se k mrtvé a řekl: „Tabito, vstaň!“ Ona otevřela oči, a když spatřila Petra, zvedla se na lůžku. 41Podal jí ruku a pomohl jí vstát. Pak všechny zavolal, i vdovy, a vrátil jim ji živou. 42Zpráva o tom se rozšířila po celém Joppe a mnoho lidí uvěřilo v Pána. (Sk 9,36–42)

**Osobní studium**

`Přečti si verše Sk 9,32–35. Jaká je podobnost mezi Ježíšovým zázrakem zaznamenaným v L 5,17–26 a uzdravením Eneáše? Proč mělo podle tebe toto uzdravení tak velký vliv na další události v daném regionu?`

Navzdory stručnosti záznamu o uzdravení Eneáše nám tato událost připomíná známý příběh z města Kafarnaum, kde Ježíš uzdravil ochrnutého (Mk 2,1–12 a L 5,17–26). Dokonce i detail s lůžkem je podobný. Eneášovo uzdravení mělo obrovský vliv na další události nejen v Lyddě, ale i v přímořské rovině Sáron.

`Přečti si text Sk 9,36–43. Uvažuj nad událostmi Tabitina vzkříšení. Jak bys reagoval na podobnou zkušenost ty?`

Tabita byla věřící žena a lidé v jejím okolí ji milovali pro její štědré skutky a dary, kterými sloužila druhým. I příběh jejího vzkříšení se podobá zázraku, jaký vykonal Ježíš při vzkříšení Jairovy dcery (L 8,41.42.49–56). Svědkem Ježíšova zázraku byl Petr. Podobně jako Kristus, i Petr všechny požádal, aby opustili místnost (porovnej Sk 9,40 a Mk 5,40). „Poklekl, pomodlil se, obrátil se k mrtvé a řekl: ,Tabito, vstaň!‘“ (Sk 9,40)

Ačkoli apoštolové udělali mnoho zázraků, ve skutečnosti šlo o Boží skutky, které se děly prostřednictvím apoštolů (Sk 5,12). Podobnosti s Ježíšovými zázraky mohly věřícím tehdy – a nám dnes – připomínat, že nezáleží ani tak na tom, kdo je Božím nástrojem, ale na míře a ochotě jeho podřízenosti Bohu (J 14,12). Když Bohu dovolíme, aby nás použil pro věc evangelia, mohou se dít velké věci. Petr nejenže vzkřísil Tabitu, ale tento zázrak vedl k obrácení mnoha věřících v Joppe (Sk 9,42).

**Aplikace**

`Někteří lidé mají pocit, že kdyby viděli skutečný zázrak, stejně jako lidé v Lyddě nebo v Joppe, i oni by uvěřili a obrátili se. Ale přestože zázraky někdy některé lidi skutečně přivedou k víře, v Bibli je mnoho příběhů těch, kteří viděli zázraky, ale neuvěřili. Na čem by tedy měla být založena víra člověka?`