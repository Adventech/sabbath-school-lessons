---
title:  Církev v Antiochii
date:   08/08/2018
---

> <p></p>
> 19Po smrti Štěpánově nastalo v Jeruzalémě pronásledování. Ti, kteří se odtud rozprchli, dostali se až do Fénicie, na Kypr a do Antiochie; slovo evangelia však zvěstovali jenom židům. 20Ale někteří z nich, původem z Kypru a z Kyrény, začali po svém příchodu do Antiochie zvěstovat Pána Ježíše také pohanům. 21Moc Boží byla s nimi, a veliké množství lidí uvěřilo a obrátilo se k Pánu. 22Zpráva o tom se dostala k sluchu církve v Jeruzalémě a bratří poslali do Antiochie Barnabáše. 23Když tam přišel a spatřil, co se z milosti Boží děje, měl radost a povzbuzoval všechny, aby ve svém rozhodnutí setrvali a zůstali Pánu věrni. 24Byl to muž dobrý, plný Ducha svatého a víry; a tak bylo mnoho lidí přivedeno k Pánu. (Sk 11,19–24)

**Osobní studium**

Po obrácení Kornélia se Lukáš na chvíli odpoutává od Petrovy služby a ve svém vyprávění se zaměřuje na postup evangelia mezi pohany.

`Přečti si text Sk 11,19–26. Co se událo, když uprchlíci z Jeruzaléma přišli do Antiochie?`

Tato část jedenácté kapitoly se vrací k Pavlovu pronásledování z osmé kapitoly. Zatímco dosud se evangelium šířilo především v Judsku, někteří věřící helénisté, kteří museli pro pronásledování opustit Jeruzalém, rozšířili evangelium i za hranice Judska.

Lukáš věnuje výjimečnou pozornost městu Antiochii v Sýrii, kde uprchlíci začali kázat evangelium všem lidem. A mnozí z nich se opravdu rozhodli přijmout víru v Krista. Ježíšovo pověření ze Skutků 1,8 se tedy začalo uskutečňovat prostřednictvím křesťanů – helénistů.

Díky úspěšnému působení církve v Antiochii se apoštolové v Jeruzalémě dohodli vyslat tam Barnabáše, aby zhodnotil situaci. Když si Barnabáš uvědomil obrovské možnosti pro zvěstování evangelia, zašel za Saulem do Tarsu a přivedl ho do Antiochie s vědomím, že právě on může být pro toto dílo obrovským přínosem.

A Barnabáš se nemýlil. Během roku, který spolu strávili v Antiochii, mohlo evangelium slyšet množství lidí, z nichž většina byli pohané. Jelikož středobodem života věřících byl Kristus, právě v Antiochii se jim začalo poprvé říkat „kristovci – křesťané“ (Sk 11,26). Biblický text naznačuje, že je takto začali nazývat lidé mimo církev – velmi pravděpodobně s posměšným záměrem, protože věřící se mezi sebou nazývali „bratři“ (Sk 1,16; 9,13), „učedníci“ (Sk 6,1), nebo dokonce „svatí“. V době vzniku knihy Skutků se pojmenování

„křesťané“ stalo běžným a rozšířeným (Sk 26,28). „Křesťan“ znamená následovník nebo přívrženec Krista.

**Aplikace**

`Jak ty sám vnímáš pojmenování „křesťan“? Co pro tebe osobně znamená, že jsi křesťanem? Jak se tvoje křesťanství projevuje? Žil bys jinak, kdybys nebyl křesťanem?`