---
title:  Dar Ducha svatého
date:   07/08/2018
---

> <p></p>
> 15Když jsem k nim začal mluvit, sestoupil na ně Duch svatý, jako už na počátku sestoupil na nás. 16Tu jsem si vzpomněl na to, co řekl Pán: „Jan křtil vodou, ale vy budete pokřtěni Duchem svatým.“ 17Jestliže tedy jim Bůh dal stejný dar jako nám, když uvěřili v Pána Ježíše Krista, jak jsem já v tom mohl Bohu bránit?“ – 18Po těch slovech bratří už nic nenamítali, ale velebili Boha: „Tak i pohany povolal Bůh k pokání, aby dosáhli života!“ (Sk 11,15–18)

**Osobní studium**

Text Sk 10,44–48 odhaluje velmi důležitý moment v historii rané církve. Poprvé jeden z apoštolů kázal evangelium neobřezaným pohanům. Na rozdíl od věřících ze skupiny helénistů, hebrejové – apoštolové a křesťané z Judska – nebyli připraveni přijmout do církve pohany, kteří uvěřili v Krista. Jelikož Ježíš byl Mesiášem Izraele, mysleli si, že evangelium má být hlásáno Židům – blízkým i dalekým. Pohané by podle nich měli nejprve konvertovat k judaizmu a až potom by je mohli přijmout do společenství víry. Jinými slovy, na to, aby se pohané mohli stát křesťany, museli by se nejprve stát židy. Právě takové uvažování křesťanů ze Židů se mělo brzy začít měnit.

Dar jazyků, který dostal Kornélius a jeho domácnost, byl jasným a viditelným znamením, že Bůh je ochotný udělat pro obrácené pohany, kteří přijali Krista, totéž, co pro židovské učedníky o Letnicích (Sk 2). Bylo by proto chybou vyžadovat od pohanů, aby nejprve přijali židovskou věrouku. Bůh nikoho v otázce spasení neupřednostňuje – židé i pohané jsou si před Bohem rovni.

`Přečti si text Sk 11,1–18. Jak na Petrovu zkušenost v Cesareji reagovali apoštolové v Jeruzalémě? Jak bys asi na jejich místě reagoval ty? Zdůvodni svůj postoj.`

Předsudky vůči pohanům se formovaly v židovství velmi dlouho. I proto křesťané z Jeruzaléma později kritizovali Petra za to, že jedl u stolu s neobřezanými lidmi. Zdá se, že se více starali o dodržování židovských obřadních pravidel než o spasení Kornélia a jeho rodiny. Mohli se bát, že pokud církev opustí židovské, léty osvědčené způsoby chování, bude se to vysvětlovat jako odmítnutí židovské víry. To by v jejich očích mohlo vést nejen ke ztrátě Boží přízně, ale sami by se ze strany Židů vystavili stejné kritice a nenávisti, které způsobily Štěpánovu smrt.

„Kristova církev vstoupila do zcela nové etapy své činnosti. Dveře, které mnozí obrácení židé před pohany zavřeli, měly být nyní otevřeny dokořán. Pohané, kteří přijali evangelium, měli být postaveni na roveň židovským učedníkům, aniž by byli nuceni podrobit se rituálu obřízky. (AA 136; PNL 77)

Podobně jako o Letnicích, i v tomto případě prožili obrácení lidé zkušenost mluvení jazyky, které dosud neznali. Tato varianta je pravděpodobnější než mluvení nějakými extatickými nebo nebeskými jazyky. Rozdíl byl jen ve smyslu těchto událostí: zatímco apoštoly měl tento dar zacílit na celosvětovou misi, v případě Kornélia šlo o potvrzení toho, že Boží milost působí i mezi pohany.

**Aplikace**

`Proč je důležité nesoudit to, čemu nerozumíme? Co je podle tebe důležitější: dodržování pravidel, nebo záchrana člověka? Jak bys svůj postoj vysvětlil někomu, kdo s tebou nesouhlasí?`