---
title:  Evangelium pro všechny
date:   06/08/2018
---

> <p></p>
> 25Když chtěl Petr vejít, vyšel mu Kornélius vstříc, padl na kolena a poklonil se mu. 26Ale Petr jej přinutil vstát a řekl: „Vstaň, vždyť i já jsem jen člověk.“ 27Za rozhovoru vešli dovnitř a Petr shledal, že je tam shromážděno mnoho lidí. 28Promluvil k nim: „Dobře víte, že židům není dovoleno stýkat se s pohany a navštěvovat je. Mně však Bůh ukázal, abych si o žádném člověku nemyslel, že styk s ním poskvrňuje nebo znečišťuje.“ (Sk 10,25–28)

**Osobní studium**

Po vzkříšení Tabity se Petr zdržel delší dobu v domě koželuha Šimona (Sk 9,43). V Cesareji, vzdálené asi čtyřicet kilometrů od Joppe, žil v té době římský setník Kornélius. On i jeho rodina věřili v Boha, ačkoli formálně nebyli stoupenci judaizmu a Kornélius byl stále neobřezaným pohanem. Bůh mu však dal vidění, v němž ho vyzval, aby vyslal posly do Joppe a pozval k sobě Šimona Petra (Sk 10,1–8).

`Přečti si text Sk 10,9–16.28.34.35. Uvažuj o zkušenosti, kterou Petr prožil. Jaký postoj Petr nakonec zaujal? Prožil jsi i ty v životě Boží volání, kterému jsi zpočátku nerozuměl? Jak a na základě čeho ses nakonec rozhodl?`

Je důležité pochopit, že Petrovo vidění se netýkalo jídla, ale lidí, jak to potvrzuje i sám Petr (Sk 10,28). Ano, událo se to kolem oběda. Petr byl hladový a hlas ho vyzval, aby zabíjel a jedl. Bůh však prostřednictvím tohoto vidění nechtěl odstranit rozdíl mezi čistými a nečistými zvířaty. Bůh chtěl Petra naučit, že evangelium je dobrou zprávou pro všechny lidi.

Záměrem tohoto vidění bylo prolomit Petrův odpor vůči pohanům. Petr předpokládal, že pokud vstoupí do Kornéliova domu a bude s ním stolovat, poskvrní ho to a nebude moci přijít do Boží přítomnosti nebo jej oslavovat v chrámu. V prvním století se židé z Judska a okolních oblastí snažili neobřezaným pohanům vyhýbat. Tento postoj podporovala i tehdejší teologie. Byl tím však překroucen význam existence Izraele jako národa, který měl celému světu zprostředkovat poznání pravého Boha.

Jelikož obřízka byla znamením Boží smlouvy s Abrahamem, Židé se vyhýbali neobřezaným pohanům a opovrhovali jimi. Bez toho, aby pohané přijali obřízku a stali se Židy, nemohli mít v žádném případě účast na požehnáních smlouvy. Takový postoj však byl neslučitelný se skutečným smyslem Ježíšovy smrti. Křesťané se tomu měli již brzy naučit.

**Aplikace**

`Přečti si texty Tt 2,11; Ga 3,26–28 a Ef 2,11–19. Co se z těchto veršů dozvídáme o tom, komu je určeno evangelium? Proč je špatné, když mají křesťané předsudky založené na etnické příslušnosti vůči jakékoliv skupině lidí?`