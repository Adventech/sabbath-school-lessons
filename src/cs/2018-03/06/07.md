---
title:  Podněty k zamyšlení
date:   10/08/2018
---

„V desáté kapitole knihy Skutky apoštolů je zaznamenán další případ pomoci nebeských andělů, jejímž výsledkem bylo obrácení Kornélia a celého jeho domu. Čtěme tyto kapitoly [8 až 10] a věnujme jim mimořádnou pozornost. Můžeme se z nich naučit, že nebesa jsou křesťanovi zapojenému do služby záchrany duší mnohem blíž, než by si mnozí mohli představit. Z těchto textů bychom se měli naučit i to, že Bůh věnuje pozornost každé lidské bytosti. Proto bychom měli ke každému bližnímu přistupovat jako k jednomu z Božích nástrojů, které používá k završení svého díla na zemi.“ (6BC 1059)

„Když se církev modlí, Boží věc bude pokračovat a jeho nepřátelé budou spět k zániku – ačkoli to církev nezbaví utrpení a mučednictví. Lukáš je velmi reálně přesvědčen o vítězství evangelia. Ukazuje, že ačkoli Boží slovo se nedá spoutat, jeho služebníci mohou trpět v okovech.“ (Marshall, Howard I.: The Acts of the Apostles. Grand Rapids: Eerdmans, 1980, str. 206.207)

**Otázky k rozhovoru**

`O Kornéliovi je napsáno, že byl „zbožný, s celou svou rodinou věřil v jediného Boha, byl velmi štědrý vůči židovskému lidu a pravidelně se modlil k Bohu“ (Sk 10,2). Je zřejmé, že Boží Duch konal své dílo v Kornéliově srdci mnohem dříve, než měl možnost setkat se s Petrem. Co se můžeme naučit ze skutečnosti, že Kornéliova zbožnost dala Bohu příležitost, aby ho zasáhl poselstvím evangelia?`

`Vraťte se společně k závěrečné otázce z pondělí: Co z vašeho kulturního, sociálního a politického kontextu může vyvolávat národnostní a etnické napětí, kterému by se křesťané měli vyhýbat? Jak můžeme získat nadhled nad společenskými vlivy?`

`Navzdory utrpení a bolesti se Pavlova honba za pronásledováním křesťanům obrátila v dobré: uprchlíci, kteří přišli do Antiochie, začali kázat evangelium všem lidem, nejen židům. Povzbuďte se navzájem zkušenostmi, při kterých Bůh obrátil vaše utrpení a bolest v požehnání.`

`Jakub byl jedním z nejbližších Ježíšových učedníků (Mk 5,37; 9,2; 14,33). Přesto jako první z dvanácti zemřel mučednickou smrtí. Najděte další biblické příklady lidí, kteří nespravedlivě trpěli. Co nám to může objasnit o problematice utrpení?`

**Praktický závěr**

- Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství.
- Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.
