---
title:  Pronásledování za krále Heroda
date:   09/08/2018
---

> <p></p>
> 1V té době král Herodes krutě zasáhl proti některým bratřím. 2Mečem dal popravit Jakuba, bratra Janova. 3Když viděl, že si tím získal židy, rozkázal zatknout také Petra. Byly právě velikonoce. 4Zmocnil se ho, dal ho zavřít do vězení a hlídat čtyřmi strážemi po čtyřech vojácích. Chtěl ho po velikonocích veřejně soudit. (Sk 12,1–4)

**Osobní studium**

V 12. kapitole se Lukášova pozornost věnuje opět situaci v Judsku. Dozvídáme se o pronásledování křesťanů během vlády krále Heroda a o násilné smrti Janova bratra Jakuba. Herodes chtěl připravit o život i apoštola Petra.

Zkus si představit situaci rané církve, jak nám ji přibližují úvodní verše, a uvažuj o tom, jaké problémy museli řešit první křesťané a jaké problémy řešíte ve vašem sboru dnes.

Král Herodes, o kterém se zde hovoří, je Herodes Agrippa I., vnuk Heroda Velikého (Mt 2,1). Herodes Agrippa vládl v Judsku v letech 40 až 44 po Kristu. Díky projevované zbožnosti si ho jeho židovští poddaní oblíbili – zejména skupina farizeů. Jeho pokus získat si u Židů přízeň pronásledováním apoštolů dokonale zapadá do obrazu, který o něm máme z jiných zdrojů.

Poprava apoštola Jakuba se ukázala jako velmi účinný způsob naplňování Agrippových cílů, proto chtěl popravit i Petra, jehož zatkli a uvěznili. Vždy ho hlídali čtyři vojáci – ke dvěma byl připoután řetězy a dva hlídali vchod. Taková přísná bezpečnostní opatření byla velmi pravděpodobně nařízena i proto, aby se neopakovala situace, kdy Petr a Jan zázračným způsobem z vězení unikli (Sk 5,17–20).

V noci, která předcházela plánovanému soudu nad Petrem, byl apoštol opět nadpřirozeným způsobem z vězení vysvobozen (Sk 12,5–18).

Lukáš pak zaznamenává osud krále Agrippy, který zemřel v Cesareji (Sk 12,20–23). Mnozí odborníci se pokoušeli určit příčinu královy smrti (zánět pobřišnice, žaludeční vředy či dokonce otrava), Lukáš však velmi jasně říká, že v pozadí královy smrti byl Boží soud.

**Aplikace**

`Jakub byl zabit, Petr vysvobozen a Herodes čelil Božímu soudu. V některých případech jsme svědky spravedlnosti, v jiných se nám to tak nezdá. To vše nás učí, že nemáme odpovědi na všechny otázky. Proč není jednoduché přijímat vírou skutečnosti, kterým nerozumíme? Jak se to dá naučit?`