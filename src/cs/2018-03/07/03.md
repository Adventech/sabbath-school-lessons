---
title:  Pisidská Antiochie – Pavlovo kázání
date:   13/08/2018
---

> <p></p>
> 38Budiž vám tedy známo, bratří, že skrze něho se vám zvěstuje odpuštění všech hříchů, a to i těch, jichž vás nemohl zprostit Mojžíšův zákon. 39Ale v něm je ospravedlněn každý, kdo věří. 40Střezte se proto, aby vás nepostihlo, o čem se mluví v Prorocích: 41„Vy, kteří mnou pohrdáte, otevřete oči, zděste se a dejte se na útěk, protože já učiním ve vašich dnech něco, čemu nikdy neuvěříte, když vám to bude někdo vypravovat.“ (Sk 13,38–41)

**Osobní studium**

Z Kypru se Pavel se svými společníky přeplavil do Perge v Pamfylii, která se nachází na jižním pobřeží dnešního Turecka. Než se přesunuli do Pisidské Antiochie, Lukáš zaznamenává dvě důležité změny: Pavel se stává vůdčí osobností a přebírá iniciativu (do té doby byl jako první vždy jmenován Barnabáš) a Lukáš přestává nazývat Pavla jeho židovským jménem Saul a začíná o něm mluvit již jen jako o Pavlovi (Sk 13,9). Důvodem může být skutečnost, že od těchto událostí se Pavel nachází převážně v řecko-římském prostředí.

Ve Skutcích 13,13 se Lukáš zmiňuje, že se Jan Marek vrátil zpět do Jeruzaléma. Text nám neposkytuje žádnou informaci o tom, proč je Jan Marek opustil. Ellen Whiteová ve své knize Poslové naděje a lásky píše, že Marek byl nebezpečím a strádáním na cestě přemožený strachem a malomyslností. To vše způsobilo, že „Marek se nechal zastrašit. Ztratil veškerou odvahu. Odmítl pokračovat v cestě a vrátil se zpátky do Jeruzaléma.“ (AA 170; PNL 98) Bůh nikdy nemluvil o tom, že služba pro něj bude jednoduchá a lehká. Pavel hned od začátku věděl, že jeho práci pro Ježíše doprovodí utrpení (Sk 9,16). Naučil se proto zcela spoléhat na Boží moc. V tom spočívá tajemství Pavlovy síly (2K 4,7–10).

`Přečti si text Skutky 13,16–41. Pokus se shrnout podstatu Pavlova poselství v synagoze v Pisidské Antiochii. Které myšlenky považuješ za nejdůležitější? Proč?`

Text obsahuje první z Pavlových kázání zaznamenaných v Novém zákoně. Nebylo to samozřejmě jeho úplně první kázání a není pochyb o tom, že jde jen o stručný záznam toho, co řekl.

Kázání je rozčleněno na tři hlavní části. Začíná vyjádřením společné víry židů a křesťanů ve vyvolení Izraele a Davidovo kralování (Sk 13,17–23). V této části se Pavel snaží získat své posluchače a poukázat na styčné body obou vyznání. V druhé části Pavel představuje Ježíše jako naplnění Božích zaslíbení o Davidově potomku a nástupci, který přinese Izraelcům záchranu (Sk 13,24–37). V závěrečné části zaznívá výstraha před odmítnutím spasení, které Ježíš nabízí (Sk 13,38–41).

Vyvrcholením Pavlova kázání jsou verše 13,38.39, které jeho poselství o ospravedlnění uzavírají. Odpuštění a ospravedlnění jsou dostupné pouze prostřednictvím Ježíše, ne prostřednictvím Mojžíšova zákona. Tato stať neříká nic o zrušení zákona. Zdůrazňuje jen jeho neschopnost uskutečnit to, co od něj židé očekávali – především ospravedlnění (Ř 10,1–4). Spravedlnost je možné získat jedině vírou v Ježíše Krista (Ga 2,16).

**Aplikace**

`Jak bys vysvětlil myšlenku, že „spasení je možné jen díky Kristu“? Pokud je to pravda, jak bys pak někomu vysvětlil, proč je důležité žít podle Božího morálního zákona (Desatera), ačkoli jeho dodržování nás nemůže ospravedlnit?`