---
title:  Lystra a Derbe
date:   16/08/2018
---

> <p></p>
> 21I v tomto městě kázali evangelium a získali mnoho učedníků. Potom se vraceli přes Lystru, Ikonium a Pisidskou Antiochii. 22Všude tam posilovali učedníky a povzbuzovali je, aby vytrvali ve víře; říkali jim: „Musíme projít mnohým utrpením, než vejdeme do Božího království.“ 23V každé té církvi ustanovili starší a v modlitbách a postech svěřili učedníky Pánu, v kterého uvěřili. (Sk 14,21–23)

**Osobní studium**

Dalším místem, do kterého během svého putování Pavel s Barnabášem zavítali, byla Lystra – nevýznamné městečko asi 30 kilometrů jihozápadně od Ikonia. Ačkoli tam strávili nějaký čas (Sk 14,6), Lukáš zaznamenává pouze jednu událost, ta však byla poměrně významná. Začala uzdravením člověka, pravděpodobně žebráka, který měl od narození ochrnuté nohy.

`Přečti si text Sk 14,5–19. Jak lidé reagovali na Pavla a Barnabáše? Co se z těchto reakcí dá zjistit o způsobu, jakým tito lidé uvažovali?`

Obyvatele města zázrak uzdravení tak ohromil, že začali apoštoly považovat za bohy – Barnabáše pokládali za Dia, nejvyššího boha řeckého panteonu, a Pavla za Herma, Diova syna a mluvčího. Lidé jim dokonce chtěli přinést oběti.

Latinský básník Ovidius (Publius Ovidius Naso; nar. 43 před Kr. – zemřel 17/18 po Kr.) zaznamenal asi padesát let před touto událostí legendu o Diovi a Hermovi, kteří jako lidé navštívili město ve stejné oblasti ( „hornatou krajinu Frygii“) a hledali místo k odpočinku. Podle legendy je laskavě přijali staří pokorní manželé. Ostatní obyvatelé k nim byli lhostejní. Za jejich dobrosrdečnost a pohostinnost vůči neznámým hostům se jim bohové odměnili. Dům manželské dvojice se proměnil v chrám a oni dva se stali kněžími. Zbytek města byl zničen (viz Ovidius: Metamorfózy, str. 611–724).

Vzhledem k tomuto příběhu, který obyvatelé Lystry pravděpodobně znali, není reakce lidí na Pavlův zázrak překvapením. Tato legenda (nebo spíše pohádka) nám pomáhá vysvětlit i důvod, proč byli lidé přesvědčeni, že jde právě o tyto dva bohy (a nikoli například o boha lékařství Asklépia). Pavlovi a Barnabášovi se však podařilo lidi na poslední chvíli zadržet, aby je neuctívali. Nakonec se jejich nepřátelům, kteří přišli z Antiochie a Ikonia, podařilo celou situaci úplně obrátit a Pavel byl téměř ukamenován.

`Přečti si text Skutky 14,20–26. Pokus se zaznamenat všechna slovesa, která popisují činnost Barnabáše a Pavla na zbytku jejich misijní cesty. Které jejich činnosti považuješ za nejdůležitější? Proč?`

**Aplikace**

`Pavel a Barnabáš věřícím připomínali, že „musíme projít mnohým utrpením, než vejdeme do Božího království“ (Sk 14,22). Co to znamená? Jak tomu rozumíš? Prožil jsi něco podobného? Jak můžeš růst ve víře uprostřed soužení, kterému si vystaven?`