---
title:  Reakce na Pavlovo kázání
date:   14/08/2018
---

> <p></p>
> 45Když židé viděli tolik lidí, naplnila je závist a začali Pavlovým slovům odporovat a rouhat se. 46Ale Pavel a Barnabáš směle prohlásili: „Vám židům mělo být slovo Boží zvěstováno nejprve. Protože je odmítáte, a tak sami sebe odsuzujete k ztrátě věčného života, obracíme se k pohanům. 47Vždyť Pán nám přikázal: ‚Ustanovil jsem tě, abys byl světlem pohanům a nesl spásu až na sám konec země.‘“ 48Když to pohané uslyšeli, radovali se a velebili slovo Páně; ti pak, kteří byli vyvoleni k věčnému životu, uvěřili. (Sk 13,45–48)

**Osobní studium**

Verše Sk 13,38.39 nám představují něco velmi důležitého – neschopnost zákona ospravedlnit člověka. Navzdory závaznému charakteru Desatera, zákon nemůže zprostředkovat ospravedlnění, protože nedokáže zajistit dokonalou poslušnost těch, kteří podle něj žijí (Sk 15,10; Ř 8,3). A i kdyby v nás zákon dokázal probudit dokonalou poslušnost, tato poslušnost nás nemůže očistit od našich minulých hříchů (Ř 3,19; Ga 3,10). Právě proto si ospravedlnění nemůžeme zasloužit – a to ani jen částečně. Můžeme ho pouze přijmout vírou v Ježíše Krista a jeho oběť smíření (Ř 3,28; Ga 2,16).

`Přečti si text Skutky 13,42–49. Jak na Pavlovo poselství reagovali běžní židovští věřící, jak představitelé synagogy a jak pohané?`

Přestože Pavel své kázání ukončil velmi ostrými a přísnými slovy (Sk 13,41), reakce většiny lidí přítomných v synagoze byla příznivá. Následující sobotu se však situace začala dramaticky měnit. Z textu je zřejmé, že se židé rozdělili na dvě skupiny. Na jedné straně stáli ti židé (a proselyté), kteří šli za Pavlem a Barnabášem a poslouchali jejich povzbuzující slova o Boží milosti (Sk 13,43). A pak tu byla skupina židů, kteří odmítali poselství evangelia. Tvořili ji představitelé synagogy, kteří reprezentovali oficiální judaizmus (Sk 13,45). Lukáš připisuje nenávistný postoj vůči Pavlovi jejich žárlivosti na jeho úspěch.

Ve starověku přitahovalo židovství mnoho lidí tím, co vyznávalo – monoteizmus, životní styl a také sobota a její požehnání. Mnozí se k židovství přidali jako proselyté. Obřízka však byla pro mnohé vážnou překážkou, protože ji považovali za barbarskou a nechutnou. Důsledkem toho bylo, že mnoho pohanů navštěvovalo synagogy a uctívalo pravého Boha, ale formálně k židovství nepřestoupili. Označovali je jako „bohabojné“. Mohli to být právě tito „bohabojní“ ze synagogy v Antiochii (Sk 13,16.43) spolu s proselyty, kdo pomáhal mezi lidmi rozšířit zvěst o Pavlově poselství. Ti si pak přišli ve velkém počtu poslechnout Pavla osobně. Mnoho z nich totiž lákala představa prožívat spasení, aniž by se nejdříve museli stát stoupenci judaizmu.

Tento moment nám může pomoci vysvětlit závist a žárlivost židovských představitelů. Odmítnutím evangelia se však sami vyloučili z možnosti prožívat Boží záchranu. Kromě toho mohlil Pavel a Barnabáš v reakci na jejich odmítnutí obrátit celou svou pozornost k pohanům, kteří měli radost a oslavovali Boha, že je zahrnul do svého plánu záchrany.

**Aplikace**

`Proč jsou lidská žárlivost a závist tak nebezpečné – a zvláště v otázce náboženství? Proč je chybou požadovat, aby se noví věřící přizpůsobili různým tradičním zvykům církve, které nelze odvodit přímo z Bible?`