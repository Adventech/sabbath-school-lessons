---
title:  Pavlova první misijní cesta
date:   11/08/2018
---

### Texty na tento týden
Sk 13,1–52; 14,1–28

> <p>Základní verš</p>
> „Budiž vám tedy známo, bratří, že skrze něho se vám zvěstuje odpuštění všech hříchů, a to i těch, jichž vás nemohl zprostit Mojžíšův zákon. Ale v něm je ospravedlněn každý, kdo věří.“ (Sk 13,38.39)

Je zřejmé, že evangelium se mělo dostat k židům i pohanům. Pomalu ale jistě si tuto pravdu začali uvědomovat i první křesťané, kteří byli původem vyznavači judaizmu.

První výslovná zpráva o tom, že v Krista uvěřili ve velkém množství i pohané, je zmíněna v souvislosti s Antiochií. Právě v Antiochii vzniklo první společenství křesťanů, kteří byli původně pohany, byť zde byla také významná skupina Židů a stoupenců obřízky (Ga 2,11–13). Díky misijnímu úsilí prvních křesťanů v Antiochii, které podpořil i příchod Barnabáše a Pavla, počet věřících ve městě velmi rychle rostl. Antiochie se velmi brzy stala důležitým centrem křesťanství mimo Judsko. V něčem dokonce předčila i církev v Jeruzalémě.

Antiochie se stala kolébkou křesťanské misie. Právě odsud – a s počáteční podporou místních křesťanů – se Pavel vydal na všechny tři své misijní cesty. Díky oddanosti věřících v Antiochii se křesťanství formovalo podle Ježíšova záměru – jako celosvětové hnutí, díky kterému se evangelium rozšíří ke všem „obyvatelům země, každé rase, kmeni, jazyku i národu“ (Zj 14,6).

**Budování společenství**

- Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?
- Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.