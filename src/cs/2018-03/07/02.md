---
title:  'Začátek první misijní cesty: Kypr'
date:   12/08/2018
---

> <p></p>
> 1V Antiochii byli v církvi proroci a učitelé: Barnabáš, Simeon, zvaný Černý, Lucius z Kyrény, Manahem, který býval druhem tetrarchy Heroda, a Saul. 2Když konali bohoslužbu Pánu a postili se, řekl Duch svatý: „Oddělte mi Barnabáše a Saula k dílu, k němuž jsem je povolal.“ 3A tak po modlitbách a postu na ně vložili ruce a vyslali je k dílu. 4Posláni tedy Duchem svatým, odešli Barnabáš a Saul do Seleukie a odtud se plavili na Kypr. (Sk 13,1–4)

**Osobní studium**

Na začátku 13. kapitoly knihy Skutky apoštolů se Lukáš opět zaměřuje na Antiochii s cílem představit Pavlovu první misijní cestu, jíž věnuje dvě kapitoly (Sk 13 a 14). Od tohoto místa až do konce knihy se bude pozornost soustřeďovat na Pavla a jeho misijní práci mezi pohany.

Ve Skutcích 13 a 14 se mluví o prvním misijním úsilí, které má svůj cíl a záměr a které připravilo konkrétní církevní společenství. Lukáš však velmi jasně zdůrazňuje, že toto úsilí má svůj původ v Bohu a že se nedělo z vůle věřících (Sk 13,2). Pravdou však je, že Bůh může naším prostřednictvím jednat pouze tehdy, když se mu otevřeme a ochotně se jím necháme použít.

`Přečti si text Sk 13,1–12. Co Lukáš zdůrazňuje v souvislosti s činností Barnabáše a Pavla na Kypru?`

Než se misionáři vydali na cestu, společenství věřících věnovalo určitý čas přímluvným modlitbám a půstu. Vložení rukou na ně bylo aktem jejich oddělení k službě a prosbou o Boží vedení (Sk 14,26) při plnění svěřeného úkolu.

Kypr je ostrov nacházející se v severní části Středozemního moře – nedaleko Antiochie. Bylo proto poměrně přirozené začít právě zde. Kromě toho Barnabáš pocházel právě z Kypru (Sk 4,36). A přestože se evangelium již dostalo na ostrov, zbývalo ještě hodně práce, kterou bylo nutné provést.

Když se Barnabáš a Pavel spolu s Barnabášovým bratrancem Janem Markem (Sk 15,39 a Ko 4,10) dostali na Kypr, kázali v synagogách ve městě Salaminy. Byl to Pavlův obvyklý postup – dříve než začal kázat pohanům, zašel do místních synagog a zvěstoval evangelium tam. Jelikož Ježíš byl Mesiáš Izraele, pro Pavla bylo více než samozřejmé podělit se o dobrou zprávu nejprve se Židy.

Později putovali přes celý ostrov směrem na západ (přes 150 km) a můžeme předpokládat, že kázali i ve městech, která cestou navštívili. Nakonec se dostali až do města Páfu. Vyprávění se pak věnuje dvěma lidem: židovskému čaroději Barjezusovi (Elymasovi) a římskému místodržiteli Sergiu Paulovi. Tyto záznamy jsou výborným obrazem toho, jak se evangelium setkávalo s různými reakcemi: na jedné straně s otevřeným nepřátelstvím, na druhé straně se zbožným přijetím – dokonce i u vysoce postavených pohanů. Text v Sk 13,12 naznačuje obrácení místodržícího.

**Aplikace**

`V uvedených příbězích bychom možná mohli předpokládat, že Barjezus uvěří evangeliu a pohanský vládce ho odmítne. Opak je však pravdou. Co podle tebe rozhoduje o tom, zda někdo přijme evangelium, anebo ho odmítne? Proč může být pro křesťana těžší přijmout nové biblické poznání než pro nevěřícího?`