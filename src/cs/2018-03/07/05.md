---
title:  Pavlova návštěva v Ikoniu
date:   15/08/2018
---

> <p></p>
> 1Totéž se stalo v Ikoniu: Pavel a Barnabáš vešli do židovské synagógy a mluvili tak mocně, že uvěřilo mnoho Židů i Řeků. 2Avšak ti židé, kteří neuvěřili, pobouřili pohany a vyvolali jejich nenávist proti bratřím. 3Přesto tam Pavel a Barnabáš dost dlouho zůstali a přes všechny překážky mluvili o Pánu; a Pán dosvědčoval svou milost tím, že jim dával moc konat znamení a zázraky. 4Obyvatelstvo města se rozdělilo: jedni byli při židech, druzí při apoštolech. (Sk 14,1–4)

**Osobní studium**

V závěru 13. kapitoly knihy Skutků se dozvídáme, že židovští vůdcové v Antiochii „pobouřili vznešené ženy, které také ctily jediného Boha, pobouřili i přední muže toho města, podnítili tím proti Pavlovi a Barnabášovi nepřátelství a vyhnali je ze svého kraje“ (Sk 13,50). Učedníci však prožívali radost a byli naplněni Duchem svatým (Sk 13,52). Jejich dalším cílem se stalo město Ikonium.

`Přečti si text Skutky 14,1–7. Jak se vyvíjela situace v Ikoniu po příchodu Pavla a Barnabáše? Co je (co by mělo být) potvrzením pravdivosti poselství evangelia dnes?`

V Ikoniu Pavel a Barnabáš pokračovali ve svém zvyku oslovit nejprve židovské věřící a až potom zvěstovat evangelium pohanům. Pavlovo kázání v Antiochii (Sk 13,16–41) ukazuje na hlavní důvody, proč při svém kázání upřednostňovali židy: vyvolení Izraele a vše, co s tím souviselo (Ř 3,2; 9,4.5), a Boží naplnění zaslíbení o Spasiteli z rodu Davidova (Iz 11,1–16). Je třeba si dát pozor na zjednodušené představy, že „židé odmítli Mesiáše“. Pravdou totiž je, že například v Ikoniu díky Pavlovi „uvěřilo mnoho Židů“ (Sk 14,1). Apoštol Pavel pokládal za jednu ze svých priorit, aby přivedl k Ježíši co nejvíce Židů.

Ve svém Listu Římanům (kapitoly 9–11) Pavel jasně říká, že „ne všichni, kteří jsou z Izraele, jsou Izrael“ (Ř 9,6) a že každý člověk může uvěřit jen díky Boží milosti. Pavel věřil, že „Bůh nezavrhl svůj lid“ a že „i nyní je tu zbytek lidu vyvolený z milosti“ (Ř 11,2.5). Pavel kázal evangelium pohanům, ale doufal, že jednoho dne bude v Ježíše věřit více Židů.

„Pavlova argumentace z Římanům 9–11 nabízí další vysvětlení misijní strategie, o kterou se podle záznamů v knize Skutků snažil. Pro každou generaci křesťanů přináší tato argumentace teologické zdůvodnění důležitosti přinášet svědectví nevěřícím Židům.“ (Peterson, David G., The Acts of the Apostles. Grand Rapids: Eerdmans, 2009, str. 401)

Situace v Ikoniu se příliš nelišila od situace v Antiochii. Na začátku velmi pozitivně reagovali Židé a po nich i pohané, ale později židovští představitelé nebo vůdci místní židovské komunity podnítili a poštvali pohany proti misionářům. To způsobilo mezi lidmi rozdělení a rozbroje. Když protivníci plánovali zaútočit na Pavla a Barnabáše, oba se rozhodli opustit město a přesunout se dál.

**Aplikace**

`Pro ty, kteří neznají Krista (včetně židovského národa), je dnes důležité, aby nejen slyšeli evangelium, ale aby také viděli, jak podle něj žijí ti, kteří vyznávají Ježíšovo jméno. Jakým svědkem jsi ty pro své známé? Jaké svědectví vydává vaše společenství?`