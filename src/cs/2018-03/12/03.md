---
title:  Pavel před Festem
date:   17/09/2018
---

> <p></p>
> 9Festus se chtěl zavděčit Židům a odpověděl Pavlovi: „Chceš jít do Jeruzaléma a tam být přede mnou souzen z těchto obvinění?“ 10Ale Pavel řekl: „Stojím před císařským soudem, kde mám být souzen. Proti Židům jsem se v ničem neprovinil, jak i ty velmi dobře víš. 11Jestliže jsem vinen a spáchal jsem něco, za co si zasloužím smrt, nezdráhám se zemřít. Není-li však pravda, z čeho mě tito žalobci obviňují, nikdo mě jim nemůže vydat. Odvolávám se k císaři.“ (Sk 25,9–11)

**Osobní studium**

Pavel strávil ve vězení dva roky jen proto, že si tím Félix chtěl získat Židy na svou stranu. Félixovým nástupcem v úřadu se stal Portius Festus, který zastával v Judsku úřad místodržitele v letech 60 až 62.

`Přečti si text Sk 25,1–7. Jak bys charakterizoval vztah představitelů tehdejšího židovství k Pavlovi? Co to vypovídá o jejich postoji ke křesťanství? Z čeho mohl tento postoj pramenit a proč byl nebezpečný?`

Jelikož členové velerady již jednou neuspěli ve své snaze přesvědčit Felixe o nutnosti odsoudit Pavla, nechtěli nyní nic ponechat náhodě. Při pravděpodobně první návštěvě Festa v Jeruzalémě požadovali, aby jim projevil přízeň, Pavla vydal zpět do jejich rukou a oni ho tak mohli soudit podle svých zákonů.

Tato žádost však byla jen záminkou, která měla zakrýt jejich skutečný záměr – zabít Pavla. A přestože Festus byl ochoten Pavlův případ znovu otevřít, rozhodl, že se soud bude konat v Cesareji, ne v Jeruzalémě. To znamenalo, že Pavel bude souzen podle římských zákonů.

Jakmile Festus přišel zpět do Cesareje, svolal tribunál a Pavlovi protivníci začali na apoštola vytahovat jedno vážné obvinění za druhým (Sk 25,7). Lukáš tato obvinění nezaznamenává, ale podle Pavlovy odpovědi (Sk 25,8) se můžeme domnívat, že šlo o podobná obvinění jako před dvěma lety, možná s tím rozdílem, že Pavla mohli označit i za hrozbu pro celou říši.

`Přečti si text Skutky 25,8–12. V čem bylo uvažování Festa podobné Félixově uvažování? Jak Pavel reagoval, když si uvědomil, že se ho může Festus pokusit zneužít ke svým politickým cílům?`

Jelikož Festus nechtěl přijít o podporu Židů hned na počátku tím, že by prohlásil Pavla za nevinného, uvažoval o možnosti vyhovět jejich počátečnímu požadavku vydat apoštola veleradě (Sk 25,9).

Pavel však takovou možnost nepřijal. Věděl, že v Jeruzalémě by nemohl očekávat spravedlivý soud a že by ho ani Festova přítomnost nemusela před záměry jeho nepřátel ochránit. Využil proto svá práva římského občana a trval na tom, že má právo na soud před římským tribunálem. Předpokládal, že v jeho nejisté situaci mu může pomoci jen odvolání se k nejvyšší instanci římského právního systému, kterou byl samotný císař.

**Aplikace**

`Kdy jsi byl v pokušení přizpůsobit vlastní názory a životní principy tak, aby sis získal přízeň někoho jiného? Proč může být podobný postup nebezpečný?`