---
title:  Pavlova obhajoba
date:   19/09/2018
---

> <p></p>
> 19A tak jsem se, králi Agrippo, nemohl postavit proti nebeskému vidění, 20a kázal jsem nejprve obyvatelům Damašku a Jeruzaléma a po celé judské zemi, a pak i pohanům, aby se v pokání obrátili k Bohu a podle toho žili. 21Z toho důvodu se mne Židé zmocnili, když jsem byl v chrámě, a chtěli mě zabít. 22Ale Bůh mi pomáhal až do dnešního dne, a tak zde stojím jako svědek před velkými i malými. Neříkám nic než to, co předpověděli proroci i Mojžíš: 23Mesiáš má trpět, jako prvý vstane z mrtvých a bude zvěstovat světlo lidu izraelskému i pohanům.“ (Sk 26,19–23)

**Osobní studium**

Okázalost ve vystupování krále Agrippy II. a jeho sestry Bereniké ostře kontrastuje s obrazem vězněného Pavla s pouty na rukou. Apoštol se ve své řeči zaměřil především na krále Agrippu, neboť Festus už jeho argumenty znal (Sk 25, 8–11).

`Přečti si text Skutky 26,1–23. Jak Pavel při své obhajobě postupoval? Který z bodů Pavlovy obhajoby považuješ za nejdůležitější? Proč?`

Pavlova řeč byla v podstatě jakousi autobiografií, shrnutím jeho života před a po obrácení. Svým obsahem se podobá řeči, kterou apoštol přednesl před zástupem v Jeruzalémě (Sk 22,1–21).

Pavel začal tím, že se snažil získat si Agrippovu přízeň. Vyjádřil svou vděčnost za možnost hájit se před králem i proto, že Agrippa velmi dobře znal „všechny židovské obyčeje i sporné otázky“ (Sk 26,3). Agrippa proto mohl římskému místodržiteli pomoci pochopit, že obvinění vůči němu skutečně nemají žádné opodstatnění a jsou vykonstruovaná.

Pavlovu řeč je možné rozdělit na tři části. V první části (Sk 26,4–11) apoštol popisuje svou bývalou zbožnost farizea, o níž věděli v Jeruzalémě všichni jeho současníci. Jako farizeus věřil mimo jiné ve vzkříšení mrtvých, což bylo neodmyslitelnou součástí naplnění nadějí patriarchů. Jednotliví židovští představitelé měli často vůči Pavlovu učení rozdílné výhrady, protože v podstatě v něm nebylo nic protižidovského. Pavel velmi dobře rozuměl jejich postojům, protože sám kdysi pokládal Ježíšovo vzkříšení za neuvěřitelné a nepředstavitelné. To byl také důvod, proč dokonce pronásledoval věřící v živého Krista.

V druhé části (Sk 26,12–18) Pavel vysvětloval, jak se jeho pohled změnil, když se na cestě do Damašku setkal se vzkříšeným Ježíšem a když dostal pověření kázat pohanům dobrou zprávu o vzkříšení.

Pavel nakonec vysvětlil, že vliv toho, co prožil (Sk 26,19–23), byl tak silný, že prostě neměl na výběr a musel poslechnout a uskutečňovat své poslání. A to byl také jediný důvod, proč se dostal před soud. Skutečnou příčinou jeho zatčení totiž nebylo porušení židovských zákonů nebo znesvěcení chrámu, ale jeho poselství o Ježíšově smrti a Ježíšově vzkříšení. Tato zvěst však byla zcela v souladu s Písmem a umožňovala věřícím z pohanů, aby měli stejný podíl na spasení.

**Aplikace**

`Pavel říká, že evangelium měl pohanům zvěstovat, aby se jim otevřely „jejich oči a oni se obrátili od tmy ke světlu, od moci satanovy k Bohu, a vírou dosáhli odpuštění hříchů a podílu mezi posvěcenými“ (Sk 26,18). Jak se ve tvém životě projevuje to, o čem Pavel mluví?`