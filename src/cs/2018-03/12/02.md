---
title:  Pavel před Félixem
date:   16/09/2018
---

> <p></p>
> 14Přiznávám se ti však k tomu, že podle směru, který oni označují za sektu, sloužím Bohu svých předků: Věřím všemu, co je napsáno v zákoně Mojžíšově a v prorockých knihách, 15a tak jako oni mám naději v Bohu, že jednou spravedliví i nespravedliví vstanou k soudu. 16Proto i já se vždy snažím zachovat neporušené svědomí před Bohem i lidmi. (Sk 24,14–16)

**Osobní studium**

Pět dní po Pavlově přesunu se do Cesareje se dostavila i skupina významných židovských vůdců – nejvyšší kněz, několik členů velerady a Tertullus, profesionální řečník a právník, aby Félixovi formálně předložili žalobu na apoštola (Sk 24,1–9).

Jde o jediný popsaný soudní spor ve Skutcích, při kterém žalobci využili služeb právního zástupce. Tertullus se ve své řeči pokusil zajímavou strategií získat místodržitele na stranu žalujících. Vůbec totiž nebylo pravdou, že by Židé prožívali pod vládou Félixe dlouhé období míru. Skutečnost byla dokonce taková, že žádný jiný místodržitel nepoužíval vůči Židům tolik represí. Toto násilí vyvolávalo u Židů obrovské nepřátelství vůči vládě Říma. Tertullus s pomocí velkého množství lichotek žádal o pozornost.

Potom vůči Pavlovi vznesl tři konkrétní obvinění: (1) Pavel měl vyvolávat rozbroje mezi Židy po celém světě (Sk 24,5). (2) Pavel měl být vůdcem nazorejské sekty (Sk 24,5). Tento bod předpokládal, že křesťanství je jakýmsi rozvratným hnutím. (3) Pavel se pokoušel znesvětit chrám v Jeruzalémě (Sk 24,6).

Přečti si text Skutky 24,10–19 a pokus se shrnout základní body Pavlovy obhajoby.

Pavel ve své obhajobě uvedl skutečnosti, které vyvrátily důvody k žalobě proti němu. Nejpodstatnější bylo, že u soudu chyběli svědci z Malé Asie (Sk 24,18.19), což samo o sobě mohlo celou žalobu znevěrohodnit. A protože židovští představitelé měli mluvit jen o Pavlově slyšení před veleradou, které proběhlo o týden dříve (Sk 24,20), neměli jej z čeho obvinit, snad pouze z toho, že věřil ve vzkříšení mrtvých (Sk 23, 6).

Félix okamžitě pochopil váhu Pavlových argumentů. Křesťanství poměrně dobře znal, pravděpodobně prostřednictvím své manželky Drusilly. Rozhodl se, že soud odročí (Sk 24,22).

Félixova reakce (Sk 24,24–27) na obžalobu Pavla prozrazuje něco o jeho povaze: odkládání, úplatkářství a prospěchářství. Před někým jako Félix neměl Pavel téměř žádnou šanci na spravedlivý soud.

**Aplikace**

`Přečti si text Skutky 24,16. Pavel řekl, že se vždy snažil, aby měl „ neporušené svědomí před Bohem i před lidmi“. Jak jeho slovům rozumíš? Co bys potřeboval změnit, abys o sobě mohl říct totéž?`