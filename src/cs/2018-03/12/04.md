---
title:  Rozhovor vládců
date:   18/09/2018
---

> <p></p>
> 24Festus pak promluvil: „Králi Agrippo a všichni zde přítomní, vidíte toho muže, na něhož si u mne všichni Židé jak v Jeruzalémě, tak zde stěžovali a křičeli, že nesmí zůstat na živu. 25Já jsem zjistil, že nespáchal nic, zač by zasluhoval smrt. Protože on sám se odvolal k císaři, rozhodl jsem, že ho k němu pošlu. 26Nemám však nic určitého, co bych o něm císaři napsal. Proto jsem ho dal předvést před vás a zvláště před tebe, králi Agrippo, abyste ho vyslechli a já se dověděl, co mám napsat. 27Zdá se mi totiž nerozumné poslat vězně a neuvést zároveň obvinění vznesená proti němu.“ (Sk 25,24–27)

**Osobní studium**

Festus souhlasil s tím, že Pavlovi umožní postavit se před soud v Římě (Sk 25,12). Mezitím však místodržitel uvítal možnost konzultovat Pavlův případ s králem Herodem Agrippou II., který přišel do Cesareje na vládní návštěvu. Šlo mu hlavně o to, jak by měla vypadat oficiální zpráva, kterou v souvislosti s Pavlovou kauzou pošle císaři. Festus pravděpodobně ještě nebyl dokonale seznámen se všemi židovskými záležitostmi a Agrippa mu s tím určitě mohl pomoci (Sk 26,2.3).

Agrippa II. vládl nad několika pohanskými oblastmi jako vazalský vládce Říma. Kromě toho do jeho jurisdikce spadal chrám v Jeruzalémě a měl pravomoc stanovovat velekněze. Mimo jiné byl posledním králem herodiánské dynastie. Do Cesareje přišel spolu se svou sestrou Bereniké (další Agrippovou sestrou byla Drusilla, manželka předchozího místodržícího Félixe).

Při popisu celého případu se Festus vyjádřil, že obvinění na Pavlovu adresu se netýkala žádného hrdelního zločinu. Šlo jen a jen o otázky spojené s židovským náboženstvím, které souvisely s „jakýmsi“ Ježíšem, který zemřel a „o němž Pavel tvrdil, že je živ“ (Sk 25,19). Pavel už dříve před veleradou prohlásil, že je souzen pro víru v Ježíšovo vzkříšení. A Festus nyní potvrdil, že právě vzkříšení je hlavním sporným bodem celého případu.

`Přečti si text Skutky 25,13–27. Jak na tebe působí Lukášovo vyprávění o setkání místodržícího (prokurátora) Festa s králem Agrippou? O čem svědčí jejich vzájemná komunikace?`

„Když se před shromážděnými objevil Pavel, měl stále ještě na rukou pouta. Všichni si mohli všimnout obrovského protikladu: Agrippa a Bereniké měli moc a postavení, a proto jim byl svět nakloněn. Chyběly jim však ty povahové vlastnosti, kterých si cení Bůh. Přestupovali Boží zákon a jejich myšlení i jednání bylo zkažené. Jejich způsob života budil v nebi odpor.“ (AA 434; PNL 250)

**Aplikace**

`Proč vnější projevy – v tomto případě společenské postavení, vliv a moc – nejsou dobrým ukazatelem skutečné povahy člověka? Co konkrétně můžeš udělat, aby ses nenechal překvapit a „neposuzoval“ člověka podle jeho vlivu, vnějších projevů zbožnosti nebo podle úřadu, který zastává?`