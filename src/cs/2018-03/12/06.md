---
title:  Pavel a židovští vůdcové
date:   20/09/2018
---

> <p></p>
> 26Vždyť král to všechno zná, a proto také k němu mluvím otevřeně. Jsem přesvědčen, že mu nic z toho není neznámo. Vždyť se to neudálo někde v ústraní. 27Věříš, králi Agrippo, prorokům? Vím, že věříš.“ 28Agrippa odpověděl Pavlovi: „Málem bys mě přesvědčil, abych se stal křesťanem.“ (Sk 26,26–28)

**Osobní studium**

Ačkoli Pavel se ve své řeči obracel na krále Agrippu, Festus byl první, kdo na jeho argumenty zareagoval (Sk 26,24). Festus by jako Říman neměl mít filozofický problém, když Pavel mluvil o nesmrtelnosti duše, ale koncept nesmrtelnosti a vzkříšení zněl v řecko-římském světě jako absolutní oxymoron, tedy dvě navzájem se vylučující tvrzení. Člověk podle řecké filozofie vlastně umírá proto, aby se jeho nesmrtelná duše osvobodila od těla. Vzkříšení bylo pro ně v protikladu k nesmrtelnosti. Právě proto Pavel na jiném místě říká, že evangelium je pro pohany bláznovstvím (1K 1,23).

Pavel velmi zdvořile obhajoval logiku svých tvrzení. Obrátil se na Agrippu, Žida, který mohl nejen rozumět, ale také potvrdit, že všechny Pavlovy argumenty jsou v souladu s hebrejskými proroky (Sk 26,25.26).

Jak se mohl podle veršů Sk 26,26–28 král Agrippa při Pavlových slovech cítit? Co si myslíš o reakci krále na Pavlovu naléhavou otázku?

Král Agrippa by jako Žid nikdy nepopřel svou víru v Písma. Pokud by však vyjádřil s Pavlem souhlas, znamenalo by to, že mu nezbývá než přijmout Ježíše za Mesiáše. Jeho odpověď proto byla šikovným úskokem z logické pasti, v níž se ocitl. Agrippa doslova říká: „Tak rychle mě chceš přesvědčit, abych se stal křesťanem?“ (Sk 26,28; jde o výstižnější vyjádření než tradiční překlad: „málem bys mě přesvědčil, abych se stal křesťanem“.)

Pavlova pohotová odpověď ukazuje na jeho neochvějnou oddanost evangeliu: „Kéž by dal Bůh, aby ses nejen ty, nýbrž i všichni, kdo mě slyší, stali dříve nebo později tím, čím jsem já – kromě těchto pout“ (Sk 26,29). Jeho závěrečná slova během tohoto výslechu nepatřila prosbě o osvobození. Namísto toho si přál, aby i oni mohli prožívat svobodu, kterou prožívá on – kromě pout na jeho rukou. Pavlova misionářská horlivost výrazně převyšovala jeho starost o vlastní bezpečnost.

Jaký „rozsudek“ Agrippa nad Pavlem vyslovil (Sk 26,31.32)? Proč nebyl Pavel propuštěn? Jaké to mělo následky?

Festus potřeboval Agrippovu pomoc k tomu, aby napsal zprávu pro císaře (Sk 25,25–27). Pavlovo odvolání k císaři bylo již formálně schváleno (Sk 25,12).

**Aplikace**

`Jakou naléhavou výzvu zdůraznil Pavel v závěru své obhajoby? V čem spočívala její naléhavost? Považuješ Pavlovo odvolání k císaři za chybu? Jaké výhody a jaké nevýhody tento Pavlův krok přinesl?`