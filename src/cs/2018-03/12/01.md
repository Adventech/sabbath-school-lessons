---
title:  Pavlovo uvěznění v Cesareji
date:   15/09/2018
---

### Texty na tento týden
Sk 24,1–27; 25,1–27; 26,1–32

> <p>Základní verš</p>
> „A Pavel řekl: ‚Kéž by dal Bůh, aby ses nejen ty, nýbrž i všichni, kdo mě slyší, stali dříve nebo později tím, čím jsem já – kromě těchto pout.‘“ (Sk 26,29)

Pavlovým přesunem do Cesareje začalo jeho dvouleté (Sk 24,27) věznění v Herodově paláci (Sk 23,35), který byl oficiálním sídlem římského místodržícího. Během tohoto období ho několikrát vyslýchali římští místodržitelé Félix a jeho nástupce Festus a král Agrippa II. Takto se naplňovalo Pavlovo poslání, kterým ho pověřil samotný Pán (Sk 9,15).

Během každého výslechu Pavel trval na své nevinnosti, prohlašoval, že proti němu neexistují žádné důkazy ani svědci. Lukáš ukazuje, že pro Pavlovo věznění neexistoval žádný důvod a že kdyby se neodvolal k císaři, mohl být propuštěn (Sk 26,32). Opakované výslechy poskytly Pavlovi možnost, aby svědčil o Ježíši a o velké naději na zaslíbené vzkříšení.

Toto období však bylo pro Pavla i časem hlubokého znepokojení a nepříjemného věznění. Navíc se zdá, že se Pavlovi nedostávalo téměř žádné podpory ze strany jeruzalémských křesťanů. „Všichni bratři, kteří stáli v čele sboru, měli nyní jedinečnou příležitost otevřeně vyznat, že skrze Pavla působil Bůh a že chybovali, když se nechali svést zprávami jeho nepřátel k žárlivosti a předsudkům. Nepokusili se však společnými silami zjednat ukřivděnému apoštolovi spravedlnost. Místo toho mu dali radu, z níž bylo zřejmé, že je stále ještě ovládá pocit, že si Pavel za přetrvávající zaujatost do značné míry může sám. Nepostavili se velkoryse na jeho obranu a nesnažili se nespokojeným bratřím dokázat, že jsou v neprávu. Chtěli dosáhnout kompromisu tím, že mu poradili, jak má podle jejich názoru jednat, aby odstranil všechny důvody k nedorozumění.“ (AA 403; PNL 232)

**Budování společenství**

- Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?
- Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.