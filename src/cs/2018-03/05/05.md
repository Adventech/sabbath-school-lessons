---
title:  Začátek Pavlovy služby
date:   01/08/2018
---

> <p></p>
> 20A hned začal v synagógách kázat, že Ježíš je Syn Boží. 21Všichni, kdo ho slyšeli, žasli a říkali: „To je přece ten, který se snažil v Jeruzalémě vyhladit všechny vyznavače tohoto jména. I sem přišel jen proto, aby je v poutech odvedl k velekněžím.“ 22Ale Saul působil čím dál tím mocněji a svými důkazy, že Ježíš je Mesiáš, přiváděl do úzkých damašské židy. 23Po nějaké době se židé uradili, že Saula zabijí, 24ale on se o jejich úkladech dověděl. Protože ve dne v noci hlídali i brány, aby ho mohli zahubit, 25spustili ho učedníci dolů z hradeb v koši po provazech. (Sk 9,20–25)

**Osobní studium**

Podle úvodních veršů bychom mohli nabýt dojmu, že po svém obrácení Pavel zůstal nějaký čas v Damašku a pak se vrátil do Jeruzaléma (Sk 9,26). V Ga 1,17 však Pavel uvádí, že před cestou do Jeruzaléma šel do Arábie, kde podle všeho žil nějaký čas v ústraní. „Zde, v samotě pouště, měl Pavel dostatek času na soukromé studium a rozjímání.“ (AA 125; PNL 71)

Jak Lukáš popisuje Pavlovu (Saulovu) službu v Damašku (Sk 9,20–25)? V čem se odlišovala od jeho původních záměrů? Jak se mu v Damašku dařilo?

Když Saul opustil Jeruzalém s doporučujícími listy od velekněze, jeho cílem byli Židé, kteří uvěřili v Krista a nyní hledali útočiště v damašských synagogách (Sk 9,2). Saul však po svém obrácení nepřichází do synagog zatýkat věřící v Krista, ale zvyšovat jejich počet. Nešíří o Kristu lži ani ho neoznačuje za podvodníka, ale představuje ho jako Mesiáše Izraele. Jak se jen museli divit ti, kteří o Saulovi slyšeli jako o nepříteli a pronásledovateli, když nyní vydával svědectví o Kristu! Museli žasnout nad tím, co se ze Saula z Tarsu staslo a co nyní dělal pro církev. (Pravděpodobně si tehdy ani nedokázali představit, jak obrovský vliv bude tento nový věřící nakonec mít!)

Jelikož Pavlovi protivníci neměli argumenty proti jeho argumentům, rozhodli se připravit ho o život. Pavlův popis této události (2K 11,32.33) naznačuje, že jeho odpůrci jej ve snaze dosáhnout svého cíle obžalovali před místními autoritami. S pomocí ostatních věřících se však Pavlovi podařilo uniknout v koši, pravděpodobně přes okno domu postaveného v městských hradbách.

Pavel hned od začátku věděl, že to nebude mít lehké (Sk 9,16). Nedílnou součástí jeho služby se stane nepřátelství, pronásledování a trápení přicházející z různých stran. Nic však neotřáslo jeho vírou a smyslem pro povinnost – navzdory útrapám a soužení, kterým byl vystaven prakticky na každém kroku svého nového života s Kristem (2K 4,8.9).

**Aplikace**

`Pavel se nevzdal ani navzdory nepřátelství a utrpení. Jak se může člověk naučit v otázce víry takovému postoji? Jak vydržet navzdory zastrašování, překážkám a protivenství?`