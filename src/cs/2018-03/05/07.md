---
title:  Podněty k zamyšlení
date:   03/08/2018
---

„Generál, který padne v bitvě, je sice pro svou armádu ztracen, ale jeho smrt nepřítele nijak neposílí. Jestliže se však vysoce postavený muž spojí s nepřátelskými silami, pak nejenže se postrádají jeho služby, ale strana, k níž se přidal, se octne ve velké výhodě. Bůh mohl Saula z Tarsu na jeho cestě do Damašku usmrtit, čímž by pronásledovatele značně oslabil. Ve své prozřetelnosti však nejen ušetřil Saulův život, ale získal ho na svou stranu. A tak se hrdina, který bojoval po boku nepřítele, přidal ke Kristu.“ (AA 124; PNL 70.71)

„Kristus svým učedníkům nařídil, aby šli a učili národy. Ale to, co se až dosud dozvídali od židů, jim bránilo naplno pochopit slova jejich Mistra. Proto byli liknaví v uskutečňování svého poslání. Sami sebe nazývali Abrahamovými dětmi a pokládali se za dědice Božích zaslíbení. Až několik let po Pánově nanebevstoupení se jejich mysli otevřely natolik, aby jasně pochopili význam Kristových slov, že mají usilovat o obrácení pohanů stejně jako o obrácení židů.“ (LP 38)

**Otázky k rozhovoru**

`Uvažujte nad otázkou, kterou Ježíš položil Pavlovi: „Proč mne pronásleduješ?“ (Sk 9,4) Pavlovi tato otázka ukázala, že Ježíš z Nazareta opravdu vstal z mrtvých. Kromě toho však tato otázka ukazuje na duchovní jednotu mezi Ježíšem a jeho církví (viz také Mt 25,34–45). Důsledek je zřejmý: každý, kdo ubližuje církvi, ubližuje i Kristu. Co toto poznání znamená pro vás dnes?`

`Vydávání svědectví o Ježíši znamená také pro Ježíše trpět. Ne náhodou je řecké slovo pro „svědka“ (martys) podobné našemu slovu „martyr“ (knižně mučedník). Co to znamená trpět pro Ježíše? Jak tomu rozumíte a jakou s tím máte osobní zkušenost?`

`Starý latinský výrok říká: Credo ut intelligam. Znamená to: Věřím, abych pochopil. Jak nám tato myšlenka může pomoci porozumět, co Saul z Tarsu prožil? Před svým obrácením, předtím, než Pavel uvěřil v Krista, nerozuměl. Vše pochopil až po zkušenosti, kterou prožil. Co se z toho můžeme naučit? Jak nám tato myšlenka může pomoci, když se cítíme smutní, že lidé nechtějí uvěřit pravdám, které se nám zdají naprosto jasné?`

**Praktický závěr**

- Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství.
- Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.