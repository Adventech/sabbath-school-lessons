---
title:  Návrat do Jeruzaléma
date:   02/08/2018
---

> <p></p>
> 26Když [Saul] přišel do Jeruzaléma, chtěl se připojit k učedníkům; ale všichni se ho báli, protože nevěřili, že k nim patří. 27Tu se ho ujal Barnabáš, uvedl ho k apoštolům a vypravoval jim, jak Saul na cestě do Damašku uviděl Pána, uslyšel jeho hlas a jak tam potom neohroženě kázal v Ježíšově jménu. 28Saul se nyní mohl v Jeruzalémě na všem podílet s apoštoly a všude směle mluvil ve jménu Páně. 29Kázal také řecky mluvícím židům a přel se s nimi, takže se ho pokoušeli zabít. 30Když se to bratří dověděli, doprovodili ho do Cesareje a poslali do Tarsu. (Sk 9,26–30)

**Osobní studium**

Po útěku z Damašku přišel Pavel nakonec zpět do Jeruzaléma – poprvé od doby, co odešel jako pronásledovatel křesťanů. Stalo se to až tři roky poté, co se vrátil ze svého pobytu v Arábii (Ga 1,18). Nebyl to jednoduchý návrat, protože ho čekaly problémy nejen ze strany bývalých spojenců, ale i ze strany Kristovy církve.

Jak bys podle úvodních veršů charakterizoval Pavla na základě jeho krátkého působení v Jeruzalémě?

Které události během tohoto období považuješ ty osobně za nejdůležitější? Proč?

V Jeruzalémě se Pavel pokusil připojit k učedníkům. A přestože v té době už byl více než tři roky křesťanem, zvěst o jeho obrácení zněla tak neuvěřitelně, že učedníci v Jeruzalémě byli stejně skeptičtí jako dříve Ananiáš v Damašku. Báli se, že jde jen o šikovně zorganizovanou past. Tehdy se za Pavla postavil Barnabáš, levita z Kypru (Sk 4,36.37) – a tedy helénista. Právě jemu se podařilo prolomit odpor apoštolů a přivést k nim Pavla. Když poznali, že se Pavel skutečně obrátil, i oni žasli nad tím, co Bůh v životě bývalého nepřítele církve vykonal.

Přesto apoštolové stále cítili vůči Pavlovi určitou nevoli. Pokud již ne pro jeho roli při pronásledování církve, tak minimálně pro evangelium, které kázal. Podobně jako judští věřící v případě Štěpána, i apoštolové si jen velmi pomalu začali uvědomovat univerzální dosah křesťanství. To již nebylo založeno na starozákonním obětním systému, který ztratil svou platnost Ježíšovou smrtí na kříži. Mezi Pavlovy nejbližší spoluvěřící v judské církvi budou i později patřit převážně bývalí helénisté – kromě Barnabáše i Filip, jeden ze sedmi jáhnů (Sk 21,8), nebo Mnason z Kypru (Sk 21,16). I o několik let později budou církevní vůdcové v Jeruzalémě zpochybňovat obsah Pavlova kázání, ačkoli kázal v podstatě tytéž doktríny jako dříve Štěpán (Sk 21,21).

Během více než dvou týdnů strávených v Jeruzalémě (Ga 1,18) se Pavel rozhodl kázat evangelium stejným židům, které dříve podněcoval proti Štěpánovi. Ale podobně jako v případě Štěpána, i Pavlovo úsilí se setkalo se silným odporem, který znamenal ohrožení jeho života. Ve vidění mu Ježíš řekl, aby pro svou vlastní bezpečnost odešel z Jeruzaléma (Sk 22,17–21). Díky pomoci spoluvěřících se mu podařilo dostat do Cesareje a odtud do jeho rodného města v Kilikii, kde zůstal několik let, než se vydal na své misijní cesty.

**Aplikace**

`Byl pro tebe někdo takovým „Barnabášem“? Pro koho jsi byl „Barnabášem“ ty? Proč jsou v životě (a především v církvi) takoví lidé důležití?`