---
title:  Pronásledovatel církve
date:   29/07/2018
---

> <p></p>
> 9Také já jsem se ovšem domníval, že musím všemožně bojovat proti jménu Ježíše Nazaretského. 10A to jsem v Jeruzalémě vskutku dělal. Když jsem k tomu dostal od velekněží plnou moc, dal jsem mnoho věřících uvěznit, a když měli být usmrceni, schvaloval jsem to. 11Po všech synagógách jsem je často dával trestat a nutil je, aby se rouhali. Jako smyslů zbavený jsem se chystal pronásledovat je i v cizích městech. 12A tak jsem se vypravil s plnou mocí a pověřením velekněží do Damašku. (Sk 26,9–12)

**Osobní studium**

Saul (později Pavel) byl řecký Žid. Narodil se v Tarsu, hlavním městě Kilikie (dnes součást Turecka; Sk 21,39). Přesto se v jistém smyslu odklonil od typického helénistického stereotypu. Přivedlo ho to až do Jeruzaléma, kde se jeho učitelem stal Gamaliel (Sk 22,3), v té době nejuznávanější a nejvlivnější farizejský učitel. Jako farizeus byl Saul přísně ortodoxní a jeho horlivost hraničila s fanatizmem (Ga 1,14). Právě proto patřil mezi ty, kteří vedli Štěpána na smrt, a stal se klíčovou postavou přicházejícího pronásledování Kristových následovníků.

Na základě Pavlových slov v úvodních verších popiš jeho osobnost a způsob, jakým jednal.

Pavel na jiném místě říká, že evangelium se stalo pro Židy „kamenem úrazu“ (1K 1,23). Kromě toho, že Ježíš neodpovídal tradičním židovským očekáváním Mesiáše jako krále, nemohli v žádném případě přijmout myšlenku, že Mesiáš by mohl zemřít na kříži. Písmo přece jasně říká, že „ten, kdo byl pověšen, je zlořečený Bohem“ (Dt 21,23). Pro Izraelce bylo ukřižování nepřijatelné a jasně v jejich uvažování dokazovalo, že tvrzení učedníků o Ježíšově mesiášství nejsou pravdivá.

Text Sk 9,1.2 zobrazuje Saula z Tarsu jako aktivního pronásledovatele Ježíšových učedníků. Damašek bylo důležité město. Leželo přibližně dvě stě kilometrů na sever od Jeruzaléma a žila zde poměrně velká židovská komunita. Židé žijící mimo Judsko se určitým způsobem organizovali kolem místních synagog. Centrem byl samozřejmě Jeruzalém (velerada). Mezi veleradou v Jeruzalémě a jednotlivými komunitami se uskutečňovala poměrně častá komunikace prostřednictvím dopisů, jež doručoval zvláštní posel, označovaný jako šaliach (z hebrejského šalach, „poslať“). Šaliach byl oficiálním zástupcem, byl pověřený veleradou a měl na starosti některé náboženské úkony.

Když si Saul vyžádal od velekněze listy pro synagogy v Damašku, stal se z něj šaliach. To mu dávalo pravomoc zatknout kteréhokoliv Ježíšova následovníka a přivést ho do Jeruzaléma (Sk 26,12). V řečtině je ekvivalentem výrazu šaliach slovo apostolos, „posel, vyslanec“, ze kterého je odvozeno naše slovo apoštol. Dříve než se Pavel stal apoštolem (poslem) Ježíše Krista, byl apoštolem židovské velerady.

**Aplikace**

`Kdy jsi byl naposledy pro něco nesmírně zapálený nebo z něčeho nadšený, ale později se tvůj pohled změnil? Co ses z této zkušenosti naučil?`