---
title:  Na cestě do Damašku
date:   30/07/2018
---

> <p></p>
> 3Na cestě, když už byl blízko Damašku, zazářilo kolem něho náhle světlo z nebe. 4Padl na zem a uslyšel hlas: „Saule, Saule, proč mne pronásleduješ? “ 5Saul řekl: „Kdo jsi, Pane?“ On odpověděl: „Já jsem Ježíš, kterého ty pronásleduješ. 6Vstaň, jdi do města a tam se dovíš, co máš dělat.“ 7Muži, kteří ho doprovázeli, zůstali stát a nebyli schopni slova; slyšeli sice hlas, ale nespatřili nikoho. 8Saul vstal ze země, otevřel oči, ale nic neviděl. Museli ho vzít za ruce a dovést do Damašku. 9Po tři dny neviděl, nic nejedl a nepil. (Sk 9,3–9)

**Osobní studium**

`Jak rozumíš Ježíšovým slovům v pátém verši úvodního textu (Sk 9,5)? Porovnej tento verš se Sk 26,14. Jak se podle tebe Saul cítil, o čem přemýšlel a jaké otázky si nutně musel klást?`

Během cesty Saula a jeho společníků do Damašku se stalo něco neočekávaného. Kolem poledne se najednou objevilo oslnivé světlo z nebe a bylo slyšet hlas. Nešlo jen o jakési prorocké vidění, ale o projev Boží moci, zaměřený výhradně na Saula. Jeho společníci sice viděli světlo, ale jen on oslepl; slyšeli hlas, ale jen Saul mu rozuměl. Světlo bylo nebeskou slávou vzkříšeného Ježíše, který se v té chvíli Saulovi osobně zjevil (Sk 22,14). Na jiném místě Pavel píše, že viděl vzkříšeného Ježíše. To ho připodobňuje k dvanácti učedníkům a dává mu stejnou apoštolskou autoritu (1K 9,1; 15,7.8).

Slova, která během tohoto zjevení Ježíš Saulovi řekl, zasáhla horlivého muže mnohem více než oslepující světlo. Byl si totiž zcela jistý, že pronásledováním následovníků Ježíše z Nazareta koná Boží dílo. Byl přesvědčen, že takto očišťuje judaizmus od nebezpečného a ohavného bludu. Ke svému údivu a zděšení se však dozvěděl nejen to, že Ježíš je živý, ale také, že pronásledováním Kristových učedníků útočí na samotného Ježíše.

Když Ježíš mluvil se Saulem, použil řecký slovní obrat, který měl pravděpodobně řecký původ a který musel být Saulovi známý: „Marně se vzpínáš proti bodcům.“ (Sk 26,14) V mysli vyvolával obraz zapřaženého vola, který by se snažil jít proti hrotu ostré hole, která ho měla usměrňovat. Pokud by to zvíře udělalo, ublížilo by si tím.

Toto rčení může poukazovat na zápas v Saulově mysli, který Bible označuje jako práci Ducha (J 16,8–11) a který se mohl začít odehrávat už při ukamenování Štěpána. „Saul sehrál rozhodující roli při výslechu a odsouzení Štěpána. Avšak jasné důkazy Boží přítomnosti, jimiž se Bůh k učedníkovi přiznal, vzbudily v Saulovi pochybnosti, zda bylo pronásledování Ježíšových učedníků, které vedl, spravedlivé. Byl velmi znepokojen a ve své bezradnosti se obrátil na ty, jejichž moudrosti a úsudku pevně důvěřoval. Argumenty kněží a předních mužů jej nakonec přesvědčily, že Štěpán se rouhal, že Kristus, kterého umučený učedník kázal, byl podvodník a že právo je tedy na straně těch, kdo zastávají svatý úřad.“ (AA 112.113; PNL 64)

**Aplikace**

`Proč je moudré poslouchat hlas svědomí? Co se může stát, když své svědomí ignorujeme?`