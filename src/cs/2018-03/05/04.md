---
title:  Ananiášova návštěva u Pavla
date:   31/07/2018
---

> <p></p>
> 13Ananiáš odpověděl: „Pane, mnoho lidí mi vyprávělo o tom člověku, kolik zla způsobil bratřím v Jeruzalémě. 14Také zde má od velekněží plnou moc zatknout každého, kdo vzývá tvé jméno.“ 15Pán mu však řekl: „Jdi, neboť on je mým nástrojem, který jsem si zvolil, aby nesl mé jméno národům i králům a synům izraelským. 16Ukážu mu, co všechno musí podstoupit pro mé jméno.“ (Sk 9,13–16)

> <p></p>
> 1Pavel, apoštol povolaný a pověřený nikoliv lidmi, ale Ježíšem Kristem a Bohem Otcem, který Ježíše vzkřísil z mrtvých … 11Ujišťuji vás, bratří, že evangelium, které jste ode mne slyšeli, není z člověka. 12Vždyť já jsem je nepřevzal od žádného člověka ani se mu nenaučil od lidí, nýbrž zjevil mi je sám Ježíš Kristus. (Ga 1,1.11.12)

**Osobní studium**

`Přečti si úvodní text Sk 9,13–16. Pokus se vžít do Ananiášova uvažování. Jak bys jednal na jeho místě? Proč je komplikované důvěřovat Bohu v situacích, kdy naše osobní zkušenost protiřečí jeho požadavkům?`

Když Saul zjistil, že mluvil se samotným Ježíšem, zeptal se ho: „Co mám dělat, Pane?“ (Sk 22,10) Tato otázka v sobě ukrývá lítost nad tím, čeho se Saul až do této chvíle dopouštěl. Zároveň však vyjadřuje absolutní ochotu podřídit svůj další život Ježíšovu vedení. Saula pak odvedli do Damašku, kde měl počkat na další pokyny.

V textu Sk 9,10–19 Bible ukazuje, jak Pán připravoval Saula z Tarsu na nový život apoštola Pavla. Ježíš dal Ananiášovi prostřednictvím vidění úkol navštívit Saula a položit na něj ruce, aby opět viděl. Ananiáš dobře věděl, kdo je Saul, kolik utrpení způsobil Ježíšovým následovníkům a kolik z nich přišlo jeho vinou o život. Ananiáš znal i důvod Saulovy cesty do Damašku. Je jasné, že se nechtěl stát první Saulovou obětí ve městě. Jeho zdráhavá reakce je proto pochopitelná.

Ananiáš však nevěděl, že Saul právě prožil osobní setkání s Ježíšem a že toto setkání navždy změnilo jeho život. Nevěděl, že už nepracuje pro veleradu, ale – k Ananiášově velkému údivu – že si ho Ježíš povolal do služby. Saul už tedy nebyl poslem velerady, ale Ježíšovým nástrojem zvěstování evangelia židům i pohanům.

V Listu Galatským Pavel zdůrazňuje, že jeho apoštolát i poselství, které hlásá, přijal přímo od Krista, ne od nějaké lidské autority (Ga 1,1.11.12). To samozřejmě nijak neprotiřečí roli, kterou měl při jeho povolání Ananiáš. Ten při své návštěvě jen potvrdil pověření, které Saul přijal na cestě do Damašku od samotného Ježíše.

Změna v Saulově životě byla tak nečekaná a strhující, že ji nebylo možné přičítat žádnému člověku. Jen Boží zásah mohl vysvětlit, jak by mohl Ježíšův nejodhodlanější odpůrce přijmout najednou Ježíše za svého Spasitele a Pána. Vzdal se přitom všeho – svého přesvědčení, své pověsti a opustil své životní nasměrování. Z pronásledovatele se stal nejoddanější a nejschopnější apoštol.

**Aplikace**

`Jakým způsobem vyjadřuje Saulovo obrácení působení úžasné Boží milosti? Jak může Pavlův příběh ovlivnit tvůj postoj k těm, o jejichž případném budoucím obrácení pochybuješ?`