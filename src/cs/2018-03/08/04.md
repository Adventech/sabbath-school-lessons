---
title:  Rozprava
date:   21/08/2018
---

> <p></p>
> 19Proto já soudím, abychom nedělali potíže pohanům, kteří se obracejí k Bohu, 20ale jen jim napsali, aby se vyhýbali všemu, co přišlo do styku s pohanskou bohoslužbou, aby nežili ve smilstvu, aby nejedli maso zvířat, která nebyla zbavena krve, a aby nepožívali krev. 21Vždyť Mojžíš má odedávna po městech své kazatele, kteří čtou jeho Zákon v synagógách každou sobotu.“ (Sk 15,19–21)

**Osobní studium**

`Přečti si text Skutky 15,7–11. Jaké argumenty předložil Petr při diskuzi v Jeruzalémě?`

Lukáš samozřejmě nezaznamenává celý průběh setkání. Bylo by zajímavé znát argumenty pro výroky judaizátorů (Sk 15,5) nebo celou odpověď Pavla a Barnabáše (Sk 15,12). Skutečnost, že máme k dispozici Petrovu a Jakubovu řeč, ukazuje mimo jiné na důležitost těchto dvou mužů mezi apoštoly.

Petr ve své řeči promluvil ke shromážděným apoštolům a starším. Připomněl jim svou zkušenost s Kornéliem, která se odehrála před několika lety. Jeho argumenty jsou v podstatě stejné jako při jeho tehdejší obhajobě před bratry v Jeruzalémě (Sk 11,4–17). A přestože byl Kornélius neobřezaným pohanem, samotný Bůh ukázal svůj souhlas s jeho obrácením tím, že jemu i celému jeho domu dal stejný dar Ducha, jaký přijali apoštolové o Letnicích.

Ve své prozřetelnosti Bůh nepoužil nikoho menšího než Petra, aby přesvědčil judské věřící, že v otázce spasení nedělá mezi Židy a pohany žádný rozdíl. A přestože věřící pohané neměli ze starozákonních pravidel a nařízení očišťující užitek, tak tito křesťané nemohli být v žádném případě považováni za nečisté, protože samotný Bůh očistil jejich srdce. Petrovo závěrečné vyjádření je stejné, jaké by použil i Pavel:

„Věříme přece, že jsme stejně jako oni spaseni milostí Pána Ježíše.“ (Sk 15,11)

`Přečti si text Sk 15,13–21. Vlastními slovy shrň návrh řešení, který přednesl Jakub. Co ho podle tebe k takové formulaci vedlo?`

Zdá se, že Jakub měl mezi apoštoly určitou autoritu (porovnej s texty Sk 12,17; 21,18; Ga 2,9.12). Bez ohledu na to, co Jakub chápal pod znovu vybudováním Davidova domu (citát Am 9,11.12, kde se hovoří o obnově Davidova království), jeho hlavním cílem bylo poukázat na to, že Bůh už daroval pohanům vstup do zreorganizovaného či nově zřízeného „Božího lidu“, a tak se mohou stát součástí Izraele.

Z toho vyplýval i Jakubův návrh, aby po křesťanech z pohanů nebyla vyžadována žádná další omezení nebo požadavky kromě těch, jež byly běžné u cizinců, kteří si přáli žít na území Izraele.

**Aplikace**

`Přestože otázka požadavků kladených na křesťany z pohanů byla výbušným tématem a Lukáš opakovaně připomíná, že se o této otázce hodně a vášnivě diskutovalo (Sk 15,2.7), nakonec se věřící shodli na přijatelném řešení, se kterým se mohli ztotožnit. Co můžeš udělat ty, aby se i vaše společenství shodlo na důležitých otázkách?`