---
title:  Podněty k zamyšlení
date:   24/08/2018
---

„Obrácení židé většinou nebyli ochotni postupovat kupředu tak rychle, jak jim to Bůh ve své prozřetelnosti umožňoval. Z úspěšného působení apoštolů mezi pohany bylo zřejmé, že obrácených pohanů bude brzy mnohem více než obrácených židů. Židé chtěli, aby se dodržování předpisů a obřadů stanovených jejich zákonem stalo nezbytnou podmínkou pro přijetí pohanů do církve. Obávali se totiž, že jejich zvláštnosti, kterými se až dosud odlišovali od všech ostatních národů, by nakonec mohly mezi těmi, kdo přijali evangelium, zcela zaniknout.“ (AA 189; PNL 109)

„Bylo přirozené, že židovští křesťané, kteří žili v blízkosti chrámu a neustále ho měli na očích, často přemýšleli o zvláštních výsadách židovského národa. Nyní viděli, že křesťanská církev opouští obřady a tradice judaizmu; uvědomovali si, že ve světle nové víry ztratí lidé brzy ze zřetele zvláštní posvátnost, která byla židovským zvykům přisuzována. Mnozí se proto hněvali na Pavla, který podle nich do značné míry zavinil tuto změnu. Dokonce ani všichni učedníci nebyli ochotni přijmout rozhodnutí rady. Někteří horlivě obhajovali ceremoniální zákon a nesouhlasili s Pavlem. Domnívali se, že jeho postoj k požadavkům židovského zákona je příliš povrchní.“ (AA 197; PNL 114)

**Otázky k rozhovoru**

`Uvažujte společně nad aplikační otázkou z části na pondělí. Jako rozumíte skutečnosti, že příslušnost k „pravé“ církvi není zárukou spasení? Starověký Izrael byl „pravou církví“, ale přesto nebyl každý spasen. Pokud členství v „pravé“ církvi není zárukou spasení, jakou výhodu potom má patřit do ní?`

`Mluvili jsme o tom, že přijetí neobřezaných pohanů do společenství víry bylo jedním z prvních vážných problémů rané církve. Které problémy naší církve můžeme přirovnat k tomu, co se dělo na začátku křesťanství? Jak nám dnes může příklad apoštolů v Skutcích 15. kapitole pomoci hledat řešení?`

`Zkuste ve vaší skupince vybrat lidi, kteří budou zastávat názor křesťanů ze Židů, že pohané se nejprve musejí stát židovskými proselyty a až pak se mohou stát křesťany. Tento postoj vnímají jako rozšíření smluvních zaslíbení daných Izraelcům. Jaké by mohly být jejich argumenty? Jak byste na ně reagovali? Jak vám může taková debata ukázat, že problémy, které se dnes zdají zcela jasné, mohou být v jiném čase nebo na jiném místě mnohem komplikovanější, než se zdá nám?`

**Praktický závěr**

- Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství.
- Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.