---
title:  Apoštolský výnos
date:   22/08/2018
---

> <p></p>
> 28Toto jest rozhodnutí Ducha svatého i naše: Nikdo ať vás nezatěžuje jinými povinnostmi než těmi, které jsou naprosto nutné: 29Zdržujte se všeho, co bylo obětováno modlám, také krve, pak masa zvířat, která nebyla zbavena krve, a konečně smilstva. Jestliže se toho všeho vyvarujete, budete jednat správně. Buďte zdrávi.“ (Sk 15,28.29)

**Osobní studium**

`Proč se podle tebe apoštolové a starší rozhodli právě pro ty čtyři požadavky, které najdeme v úvodních verších?`

S odstupem času můžeme říci, že se na koncilu podařilo vyřešit hlavní problém, pro který se celé setkání uskutečnilo. Jelikož spaseni jsme milostí skrze víru (Ef 2,8), od věřících z pohanů se při vstupu do církve již nadále obřízka nevyžadovala. Museli se však zdržet čtyř věcí: (1) masa přineseného jako oběť modlám prostřednictvím pohanských rituálů, které se pak podávalo při chrámových hostinách nebo se prodávalo na trhu, (2) konzumace krve, (3) masa udušených zvířat, tedy masa, z něhož nevytekla krev, a (4) pohlavní nemorálnosti v různých formách.

Většina křesťanů dnes pokládá stravovací omezení (zákazy 1–3) za dočasné doporučení. Argumentují tím, že takové praktiky pokládali Židé za odporné, a proto měly tyto zákazy přemostit propast mezi křesťany ze židů a z pohanů. Kromě toho se často tvrdí, že ani všechny ostatní starozákonní zákony, včetně pravidel ve stravování (Lv 11) a přikázání o sobotě (Ex 20,8–11; Dt 5,12–15), které se nedostaly na apoštoly vytvořený seznam, nejsou pro křesťany závazné.

Tento apoštolský dekret však nebyl ani dočasným, ani novým kodexem křesťanské etiky, který by odstranil všechno ostatní, co se Starého zákona týkalo. Skutečnost je taková, že apoštolové a starší pod vedením Ducha svatého (Sk 15,28) zopakovali nařízení z Lv 17–18, která se týkala cizinců a přistěhovalců v Izraeli.

V kontextu knihy Leviticus znamenají právě tyto zákazy a omezení zřeknutí se pohanství. Každý cizinec, který chtěl žít v Izraeli, se musel vzdát pohanských „ohavných zvyklostí“ (Lv 18,30). A podobně každý pohan, který se chtěl stát křesťanem a chtěl patřit do společenství věřících, měl zaujmout jasný postoj vůči pohanství a jeho praktikám.

To byl však jen první krok. Když se stal pohan křesťanem, přirozeně se očekávalo, že bude konat Boží vůli – zachovávat ta přikázání, která jsou univerzální, byla známá před vznikem izraelského národa a nebyla obřadní – jako například sobota (Gn 2,1–3) nebo rozlišování mezi čistými a nečistými zvířaty (Gn 7,2). Skutečnost, že tento dekret nebyl dočasný, je zřejmá například z veršů Zj 2,14 a 20, ve kterých se opakuje první a poslední zákaz. To naznačuje platnost i dalších dvou nařízení. Historická svědectví ukazují, že tento dekret křesťané považovali za normativní i dlouho po apoštolském období církve.

**Aplikace**

`Jak se můžeme naučit řešit spory, které mezi námi vzniknou? Co můžeme udělat pro to, abychom si vzájemně uměli naslouchat a abychom v duchu respektu a pokory zvládli projít i složitými obdobími způsobenými naší růzností?`
