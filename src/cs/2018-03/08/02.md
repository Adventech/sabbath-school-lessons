---
title:  Podstata problému
date:   19/08/2018
---

> <p></p>
> 1Tu přišli do Antiochie někteří lidé z Judska a začali bratry učit: „Nepřijmete-li obřízku, jak to předpisuje Mojžíšův zákon, nemůžete být spaseni.“ 2Pavel a Barnabáš s tím nesouhlasili a dostali se s nimi do sporu; proto bylo rozhodnuto, aby ti dva a ještě někteří jiní z Antiochie šli do Jeruzaléma a předložili tuto otázku apoštolům a starším. 3Církev je tedy vyslala na cestu a oni šli přes Fénicii a Samařsko a všude k veliké radosti bratří vyprávěli, jak se i pohané obracejí k víře. 4Když přišli do Jeruzaléma, byli přijati církví, apoštoly a staršími a vypravovali jim, jak je Bůh ve všem vedl. 5Tu povstali někteří bratří z farizeů a prohlásili: „Pohané musí přijmout obřízku a musí se jim nařídit, aby zachovávali Mojžíšův zákon.“ (Sk 15,1–5)

**Osobní studium**

V Antiochii byli od začátku křesťané z obou skupin – uvěřili helénisté i pohané (Sk 11,19–21; Ga 2,11–13). Obě tyto skupiny žily v klidném souladu, který však svým příchodem narušili učedníci z Jeruzaléma.

Jak bys vlastními slovy vyjádřil podstatu problému, jenž je popsán v úvodních verších a objevil se v církvi hned na počátku? Zkus najít všechna možná řešení tohoto problému. Najdi jejich výhody i nevýhody.

„Judaizátory“ nazýváme věřící, kteří chtěli, aby všichni křesťané žili podle židovských pravidel. V našem textu je pravděpodobně můžeme identifikovat jako farizee, kteří uvěřili (Sk 15,5). Jejich přítomnost v církvi by nás neměla překvapit. Vždyť samotný Pavel byl před svým obrácením farizeus (Fp 3,5). Zdá se, že se tato skupina vydala do Antiochie z vlastní iniciativy (Sk 15,24). Z dalších událostí v Antiochii se dozvídáme, že i většina křesťanů ze Židů – včetně apoštolů – vnímala přítomnost neobřezaných pohanů v církvi s určitým znepokojením a cítili se v jejich přítomnosti nesví (Ga 2,11–13).

Pavel ve svém Listu Galatským nemluví o judaizátorech pozitivně. Obviňuje je, že vnášejí do společenství věřících zmatek (Ga 1,7; 5,10), nazývá je „falešnými bratry“ a „vetřelci“ (Ga 2,4; ČSP). Říká, že jejich hlavní pohnutkou je zničit duchovní svobodu, kterou přináší evangelium, a přivést křesťany z pohanů do otroctví zákonictví.

Jejich základní postoj byl poměrně jednoduchý: bez obřízky a zachovávání ostatních židovských obřadních zákonů nemohou být pohané spaseni. Byli přesvědčeni, že lidé mohou získat spasení pouze jako součást společenství, se kterým Bůh uzavřel smlouvu. A právě obřízka byla podle Písma jediným způsobem, jak se pohané mohli stát součástí Božího vyvoleného lidu (Gn 17,9–14 a Ex 12,48). A proto křesťané z pohanů mohou být podle nich spaseni jedině tehdy, pokud se z nich nejprve stanou židovští proselyté. Je jasné, že Pavel a Barnabáš s takovými požadavky nemohli souhlasit. Vždyť odporovaly skutečné podstatě evangelia. Útočný přístup návštěvníků z Judska však vyústil v bouřlivou debatu. Řecké slovo stasis, použité v Sk 15,2, znamená „konflikt“ nebo „rozkol“. Celá záležitost však byla příliš důležitá, než aby se o ní diskutovalo jen na místní úrovni. Šlo o zachování jednoty církve. Věřící v Antiochii se proto rozhodli poslat do Jeruzaléma své zástupce, mezi nimi i Barnabáše a Pavla, aby tam společně s apoštoly hledali řešení.

**Aplikace**

`Zkus si představit, že patříš do skupiny křesťanů ze Židů. Jaké argumenty bys použil pro obhajobu svého postoje ve vzniklém sporu?`