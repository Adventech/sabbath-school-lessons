---
title:  Koncil v Jeruzalémě
date:   18/08/2018
---

### Texty na tento týden
Sk 15,1–41

> <p>Základní verš</p>
> „Věříme přece, že jsme stejně jako oni spaseni milostí Pána Ježíše.“ (Sk 15,11)

Po více než dvou letech se Pavel a Barnabáš vrátili do syrské Antiochie. Jelikož se celý místní sbor zapojil do jejich vyslání jako misionářů, je jen přirozené, že po návratu podali o své cestě zprávu. Důraz však nekladli na to, co udělali oni sami, ale na to, co jejich prostřednictvím vykonal Bůh.

Kromě zpráv o tom, že v Ježíše uvěřilo mnoho Židů, mluvili samozřejmě i o úspěchu jejich mise mezi pohany. Už od událostí spojených s Kornéliem považovali mnozí křesťané obrácení neobřezaných pohanů za problematické (Sk 11,1–18). Ale nyní, kdy se k církvi připojil velký počet bývalých pohanů, vše se zkomplikovalo ještě víc. Mnozí věřící v Jeruzalémě byli nespokojeni. Podle jejich názoru měli být pohané nejprve obřezáni, tedy měli se stát židovskými proselyty, a až pak se mohli stát součástí Božího lidu a prožívat s ním společenství.

Text ve Skutcích 15. kapitole hovoří o situaci, kdy „pohanský problém“ dosáhl kritické hranice a církev se spojila, aby hledala řešení. V historii apoštolské církve byl jeruzalémský koncil mezníkem a měl velký význam pro celosvětovou misii.

**Budování společenství**

- Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?
- Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.