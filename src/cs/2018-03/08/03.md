---
title:  Obřízka
date:   20/08/2018
---

> <p></p>
> 4Když přišli do Jeruzaléma, byli přijati církví, apoštoly a staršími a vypravovali jim, jak je Bůh ve všem vedl. 5Tu povstali někteří bratří z farizeů a prohlásili: „Pohané musí přijmout obřízku a musí se jim nařídit, aby zachovávali Mojžíšův zákon.“ 6Apoštolové a starší se tedy sešli, aby celou tu věc uvážili. (Sk 15,4–6)

> <p></p>
> 28Není už rozdíl mezi židem a pohanem, otrokem a svobodným, mužem a ženou. Vy všichni jste jedno v Kristu Ježíši. 29Jste-li Kristovi, jste potomstvo Abrahamovo a dědicové toho, co Bůh zaslíbil. (Ga 3,28.29)

**Osobní studium**

Jedním z největších problémů celého sporu byla otázka obřízky, která nebyla lidským nařízením (porovnej s Mt 15,2–9). Obřízka byla Božím ustanovením. Šlo o znamení jeho smlouvy s Abrahamovým potomstvem jako Božím vyvoleným lidem (Gn 17,9–14).

Požehnání smlouvy se neomezovala jen na rodilé Izraelce. Tuto zkušenost mohli prožívat i všichni otroci a cizinci (přistěhovalci a nájemníci), jestliže se nechali obřezat (Ex 12,43–49). Po obřízce měl cizinec před Bohem stejné postavení jako rozený Izraelec: „Bude jako domorodec.“ (Ex 12,48)

Obřízka byla proto nezbytným úkonem (pro muže), pokud se chtěl někdo stát plnohodnotným členem Božího smluvního společenství. A protože Ježíš byl Mesiášem Izraele, je jen přirozené, že judaizátoři trvali na tom, že žádný pohan nemůže mít užitek z Ježíšova daru spasení, pokud se nejprve nestane židem.

`Přečti si texty Ř 3,30; 1K 7,18; Ga 3,28 a 5,6. Pokus se vlastními slovy shrnout Pavlovo chápání obřízky.`

Tvrzení, že žádný pohan nemůže být zachráněn, aniž by se nejdříve přidal k judaizmu, znamenalo smíchání dvou různých konceptů: smlouvy a spasení. Být členem Božího lidu smlouvy nezaručovalo spasení (Jr 4,4 a 9,25). Kromě toho samotný Abraham byl spasen (ospravedlněn) z víry. Událo se to dříve, než byl obřezán (Ř 4,9–13). Zatímco spasení se vždy dělo prostřednictvím víry, smlouva byla milostivým ustanovením, jehož prostřednictvím chtěl Bůh zjevit celému světu sebe a svůj záchranný plán. To byl také cíl vyvolení Abrahama a jeho potomstva (Gn 12,1–3).

Problém spočíval v tom, že věřící z Judska ztotožnili smlouvu a spasení, a proto považovali obřízku za nezbytnou – za skutek, na jehož základě získává člověk spásu. Boží zachraňující milost však nepůsobí tam, kde působí lidské skutky. A tak vnucovat věřícím z pohanů obřízku jako prostředek spasení znamenalo deformovat pravdu evangelia (Ga 1,7; 2,3–5), rušit Boží milost (Ga 2,21) a z Kristovy oběti dělat bezvýznamnou skutečnost (Ga 5,2). Šlo zároveň o odmítnutí univerzálního charakteru spasení (Ko 3,11; Tt 2,11). Právě pro tyto rozpory by se Pavel nikdy nemohl ztotožnit s názory judaizátorů.

**Aplikace**

`V čem spočívá nebezpečí názoru, že spasení je založeno na členství ve správné církvi nebo na zachovávání nějakého konkrétního ustanovení zákona?`