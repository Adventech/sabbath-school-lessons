---
title:  Týros a Cesarea
date:   06/09/2018
---

> <p></p>
> 10Když jsme tam byli několik dní, přišel z Judska prorok, jménem Agabos. 11Přišel k nám, vzal Pavlův opasek, svázal si jím nohy i ruce a řekl: „Toto praví Duch svatý: Muže, kterému patří tento opasek, židé v Jeruzalémě takto svážou a vydají pohanům.“ 12Když jsme to uslyšeli, prosili jsme my i tamější bratří Pavla, aby do Jeruzaléma nechodil. 13Ale on odpověděl: „Proč pláčete a působíte mi tím větší bolest? Vždyť já jsem připraven nejen nechat se svázat, nýbrž i zemřít v Jeruzalémě pro jméno Pána Ježíše!“ 14Protože se nedal přemluvit, přestali jsme naléhat a řekli jsme: „Děj se vůle Páně!“ (Sk 21,10–14)

**Osobní studium**

Od zastávky v Milétu zaznamenává Lukáš Pavlovo putování mnohem podrobněji. Apoštol strávil během své cesty do Jeruzaléma celý týden v Týru, který se nachází na pobřeží Fénicie (Sk 21,1–6). Pavel tento čas věnoval místním křesťanům, kteří jej – z vnuknutí Ducha – varovali, aby nechodil do Jeruzaléma.

Na první přečtení můžeme v textu objevit určité napětí. Zatímco Pavel říká, že ho Duch „nutí jít do Jeruzaléma“ (Sk 20,22), věřící v Týru „z vnuknutí Ducha“ (Sk 21,4) Pavla před cestou do Jeruzaléma varují. Když Lukáš poprvé vzpomíná Pavlův plán jít do Jeruzaléma, říká, že „se Pavel veden Duchem svatým rozhodl … že půjde do Jeruzaléma“ (Sk 19,21). V řečtině zní text etcheto en tó pneumati a je možné jej vyjádřit slovy „Pavel se rozhodl (měl v úmyslu) v Duchu“. Text naznačuje, že Pavlovo rozhodnutí bylo v souladu s (nebo inspirované) Duchem svatým. Nešlo o rozhodnutí, které by Pavel dělal na základě vlastní vůle nebo moudrosti.

Jak je tedy možné, že zatímco Pavel dělá pod vedením Ducha rozhodnutí jít do Jeruzaléma, věřící jej – z vnuknutí téhož Ducha – před touto cestou varují? Duch svatý zjevil křesťanům v Týru nebezpečí, které Pavla čeká, a proto ho v obavách varují, aby od svého rozhodnutí upustil. Ani samotný Pavel si totiž nebyl jistý, co ho v Jeruzalémě čeká (Sk 20,22.23).

`Přečti si text Sk 21,10–14. Jak tento text vysvětluje nejen Boží záměr, aby Pavel šel do Jeruzaléma, ale také obavy věřících o Pavlův osud? Jaký postoj bys byl v pokušení zaujmout ty v podobné situaci (na místě Pavla a na místě věřících)?`

O proroku Agabusovi z Jeruzaléma se mluví už v Sk 11,27–30 v souvislosti s jeho předpovědí celosvětového hladu. Agabova slova o Pavlovi se podobají některým starozákonním „hraným“ proroctvím (Iz 20,1–6 a Jr 13,1–10). Slouží jako názorná ukázka toho, co se Pavlovi stane, když přijde do Jeruzaléma, a jak ho jeho nepřátelé vydají pohanům (Římanům).

Pavlovi společníci vzali Agabovo poselství jako varování, ne jako proroctví, a tak se snažili apoštola za každou cenu přesvědčit, aby do Jeruzaléma nechodil. A přestože Pavla jejich reakce hluboce dojala, byl rozhodnut dokončit své poslání i za cenu ohrožení vlastního života. Neporušenost evangelia a jednota církve byly pro Pavla důležitější než vlastní bezpečnost a vlastní zájmy.

**Aplikace**

`Pavel pokračoval v cestě, kterou mu ukazoval Bůh, i přesto, že se neustále setkával s pomluvami, nepochopením a špatným zacházením. Jak se můžeš naučit jednat podobně?`