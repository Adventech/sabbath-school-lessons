---
title:  Lekce
date:   01/09/2018
---

### Texty na tento týden
Sk 18,24–28; 19,1–40; 20,1–38; 21,1–15

> <p>Základní verš</p>
> „Ale já nepřikládám svému životu žádnou jinou cenu, než abych dokončil svůj běh a splnil úkol, který jsem dostal od Pána Ježíše: hlásat evangelium o Boží milosti.“ (Sk 20,24)

Lukášův popis Pavlovy třetí misijní cesty začíná poměrně stručně a ne zcela souvisle. Text mluví jen o tom, že po nějakém čase stráveném v Antiochii se Pavel opět rozhodl vydat na cestu, během níž „procházel galatskou krajinou a Frygií a posiloval tam všechny učedníky“ (Sk 18,23). A tak prvních 2500 kilometrů jeho putování popisuje jen jedna jediná věta.

Je to proto, že středem zájmu celé cesty bylo město Efez, kde Pavel strávil více času než na kterémkoliv jiném místě během svých cest. Z evangelizačního pohledu byla jeho služba v Efezu velmi úspěšná. Vliv Pavlova kázání zasáhl celou provincii Malé Asie (Sk 19,10.26). V tomto období pravděpodobně vznikly sbory v Kolosech, Hierapoli a Laodikeji. Přičinil se o to zřejmě Epafras (Ko 4,12.13), jeden z Pavlových spolupracovníků (Ko 1,7; Fm 1,23).

Na této cestě je významné i to, že jde o poslední Pavlovu cestu zaznamenanou ve Skutcích. Pavel ji podnikl jako svobodný člověk. Lukáš zaznamenává i Pavlovo putování do Říma, kam však už směřoval jako vězeň.

**Budování společenství**

- Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?
- Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.