---
title:  Podněty k zamyšlení
date:   07/09/2018
---

„Úspěch, který provázel hlásání evangelia, znovu vyvolal hněv židů. Odevšad přicházely zprávy o šíření nového učení, které osvobozuje židy od zachovávání obřadů ceremoniálního zákona a přiznává pohanům stejné výhody jako židům, kteří jsou potomky Abrahama. Ve svých kázáních v Korintě předkládal Pavel tytéž důkazy, které tak naléhavě zdůrazňoval ve svých dopisech. Jeho jednoznačné prohlášení: „Už není Řek a Žid, obřezaný a neobřezaný“ (Ko 3,11) považovali apoštolovi nepřátelé za opovážlivé rouhání. Proto se rozhodli, že jeho hlas umlčí.“ (AA 390; PNL 223)

„Ještě nikdy neprožíval apoštol při příchodu do Jeruzaléma takový smutek. Věděl, že zde najde jen málo přátel, ale zato hodně nepřátel. Blížil se k městu, které zavrhlo a ukřižovalo Božího Syna a nad nímž nyní visela hrozba Božího hněvu. Když si vzpomněl, jak silně byl sám zaujatý proti Kristovým následovníkům, pocítil ke svým oklamaným krajanům hluboký soucit. … Nemohl počítat dokonce ani s účastí a podporou svých vlastních bratří ve víře. Neobrácení Židé, kteří po něm bez ustání usilovně pátrali, nelenili a ústně i písemně o něm a o jeho díle rozšířili v Jeruzalémě ty nejhorší pomluvy. Dokonce i někteří apoštolové a starší těmto lživým zprávám uvěřili, aniž by se je pokusili vyvrátit. Neprojevili žádnou touhu se Pavla zastat.“ (AA 397.398; PNL 228.229)

**Otázky k rozhovoru**

`Uvažujte o Pavlově situaci. Odmítli ho jeho vlastní soukmenovci, kteří v Ježíše nevěřili. Dokonce i Židé, kteří v Ježíše věřili, se dívali na Pavla s podezřením, že bourá „mezníky“ a „základní kameny“ jejich víry. I mnozí pohané se stavěli nenávistně k poselství, které kázal. Přesto Pavel pokračoval ve své službě. Proč? Co si můžeme vzít z jeho životní zkušenosti?`

`Vraťte se k aplikační otázce na pondělí. Proč je zneužívání víry (náboženství) tak nebezpečné? Jak se dá odhalit a jak se proti němu lze bránit?`

`Uvažujte o argumentech, které lidé používají jako důkaz, že sobotu už světit nemusíme nebo že Bible mluví o změně svěcení soboty na neděli. Jaké odpovědi máte na tyto argumenty?`

**Praktický závěr**

- Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství.
- Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.