---
title:  Shromáždění v Troadě
date:   04/09/2018
---

> <p></p>
> 7První den v týdnu jsme se sešli k lámání chleba a Pavel promluvil ke shromáždění. Protože chtěl na druhý den odcestovat, protáhl řeč až do půlnoci. 8Byli jsme shromážděni v horní místnosti, kde bylo mnoho lamp. … 11Pak se vrátil nahoru, lámal a jedl chléb, dlouho do rána s nimi rozmlouval a potom odešel. (Sk 20,7.8.11)

**Osobní studium**

Jakmile se uklidnil zmatek v Efezu (Sk 19,23–41), rozhodl se Pavel město opustit. Ačkoli původně plánoval jít přímo do Jeruzaléma (Sk 20,1–3), nakonec si cestu prodloužil a navštívil Makedonii. Na této cestě ho provázeli zástupci některých křesťanských sborů vzniklých z bývalých pohanů (Sk 20,4).

`Přečti si text Sk 20,7–12. Tento text bývá někdy používán jako argument, že první křesťané už neslavili jako svatý den sobotu, ale neděli. Jde o přesvědčivý argument? O čem tento text hovoří? Jak mu rozumíš? Pavlova zastávka v Troadě končila setkáním „první den v týdnu“ (Sk 20,7), jinak řečeno „první den po sobotě“ (Sk 20,7; B21). Věřící se spolu sešli k „lámání chleba“, což velmi pravděpodobně odkazuje na úkon Večeře Páně, ať už jeho součástí bylo, či nebylo společné jídlo, jak to bývalo obvyklé v prvních dnech církve v Jeruzalémě (Sk 2,42.46). Skutečnost, že se v souvislosti s lámáním chleba v Troadě nezmiňuje kalich ani modlitby, tuto možnost nevylučuje. Tento příběh se často používá jako důkaz, že v Pavlových dobách – přinejmenším ve sborech bývalých pohanů – byla sobota nahrazena nedělí jako dnem bohoslužby.`

Než bychom něco takového mohli tvrdit, musíme z textu pochopit nejen to, v který den se vlastně křesťané na tomto setkání sešli, ale i charakter tohoto shromáždění. V textu se mluví o tom, že na setkání bylo „mnoho lamp“ (Sk 20,8), že Pavel mluvil až do půlnoci (Sk 20,7) a že po vzkříšení Eutycha, který usnul a vypadl z okna (Sk 20,9), setkání pokračovalo až do svítání (Sk 20,11). To vše jasně ukazuje, že šlo o večerní (a noční) setkání.

Otázkou je, jestli se jednalo o večer před nedělí nebo po neděli. Odpověď vychází z toho, jaký způsob počítání času Lukáš používal, jestli židovský systém (od západu do západu) nebo římský (od půlnoci do půlnoci). Pokud šlo o židovský způsob, pak se setkání odehrálo v sobotu večer (před nedělí), pokud o římský způsob, setkání se odehrálo v neděli večer (před pondělím).

Kontext veršů Sk 20,7–12 ukazuje, že i kdyby se setkání uskutečnilo v neděli večer (a v noci), nešlo o pravidelné bohoslužebné shromáždění, ale o mimořádné setkání spojené s Pavlovým odchodem, který se udál následujícího rána. Je těžké si představit, jak by tato ojedinělá a mimořádná událost mohla podporovat zavedení nového bohoslužebného dne – neděle – namísto tradiční soboty.

**Aplikace**

`Uvažuj o všech důvodech pro platnost zachovávání soboty jako sedmého dne. Jakým způsobem biblické svědectví o zachovávání soboty, které se táhne celým Písmem, potvrzuje identitu naší církve a povolání hlásat trojandělské poselství celému světu?`