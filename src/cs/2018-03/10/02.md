---
title:  Pavlova služba v Efezu
date:   02/09/2018
---

> <p></p>
> 1Zatímco byl Apollos v Korintu, prošel Pavel hornatým vnitrozemím a přišel do Efezu; tam se setkal s nějakými učedníky. 2Zeptal se jich: „Když jste uvěřili, přijali jste Ducha svatého?“ Odpověděli mu: „Vůbec jsme neslyšeli, že je seslán Duch svatý.“ 3Pavel řekl: „Jakým křtem jste tedy byli pokřtěni?“ Oni řekli: „Křtem Janovým.“ 4Tu jim Pavel prohlásil: „Jan křtil ty, kteří se odvrátili od svých hříchů, a vybízel lid, aby uvěřili v toho, který přijde po něm – v Ježíše.“ 5Když to uslyšeli, dali se pokřtít ve jméno Pána Ježíše. 6Jakmile na ně Pavel vložil ruce, sestoupil na ně Duch svatý a oni mluvili v prorockém vytržení. 7Těch mužů bylo asi dvanáct. (Sk 19,1–7)

**Osobní studium**

Text ve Skutcích 18,24–28 zaznamenává, že zatímco byl Pavel na cestě, do Efezu přišel křesťan židovského původu – Apollos z Alexandrie. Písmo o něm říká, že to byl „muž vzdělaný a výmluvný, který dovedl přesvědčivě vykládat svaté Písmo“ (Sk 18,24). Skutečnost, že Apollos byl Ježíšovým následovníkem, je zřejmá ze způsobu, jakým ho Lukáš popisuje: „Byl už poučen o cestě Páně, mluvil s velikým nadšením a učil přesně o Ježíšovi“ (Sk 18,25). Apollos však znal pouze křest pokání, o kterém kázal Jan Křtitel. Přestože poměrně dobře znal Ježíšovo učení, nezažil Letnice a nevěděl o křtu Duchem svatým.

To byl také důvod, proč se ho ujali Aquila a Priscilla a pověděli mu o dalších pravdách. Přestože Apollos uměl z Písma dokázat, že Ježíš byl Mesiáš Izraele (Sk 18,28), potřeboval se dozvědět více o tom, jak Bůh působil od Ježíšova nanebevstoupení prostřednictvím Ducha svatého. Když se Apollos rozhodl odejít do Achaje, Aquila a Priscilla spolu s ostatními věřícími z Efezu mu napsali doporučující dopis adresovaný sboru v Achaji, aby jej přijali (Sk 18,27). Apollos velmi úspěšně pracoval také v Korintu (1K 3,4–6; 4,6; 16,12).

`Přečti si text Skutky 19,1–7. Pokus se shrnout popsanou událost vlastními slovy. Jak je podle tebe možné, že křesťané nevěděli nic o křtu Duchem svatým?`

Apollův příběh spojuje Lukáš s jinou událostí, se setkáním Pavla s (asi) dvanácti věřícími v Efezu, jejichž zkušenost se podobala té Apollově. V textu jsou nazváni „učedníky“ (Sk 19,1) a Pavel se jich ptá, zda když uvěřili, přijali i Ducha svatého (Sk 19,2). Z toho jasně vyplývá, že byli křesťany. Přesto jejich odpověď na Pavlovu otázku ukazuje, že – podobně jako Apollo – i oni následovali učení Jana Křtitele a později uvěřili v Ježíše, aniž prožili zkušenost Letnic. Neměli tedy ještě možnost těšit se z hlubší zkušenosti s Pánem.

„Po svém příchodu do Efezu vyhledal Pavel dvanáct bratří, kteří byli jako Apollos učedníky Jana Křtitele a kteří stejně jako on věděli něco o Kristově poslání. Nebyli sice tak schopní jako Apollos, ale snažili se stejně upřímně a se stejnou vírou šířit poznání, kterého se jim dostalo.“ (AA 282; PNL 162)

Na jejich „nový“ křest bychom se měli dívat ve světle této jedinečné situace. Tito muži nepřicházeli z jiné církve a ani obrácení pro ně nebylo novou zkušeností. Nyní se však stali součástí hlavního proudu křesťanství. Kontext tohoto příběhu (navazuje na příběh o Apollovi) a skutečnost, že začali mluvit jazyky, naznačuje, že podobně jako Apollo, i oni mohli být povolání jako křesťanští misionáři.

**Aplikace**

`Jak bys někomu vysvětlil rozdíl mezi Janovým a Ježíšovým křtem? Jak se může projevit křest Duchem svatým v životě věřícího člověka?`