---
title:  Pobouření v Efezu
date:   03/09/2018
---

> <p></p>
> 24Nějaký Démétrios, zlatník a výrobce stříbrných napodobenin Artemidina chrámu, který poskytoval značný výdělek řemeslníkům, 25svolal je i ostatní, kteří dělali podobné věci, a řekl jim: 26„Mužové, víte, že z této práce máme blahobyt, a vidíte a slyšíte, že tenhle Pavel přemluvil a svedl mnoho lidí nejen z Efezu, nýbrž skoro z celé provincie. Říká, že bohové udělaní lidskýma rukama nejsou žádní bohové. 27Je nebezpečí, že nejen náš obor ztratí vážnost, nýbrž i chrám veliké bohyně Artemidy nebude považován za nic, a začne upadat sláva té, kterou uctívá naše provincie i celý svět.“ (Sk 19,24–27)

**Osobní studium**

V Efezu Pavel pokračoval ve svém zvyku kázat nejprve v synagogách. Když jeho poselství vzbudilo odpor, přesunul se spolu s novými věřícími do přednáškové síně místního filozofa a řečníka Tyranna. Pavel vyučoval Boží slovo každý den po celé dva roky (Sk 19,8–10). Lukáš shrnuje Pavlovu službu v Efezu konstatováním, že „všichni obyvatelé provincie Asie mohli slyšet slovo Páně, židé i pohané“ (Sk 19,10.26).

Ve Skutcích 19,11–20 Lukáš zaznamenává několik mimořádných zázraků, které ilustrují vítězství Boží moci ve městě, kde byly časté projevy magie a různých rituálů založených na pověrčivosti. Nepochybně, Bůh mohl uzdravovat přímo prostřednictvím Pavla. Ale skutečnost, že uzdravující moc měly i „šátky a zástěry“, kterých se apoštol dotkl (Sk 19,12), se může zdát velmi zvláštní. Je však připomenutím způsobu, jakým Ježíš uzdravil ženu trpící krvácením (L 8,44). Právě pověrčivost Efezanů mohla vést Boha k tomu, že skrze Pavla konal „neobvyklé mocné činy“, jak o tom mluví Lukáš (Sk 19,11). Můžeme to považovat za příklad toho, jak Bůh plnil potřeby lidí na úrovni jejich poznání.

Po úspěšné službě v Efezu se Pavel pod vedením Ducha svatého rozhodl jít opět do Jeruzaléma (Sk 19,21). Lukáš neuvádí důvod této cesty, ale z Pavlových listů víme, že chtěl doručit prostředky ze sbírek určených chudým křesťanům v Jeruzalémě (Ř 15,25–27; 1K 16,1–3). Předchozí pomoc ostatním křesťanům a velký hladomor během vlády císaře Claudia způsobily, že se judští věřící dostali do nouze. Pavel viděl v prosbě o pomoc (Ga 2,10) možnost posílit nejen jejich důvěru v jeho apoštolství, ale i důvěru v církev, která už nyní byla velkým hnutím napříč různými kulturami. Pavel se rozhodl pro cestu do Jeruzaléma i přesto, že věděl o nebezpečí, kterému se tak vystaví (Sk 20,22.23; Ř 15,31).

`Jaké byly příčiny pobouření v Efezu popisovaného ve Sk 19,23–40? Uvažuj o reakci Pavla a ostatních věřících. Co se můžeš naučit z rozdílnosti jejich reakcí?`

Nepřátelství, se kterým se Pavel v Efezu setkal, souviselo i s pohanskou bohoslužbou. Nepřátelství stoupenců bohyně Artemis mohlo vážně ohrozit nejen křesťany v Efezu, ale i Pavlovu další službu. A přestože Démétriova motivace byla finanční, dokázal pro podporu svých zájmů zneužít i náboženství. Význam kultu bohyně Artemis ilustruje skutečnost, že řecký filozof Hérodotos zařadil Artemidin chrám v Efezu mezi sedm divů světa.

**Aplikace**

`Přečti si text Sk 19,27. Všimni si, jak umně Démétrios spojil náboženské uctívání s obavou o své finanční příjmy. Proč musíme být jako křesťané opatrní, abychom naši víru nezneužívali stejným způsobem? Jak se lze bránit proti lidem, kteří víru zneužívají ke svým vlastním cílům?`