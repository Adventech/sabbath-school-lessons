---
title:  Milét – Pavlovo rozloučení
date:   05/09/2018
---

> <p></p>
> 22Nyní jdu do Jeruzaléma, protože mě Duch nutí, a nevím, co mě tam potká. 23Vím jen tolik, že mi Duch svatý město od města ohlašuje, že na mne čekají pouta a utrpení. 24Ale já nepřikládám svému životu žádnou jinou cenu, než abych dokončil svůj běh a splnil úkol, který jsem dostal od Pána Ježíše: hlásat evangelium o Boží milosti. (Sk 20,22–24)

**Osobní studium**

Během své cesty do Jeruzaléma se Pavel zastavil i ve městě Milét, kam pozval zástupce efezského sboru, aby jim přednesl své závěrečné poselství.

`Přečti si text Sk 20,15–37. Uveď hlavní témata, o kterých Pavel při rozloučení s věřícími v Efezu mluvil.`

`Která z těchto témat tě zaujala nejvíce? Proč? Co se z Pavlova vyprávění můžeš naučit?`

Pavel si naplánoval novou cestu, jejímž cílem měla být Hispanie (nynější Španělsko; Ř 15,22–29). Předtím chtěl ještě zajít do Jeruzaléma a cestou do Hispanie byl rozhodnut navštívit Řím. Pavel předpokládal, že se už nikdy nebude moci vrátit do Malé Asie. Proto se ve své řeči soustředil nejprve na jakési zhodnocení let strávených v Efezu. Nemluvil však jen o minulosti a o svém působení u Efezanů. Zaměřil se i na budoucnost a mluvil o nejistotě, která ho čeká v souvislosti s návštěvou Jeruzaléma (Sk 20,22.23).

Pavlovy obavy byly opodstatněné. Někteří věřící v Jeruzalémě se na něj stále dívali s určitou dávkou nedůvěry, či dokonce nepřátelství. Důvodem byla nejen Pavlova minulost pronásledovatele církve, ale také skutečnost, že při hlásání evangelia nevyžadoval od pohanů obřízku (Sk 21,20–26). Pro židovské vůdce nebyl Pavel ničím jiným než zrádcem a odpadlíkem (Sk 23,1.2). Vzhledem k tomu, že římští místodržící v Judeji v té době nebyli příliš schopní, ovládly ji v polovině prvního století různé revoluční a národní ideály. Tato atmosféra měla vliv na všechny oblasti židovské společnosti – včetně církve. V tomto kontextu se z bývalého farizea působícího mezi pohany automaticky stávala persona non grata (Sk 21,27–36).

Pavel se však ve svém projevu Efezským zaměřil i na další souvislosti. Ve Skutcích 20,28–31 jim říká, jak by se měli vypořádat s problémem falešných učitelů. Přirovnal je k „dravým vlkům“, kteří se budou snažit zničit stádo a odvést ho od pravdy. Nebezpečí falešných učitelů není tedy novým fenoménem – v církvi bylo přítomno již od jejího začátku. Jak řekl Šalomoun v jiném čase a kontextu: „Pod sluncem není nic nového“ (Kaz 1,9). Dějiny křesťanské církve odhalují ohromující škody, které falešní učitelé způsobili v církvi – a prostřednictvím církve i nevěřícím lidem. Tento problém bude v církvi přítomen až do konce (2Tm 4,3).

Pavel toho měl na srdci velmi mnoho. Uvažoval o mnoha nebezpečích, které hrozila církvi a také jemu samotnému. Přesto zůstával věrný Kristu a hlásání evangelia.

**Aplikace**

`Přečti si text 2K 4,8–14. Kdy ses naposledy cítil bezradný, pronásledovaný nebo opuštěný? Které z Pavlových myšlenek ti přinášejí povzbuzení? V čem? Na co se Pavel spoléhá nejvíce?`