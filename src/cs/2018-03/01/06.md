---
title:  Dvanáct apoštolů
date:   05/07/2018
---

> <p></p>
> 21Proto jeden z těch mužů, kteří s námi chodili po celý čas, kdy Pán Ježíš byl mezi námi, 22od křtu Janova až do dne, kdy byl od nás vzat, musí se spolu s námi stát svědkem jeho zmrtvýchvstání. (Sk 1,21.22)

**Osobní studium**

Ačkoli Ježíš během svého života oslovil velké množství lidí, z nichž mnozí se brzy měli stát jeho skutečnými následovníky, na začátku byla v Jeruzalémě jen poměrně malá skupina učedníků – přibližně 120 věřících (Sk 1,15). Prvním „organizačním“ krokem tohoto společenství byla volba toho, kdo nahradí Jidáše.

Co se podle úvodních veršů očekávalo od Jidášova nástupce? Jaké charakteristiky musel splňovat?

`Proč byly podle tebe důležité?`

Velký důraz byl kladen na to, aby Jidášův nástupce byl svědkem Ježíšova zmrtvýchvstání (Sk 4,33). Postupně se totiž ukázalo, že právě zmrtvýchvstání Ježíše je mocným důkazem nejen jeho mesiášství, ale i pravdivosti křesťanské zvěsti.

Nástupce měl být samozřejmě vybrán mezi těmi, kteří provázeli apoštoly během Ježíšovy služby. Apoštol Pavel později zdůrazňuje, že i když nebyl s Ježíšem během jeho pozemské služby, má právo nazývat se apoštolem, protože se setkal se vzkříšeným Ježíšem na cestě do Damašku – a je tedy svědkem jeho zmrtvýchvstání (1K 9,1). A přestože Pavel vyznával, že Ježíš se mu zjevil jako poslednímu – jako „nedochůdčeti“ (1K 15,8), odmítá, že by byl ke službě apoštola méně „kvalifikovaný“ než ostatní apoštolové (1K 9,2; Ga 2,6–9). V doslovném smyslu patřilo mezi „apoštoly“ jen dvanáct učedníků a Pavel (Sk 1,25.26). V širším smyslu – jako Ježíšovi vyslanci a poslové dobré zprávy – patřili mezi apoštoly i další služebníci evangelia (Sk 14,4; Ga 1,19; Ef 4,11).

`Přečti si text Sk 1,23–26. Jak byl vybírán Jidášův nástupce?`

Způsob, jakým byl za apoštola vybrán Matěj, se nám může zdát zvláštní, ale „losování“ bylo obvyklým a dlouho používaným způsobem jak rozhodnout (viz například Lv 16,5–10 a Nu 26,55). Kromě toho byli vybráni dva kandidáti a oba byli na pozici stejně vhodní – nešlo tedy o krok do neznáma. Věřící také prosili Boha, aby výsledek volby odrážel jeho vůli (porovnej s Př 16,33). Nikde není naznačeno, že by tuto volbu někdo někdy zpochybnil. Po Letnicích se „losování“ už nepoužívalo, protože Duch svatý vedl učedníky přímo (Sk 5,3; 11,15–18; 13,2; 16,6–9).

**Aplikace**

`Jak bys odpověděl na otázku tvého známého nebo spoluvěřícího: „Jak mohu vědět, co je Boží vůle pro můj život?“ Zdůvodni svou odpověď.`