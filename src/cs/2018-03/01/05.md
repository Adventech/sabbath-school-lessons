---
title:  Příprava na Letnice
date:   04/07/2018
---

> <p></p>
> 12Potom se z hory, které se říká Olivová, vrátili do Jeruzaléma; není to daleko, jen asi kolik je dovoleno ujít v sobotu. 13Když přišli do města, vystoupili do horní místnosti domu, kde pobývali. Byli to Petr, Jan, Jakub, Ondřej, Filip a Tomáš, Bartoloměj a Matouš, Jakub Alfeův, Šimon Zélóta a Juda Jakubův. 14Ti všichni se svorně a vytrvale modlili spolu se ženami, s Marií, matkou Ježíšovou, a s jeho bratry. (Sk 1,12–14)

**Osobní studium**

Ježíš se ve své odpovědi na otázku učedníků, kdy obnoví království pro Izrael, zcela vyhnul časovým údajům. Logickým závěrem jeho slov však bylo, že až přijde Duch svatý a učedníci s jeho pomocí dokončí své poslání, Ježíš se vrátí (viz například Mt 24,29.30). Ani andělé se ve svých slovech nedotkli otázky, kdy bude království nastoleno (Sk 1,11). Přesto jejich odpověď mohla vyznít i tak, že Ježíš se vrátí brzy. To může být vysvětlením toho, proč se učedníci „s velkou radostí vrátili do Jeruzaléma“ (L 24,52). Zaslíbení Ježíšova návratu v blíže neurčeném čase mělo být povzbuzením pro jejich budoucí službu. Tomuto zaslíbení rozuměli tak, že Ježíšův příchod je blízko, a tuto myšlenku rozvíjejí i další texty knihy Skutků.

`Přečti si znovu úvodní verše. Proč podle tebe zvolili právě modlitbu jako formu přípravy na příchod Ducha svatého? Co bylo podle tebe obsahem jejich modliteb?`

Po návratu z Olivové hory se učedníci shromáždili „v horní místnosti domu“ (Sk 1,13) v Jeruzalémě. Kromě apoštolů se v místnosti nacházeli i další Ježíšovi následovníci (L 8,1–3; 23,49; 24,1–12), Ježíšova matka Marie a Ježíšovi bratři.

Ježíšovi bratři (Mk 6,3) byli buď mladší synové Josefa a Marie (Mt 1,25; L 2,7), nebo – pravděpodobněji – synové z Josefova prvního manželství. V tomto případě by byl Josef vdovec, který si vzal za ženu Marii. Přítomnost Ježíšových bratrů uprostřed učedníků vyznívá překvapivě, neboť z evangelií se dozvídáme, že byli vůči Ježíši a jeho službě skeptičtí (Mk 3,21; J 7,5). Zdá se však, že změnu přineslo Ježíšovo vzkříšení a jeho mimořádně zjevení se Jakubovi (1K 15,7). Později je dokonce patrné, že právě Jakub – a ne Petr – byl jakýmsi vůdcem křesťanského společenství v Jeruzalémě (Sk 12,17; 15,13; 21,18; Ga 2,9.12).

Neustálá oslava Boha v chrámu (L 24,53) a vytrvalé modlitby (Sk 1,14) v sobě pravděpodobně zahrnovaly vyznání, pokání, prosbu o sílu žít novým životem a vzájemné odpuštění hříchů. A přestože se v jejich myslích příchod Ducha svatého zřejmě spojoval s časným Ježíšovým návratem, jejich duchovní naladění bylo v souladu s tím, jak se měli připravit na sestoupení Ducha svatého.

**Aplikace**

`Co všechno můžeš nebo potřebuješ udělat, aby ve tvém životě a prostřednictvím tebe mohl Duch svatý konat své dílo?`