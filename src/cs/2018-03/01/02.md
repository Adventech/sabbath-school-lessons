---
title:  Obnova Izraele
date:   01/07/2018
---

> <p></p>
> 6Ti, kteří byli s ním, se ho ptali: „Pane, už v tomto čase chceš obnovit království pro Izrael?“ 7Řekljim: „Není vaše věc znát čas a lhůtu, kterou si Otec ponechal ve své moci.“ (Sk 1,6.7)

**Osobní studium**

Ve Starém zákoně se nacházejí dva typy mesiášských proroctví. Jedna část proroctví očekává Mesiáše, který bude vládnout navěky (Ž 89,4.5.36–38; Iz 9,6; Ez 37,25; Da 2,44; 7,13.14). Druhá mluví o tom, že Mesiáš zemře za hříchy lidí (Iz 52,13–53,12; Da 9,26). Přestože jsou tato proroctví rozdílná, neodporují si. Ukazují pouze na dvě fáze Mesiášovy služby: nejprve trpící Mesiáš a potom oslavený Král (L 17,24.25; 24,25.26).

Židovské očekávání Mesiáše bylo v prvním století jednostranné – a v tom spočíval hlavní problém. Naděje na příchod Mesiáše jako Krále, který přinese politické osvobození, zastínila představu Mesiáše, který bude trpět a zemře.

I učedníky nejprve ovládalo očekávání Mesiáše – Krále. Byli přesvědčeni, že právě Ježíš je tímto Mesiášem (Mt 16,16.20). Občas se dokonce mezi sebou hašteřili, kdo z nich bude mít v Ježíšově vládě přednostní postavení, až se ujme moci (Mk 10,35–37; L 9,46). Přestože jim Ježíš opakovaně připomínal, jaký osud ho čeká, nemohli nebo nechtěli pochopit, co má na mysli. A když Ježíš nakonec zemřel potupnou smrtí na kříži, učedníci byli zmatení a zmalomyslnění. Jak to někteří z nich sami vyjádřili: „A my jsme doufali, že on je ten, který má vykoupit Izrael.“ (L 24,21)

`Přečti si znovu úvodní verše. V čem otázka učedníků odhaluje jejich nepochopení Ježíšova poslání? Jaká byla Ježíšova odpověď a jak jí můžeme rozumět? Můžeme v Ježíšových slovech na adresu učedníků najít širší význam?`

Zatímco Ježíšova smrt byla pro učedníky a jejich očekávání obrovskou ranou, Ježíšovo vzkříšení obnovilo jejich naději. Po této zkušenosti musela být politická očekávání učedníků mnohem větší než kdykoliv předtím. Zdá se jen přirozené, že se vzkříšení stalo pro učedníky ukazatelem brzkého ustanovení Mesiášova království.

Ježíšova odpověď však nepřinesla žádné přímé vysvětlení. Neodmítl sice předpoklad, který stál za očekáváním bezprostředního příchodu jeho království, zároveň jej však nijak nepotvrdil. Celý problém nechal otevřený s tím, že určité poznání a jednání náleží pouze nebeskému Otci – a člověku zůstává nedostupné.

**Aplikace**

`Ještě za svého života si Ježíš posteskl nad nechápavostí učedníků a nad tím, jak se drží svých utkvělých představ (L 24,25). Proč je pro nás tak velkým pokušením věřit tomu, čemu chceme a co se nám líbí, bez ohledu na to, co říká Bible? Jak se můžeme tomuto nebezpečí vyhnout?`