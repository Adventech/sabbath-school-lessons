---
title:  Poslání učedníků
date:   02/07/2018
---

> <p></p>
> 6Ti, kteří byli s ním, se ho ptali: „Pane, už v tomto čase chceš obnovit království pro Izrael?“ 7Řekljim: „Není vaše věc znát čas a lhůtu, kterou si Otec ponechal ve své moci; 8ale dostanete sílu Ducha svatého, který na vás sestoupí, a budete mi svědky v Jeruzalémě a v celém Judsku, Samařsku a až na sám konec země.“ (Sk 1,6–8)

**Osobní studium**

V čem spočíval základní rozdíl mezi tím, co očekávali od Ježíše učedníci, a posláním, které měl pro učedníky připravené Ježíš?

V souvislosti s posláním učedníků se v osmém verši nacházejí čtyři důležité body:

Dar Ducha. Duch svatý byl vždy uprostřed Božího lidu aktivně přítomen. Proroci však v kontextu budoucnosti hovoří o mimořádném vylití či o jeho mimořádné přítomnosti (Iz 44,3; Jl 3,1.2). Duch svatý jednal i během Ježíšovy služby – vždyť samotný Ježíš byl pomazán Hospodinovým Duchem (L 4,18–21; viz také Iz 61,1.2). Plná služba Ducha svatého však nastala až po Ježíšově oslavení a vyvýšení v nebesích (J 7,39; Sk 2,33).

Podstata svědectví. Svědectví je hodnověrná informace z první ruky. Učedníci byli schopni takové svědectví přinášet (Sk 1,21.22; 4,20; 1J 1,1–3). Nyní dostali úkol podělit se s celým světem o svou jedinečnou zkušenost s Ježíšem. A obsah jejich svědectví byl jasný, protože jej formuloval sám Ježíš: „Tak je psáno: Kristus bude trpět a třetího dne vstane z mrtvých; v jeho jménu se bude zvěstovat pokání na odpuštění hříchů všem národům, počínajíc Jeruzalémem. Vy jste toho svědky.“ (L 24,46–48)

Plán misie. Učedníci se měli stát svědky nejprve v Jeruzalémě, pak v Judsku a Samařsku a nakonec po celém světě. Byl to postupný plán. Jeruzalém byl centrem židovského náboženského života a místem, kde byl Ježíš odsouzen a ukřižován. Judsko a Samařsko byly sousední oblasti, v nichž konal svou službu i Ježíš. Učedníci se však neměli omezovat pouze na tato území. Jejich působištěm se měl postupně stát celý svět.

Zaměření misie. Ve Starém zákoně se mluví o tom, že se národy celého světa budou zajímat o Boha Izraele a budou přicházet do Jeruzaléma (Iz 2,1–5). Až na pár výjimek (například prorok Jonáš) to nebyli Izraelci, kdo měl „přinášet“ Boha ostatním národům. Nyní se však „strategie“ změnila. Jeruzalém byl stále centrem, ale místo toho, aby se v něm učedníci zabydleli, očekávalo se od nich, že se postupně vydají až do nejvzdálenějších koutů světa.

Ježíš se učedníkům zjevoval po svém vzkříšení ještě čtyřicet dní (Sk 1,3). Během tohoto období jim vysvětloval pravdu o podstatě Božího království. Přesto měli učedníci stále problém pochopit některé základní otázky – jak ukazuje například jejich dotaz ve verši Sk 1,6. Znali sice proroctví, ale nyní se jim učili rozumět v novém světle, které osvětlovalo jejich podstatu světlem kříže a prázdného hrobu (Sk 3,17–19).

**Aplikace**

`V čem se liší praxe tvého sborového společenství od úkolu, kterým Ježíš své učedníky pověřil? Pokus se vysvětlit tyto rozdíly a jejich příčiny.`