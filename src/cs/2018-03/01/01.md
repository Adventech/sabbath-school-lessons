---
title:  Budete mými svědky (Sk 1)
date:   30/06/2018
---

### Texty na tento týden
Sk 1,1–26

> <p>Základní verš</p>
> „…ale dostanete sílu Ducha svatého, který na vás sestoupí, a budete mi svědky v Jeruzalémě a v celém Judsku, Samařsku a až na sám konec země.“ (Sk 1,8)

Ježíšovo poslání na zemi bylo dokonáno. Bůh měl brzy seslat Ducha svatého. Ten bude různými znameními a zázraky podporovat práci učedníků. Dá jim moc a povede je v misijním úsilí, které zasáhne celou Zemi. Ježíš nemohl zůstat v podobě člověka s učedníky navždy. Důvodem nebylo jen fyzické omezení, které souviselo s jeho vtělením a které by bylo pro celosvětovou misii omezením. Pro seslání Ducha svatého bylo nezbytné, aby Ježíš vystoupil na nebesa a byl oslaven.

Učedníci však těmto skutečnostem až do Ježíšova vzkříšení nerozuměli. Když všechno opustili a rozhodli se ho následovat, věřili, že je politickým vysvoboditelem, který jednoho dne vyžene Římany z jejich země, obnoví vládu Davidovy dynastie a zašlou slávu Izraele. Nic jiného si vlastně ani neuměli představit. A právě nechápavost učedníků byla hlavním problémem závěrečných slov, která Ježíš adresoval svým následovníkům.

Zaslíbení Ducha svatého zaznívá právě v tomto kontextu. První kapitola knihy Skutky apoštolů, kterou tento týden studujeme, zaznamenává nejen Ježíšova poslední slova, ale popisuje i jeho nanebevzetí a způsob, jakým se raná církev připravovala na Letnice.

**Budování společenství**

- Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?

- Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.