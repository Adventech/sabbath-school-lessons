---
title:  Přijde znovu
date:   03/07/2018
---

> <p></p>
> 9Po těch slovech byl před jejich zraky vzat vzhůru a oblak jim ho zastřel. 10A když upřeně hleděli k nebi za ním, jak odchází, hle, stáli vedle nich dva muži v bílém rouchu 11a řekli: „Muži z Galileje, co tu stojíte a hledíte k nebi? Tento Ježíš, který byl od vás vzat do nebe, znovu přijde právě tak, jak jste ho viděli odcházet.“ (Sk 1,9–11)

**Osobní studium**

Jak v úvodním textu popisuje Lukáš Ježíšovo nanebevstoupení? Co je podle tebe na tomto popisu nejdůležitější?

Lukášův popis Ježíšova nanebevstoupení v evangeliu i ve Skutcích je poměrně stručný. Přesto právě Lukáš podává nejpodrobnější zprávu o tom, co se při Ježíšově nanebevstoupení událo. Ježíš byl spolu s učedníky na Olivové hoře. Když jim žehnal, byl „nesen do nebe“ (L 24,51). Jde samozřejmě o popis, který vyjadřuje lidský pohled na nanebevstoupení, ne jeho skutečnou podstatu. Ježíš odcházel ze Země. Jen těžko lze takovou situaci vyjádřit slovy.

Ježíšovo nanebevzetí bylo nadpřirozeným Božím skutkem, jakých je v Bibli zaznamenáno velké množství. Lukáš při popisu události říká (Sk 1,9), že Ježíš „byl vzat vzhůru“ (řecký tvar epérthé je pasivním tvarem slovesa, které znamená „zvednout vzhůru“). V tomto tvaru se sloveso nachází v Novém zákoně pouze jednou. Zato v řeckém překladu Starého zákona (v Septuagintě) je použito několikrát – a vždy popisuje Boží jednání. To naznačuje, že i v tomto případě to byl právě Bůh, kdo vzal Ježíše do nebe. A sám Bůh také vzkřísil Ježíše z mrtvých (Sk 2,24.32; Ř 6,4; 10,9).

Ve Skutcích se nachází informace, že jim Ježíše „vzal oblak z očí“ (Sk 1,9; ČSP). Lukáš také zaznamenává jedinečné setkání, které se odehrálo poté, co se Ježíš ztratil učedníkům z dohledu. Vedle učedníků se objevují dvě postavy v bílém. Jejich popis se shoduje s popisem andělů při jiných událostech, kdy také přicházejí v bílém (zářivém) oděvu (Sk 10,30; J 20,12). Ujišťují učedníky, že se Ježíš vrátí tak, jak ho viděli odcházet (Sk 1,11).

Viditelné Ježíšovo nanebevstoupení se tak stalo zárukou jeho viditelného návratu, při kterém budou hrát oblaka opět svou roli (L 21,27; Zj 1,7). Jeho příchod však bude doprovázen „mocí a velikou slávou“ (L 21,27). Nepůjde o událost, při které bude přítomno jen pár učedníků – „uzří ho každé oko, i ti, kdo ho probodli“ (Zj 1,7). A navíc Ježíš nebude při svém příchodu sám (L 9,26; 2Te 1,7). Sláva Ježíšova návratu bude nesrovnatelná s jeho skromným (z pohledu člověka) nanebevstoupením.

**Aplikace**

`V souvislosti s druhým příchodem Ježíše Krista se vždy znovu objevuje otázka: Jak můžeme prožívat realitu očekávání jeho brzkého příhodu i dnes, v 21. století? Jak by toto očekávání mělo ovlivnit různé oblasti našeho života – priority, rozhodování, vzdělání nebo plány do budoucna?`