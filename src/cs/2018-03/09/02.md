---
title:  Návrat do Lystry
date:   26/08/2018
---

> <p></p>
> 1Tak se Pavel dostal také do Derbe a do Lystry. Tam byl jeden učedník jménem Timoteus; jeho matka byla židovka, která uvěřila v Krista, ale jeho otec byl pohan. 2Bratří v Lystře a v Ikoniu o něm vydávali dobré svědectví, 3a Pavel ho chtěl vzít s sebou. Z ohledu na tamější židy jej dal obřezat: všichni totiž věděli, že jeho otec byl pohan. (Sk 16,1–3)

**Osobní studium**

Lukáš při psaní Skutků vybíral to nejdůležitější. Psal o Derbe a Lystře, o Sýrii a Kilikii se dozvídáme jen to, že Pavel na své cestě posiloval místní sbory (Sk 16,4).

`Přečti si text Skutky 16,1–13. Proč je při zvěstování evangelia důležité postupovat citlivě? Jak se to projevilo ve službě apoštola Pavla a Timotea?`

Přestože Timoteův otec byl pohan, jeho matka Euniké byla židovka, která uvěřila v Krista. Navzdory tomu, že Timoteus nebyl obřezán, znal již od dětství svatá Písma (2Tm 3,15). Z toho můžeme usuzovat, že byl zbožným člověkem. Jako křesťan získal respekt a obdiv místních věřících.

Jelikož Židé odvozují židovské kořeny podle matky, Timoteus byl pokládán za Žida – a to i přesto, že nebyl osmého dne po narození obřezán. Důvodem byl pravděpodobně jeho otec, který jako Řek musel považovat obřízku za barbarský zvyk.

Pavel chtěl, aby byl Timoteus jeho spolupracovníkem, ale protože jako neobřezaný Žid by měl zakázáno vstoupit do židovských synagog, Pavel ho nechal obřezat. Timoteus samozřejmě obřízku podstoupit nemusel. Jejich společná motivace s Pavlem byla tedy výhradně praktická a neměli bychom ji vnímat v protikladu k evangeliu, které Pavel kázal.

Pavel prošel místy, která při své první cestě navštívil, a vydal se směrem na jihozápad, pravděpodobně do Efezu v provincii Malá Asie (Sk 16,6). Duch svatý jim v tom však zabránil. Pak se vydal na sever směrem do Bithynie, ale v tom mu Duch svatý také nějakým způsobem zabránil. Jelikož už procházel přes Mysii, bylo Pavlovou nejlepší možností vydat se na západ do přístavu Troady, odkud se mohl lodí vypravit různými směry.

V nočním vidění však byl Pavel vyzván, aby šel do Makedonie. Pavel a jeho spolupracovníci usoudili, že je Bůh volá, aby kázali evangelium Makedoncům.

**Aplikace**

`Přemýšlej o důvodech, pro které se Timoteus nechal obřezat. Co se z toho můžeš naučit o způsobu chování, se kterým sice nemusíš být zcela ztotožněn nebo jej můžeš považovat za nepotřebné, ale přesto může sloužit vyššímu cíli?`