---
title:  Tesalonika a Beroja
date:   28/08/2018
---

> <p></p>
> 10A hned té noci vypravili bratří Pavla a Silase do Beroje. Když tam přišli, odebrali se do židovské synagógy. 11Židé v Beroji byli přístupnější než v Tesalonice: přijali evangelium s velikou dychtivostí a každý den zkoumali v Písmu, zdali je to tak, jak zvěstuje Pavel. (Sk 17,10.11)

**Osobní studium**

Když soudci propustili Pavla a Silase z vězení – za téměř komických okolností (Sk 16,35–40) – odešli po rozloučení s věřícími z města Filipy. Odtud Pavel a jeho společníci putovali přes důležitá města Amfipolis a Apollonii až do Tesaloniky, hlavního města Makedonie.

`Přečti si text Sk 17,1–9. S jakou reakcí se Pavel v Tesalonice setkal? Pokus se na základě různých situací, do kterých Pavel přicházel, charakterizovat jeho pocity na misijní cestě.`

Vidíme, že v Tesalonice Pavel opět kázal evangelium nejprve v synagoze. Pavlovo poselství přesvědčilo nejen místní Židy, ale i mnohé zbožné Řeky a nemálo vlivných žen. Skutečnost, že se přidali k Pavlovi a Silasovi (Sk 17,4), naznačuje, že vytvořili samostatnou skupinu, která se setkávala mimo synagogu – pravděpodobně v Jasonově domě. Jejich protivníky však ovládla žárlivost, a proto vyprovokovali nepokoje. Jejich záměrem bylo přivést Pavla a Silase před městskou radu a obžalovat je. Protože však misionáře nenašli, zmocnili se Jasona a několika dalších křesťanů, předvedli je před místní autority a obžalovali z ukrývání „buřičů“.

V čem se podle Sk 17,10–15 lišila reakce lidí v Beroji od reakce, se kterou se Pavel setkal v Tesalonice? Jak ty sám reaguješ na nové pohledy a názory v otázce víry a náboženství?

Řecké slovo eugenés (Sk 17,11) přeložené jako „ušlechtilí“ (ČSP) znamená doslova „pocházející z dobré (šlechtické, aristokratické) rodiny“. Obecně tento výraz označuje „spravedlivého“, „čestného“ nebo „otevřeného“ člověka. Židy v Beroji Lukáš chválí nejen proto, že přijali poselství Pavla a Silase, ale i pro jejich ochotu každodenně zkoumat Písma, aby se přesvědčili, zda jsou tvrzení misionářů správná. Emocionální odpověď na evangelium, jíž však chybí rozumové poznání, může být nejen povrchní, ale taková víra má často i krátké trvání.

I v Beroji však musel Pavel brzy skončit svou službu, protože přišli Židé z Tesaloniky a podněcovali a pobuřovali lidi ke stejnému odporu jako v Tesalonice. Vydal se tedy na cestu směrem na jih a doputoval až do Atén.

**Aplikace**

`Kdy jsi naposledy usilovně studoval Písmo, aby ses přesvědčil, „zdali je to tak“ (ať už to bylo cokoliv)?`