---
title:  Pavel v Korintu
date:   30/08/2018
---

> <p></p>
> 8Představený synagógy Krispus a všichni, kteří byli v jeho domě, uvěřili Pánu; také mnozí z Korinťanů, kteří Pavla poslouchali, uvěřili a dali se pokřtít. 9Jedné noci měl Pavel vidění, v němž mu Pán řekl: „Neboj se! Mluv a nemlč, 10protože já jsem s tebou a nikdo ti neublíží. Mnozí v tomto městě patří k mému lidu.“ (Sk 18,8–10)

**Osobní studium**

Ve verších Sk 18,1–11 popisuje Lukáš Pavlovu zkušenost z Korintu, kde zůstal jeden a půl roku. Akvila a Priscilla se stali Pavlovými celoživotními přáteli (Ř 16,3; 2Tm 4,19). Podle vyprávění můžeme usuzovat, že tito manželé byli křesťany již před svým příchodem do Korintu, kam se dostali pravděpodobně během deportace Židů z Říma, kterou nařídil císař Klaudius (Sk 18,2). Římský historik Suetonius (70–130 po Kr.) naznačuje, že deportace se udály na základě nepokojů v židovské komunitě, které byly spojeny s člověkem jménem „Kristus“ (Divus Claudius, 25.4). Příčinou mohlo být i kázání evangelia místními židovskými křesťany. Je možné, že této aktivitě se v Římě věnovali i Akvila s Priscillou. Bez ohledu na společnou víru a společný židovský původ, měl Pavel s novými přáteli společné i stejné řemeslo.

`Jaké výsledky přinesla podle veršů Sk 18,4–17 Pavlova misijní činnost v Korintu?`

Když z Makedonie do Atén dorazili Silas a Timoteus, přinesli i finanční podporu od tamních sborů (2K 11,8.9). To Pavlovi umožnilo zcela se věnovat kázání a učení. Pavel chtěl během své služby žít z vlastních příjmů. Zároveň však učil, aby „ti, kteří zvěstují evangelium, měli z evangelia obživu“ (1K 9,14).

Přestože ze strany židovských představitelů narůstal vůči Pavlovu poselství odpor, uvěřili v Krista nejen zbožní pohané, ale i někteří Židé. Mezi obrácenými byl i představený synagogy Krispus a celá jeho rodina. Uvěřili i mnozí další Korinťané. Situace mezi Židy byla poměrně napjatá (jak ukazuje následující příběh v Sk 18,12–17), a proto zřejmě Pavel plánoval odejít dříve. V nočním vidění mu však Ježíš řekl, aby zůstal v Korintu a pokračoval tam v kázání (Sk 18,9–11).

Později na své cestě zpět do Antiochie vzal s sebou Pavel Akvilu i Priscillu. Nechal je v Efezu, kde strávil několik dní. Během krátkého pobytu v Efezu měl možnost kázat v místní synagoze. Setkal se tam s pozitivním přijetím a Efezanům slíbil, že se později vrátí (Sk 18,18–21). Během jeho následující misijní cesty se Pavel do Efezu opravdu vrátil.

**Aplikace**

`Pavel po odmítnutí jeho poselství v Aténách a po počátečním neúspěchu v Korintu potřeboval povzbuzení. Jak na tebe působí tato povzbuzující slova (Sk 18,9.10)? Čím mohou oslovit i tebe, budeš-li při zvěstování evangelia ve stejné situaci?`