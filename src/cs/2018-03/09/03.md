---
title:  Filipy
date:   27/08/2018
---

> <p></p>
> 16Když jsme šli jednou do modlitebny, potkala nás mladá otrokyně, která měla věšteckého ducha a předpovídáním budoucnosti přinášela svým pánům značný zisk. 17Chodila za Pavlem a za námi a stále volala: „Toto jsou služebníci nejvyššího Boha. Zvěstují vám cestu ke spáse.“ 18A to dělala po mnoho dní. Pavlovi to bylo proti mysli, obrátil se proto na toho ducha a řekl: „Ve jménu Ježíše Krista ti přikazuji, abys z ní vyšel!“ A v tu chvíli ji ten zlý duch opustil. 19Když si její páni uvědomili, že tím přišli o svůj zisk, uchopili Pavla a Silase a vlekli je na náměstí před městskou správu. … 23Když je důkladně zbičovali, zavřeli je do vězení a žalářníkovi poručili, aby je dobře hlídal.

> <p></p>
> 31Oni mu [žalářníkovi] řekli: „Věř v Pána Ježíše, a budeš spasen ty i všichni, kdo jsou v tvém domě.“ 32A začali jemu i všem v jeho domácnosti zvěstovat slovo Boží. 33Ještě v tu noční chvíli se jich ujal, očistil jim rány a hned se dal se všemi svými lidmi pokřtít. 34Pak je zavedl do svého domu, pozval je ke stolu a s celou rodinou se radoval, že uvěřili v Boha. (Sk 16,16–19.23.31–34)

**Osobní studium**

Když se Pavel se svými společníky dostali do Makedonie, doputovali do města Filipy, kde založili první křesťanský sbor v Evropě.

`Přečti si text Sk 16,11–24. Vlastními slovy popiš zkušenost učedníků v městě Filipy. Proč Pavel vyhnal z dívky věšteckého ducha, když ten vlastně „rozhlašoval pravdu“? Co mohl podle tebe Pavel udělat jinak, aby se vyhnul vězení? (Otázka neznamená, že měl něco udělat jinak.)`

Bylo Pavlovým zvykem, že vždy po příchodu na nové místo zavítal v sobotu do místní synagogy, aby mohl přinést svědectví Židům (Sk 13,14.42.44; 17,1.2; 18,4). Ve Filipech se spolu se svými společníky a se ženami, které uctívaly Boha, šli modlit na břeh řeky za město. Z toho nepřímo vyplývá, že ve městě pravděpodobně nebyla synagoga. Důležitá je i ta skutečnost, že Pavel nechodil do židovských synagog v sobotu jen proto, aby tam evangelizoval, ale i proto, že sobota byla dnem, kdy uctíval Boha.

Po přečtení veršů Sk 16,25–34 popiš vlastními slovy, co se událo po uvěznění Pavla a jeho spolupracovníků. Co tě na celém příběhu zaujalo nejvíc?

Odpověď Pavla a Silase na otázku dozorce je plně v souladu s evangeliem, protože spasení můžeme získat pouze na základě víry v Ježíše (Ř 3,28; Ga 2,16). Z příběhu však nemůžeme učinit závěr, že k tomu, aby byli lidé pokřtěni, stačí uvěřit v Ježíše – bez poznání správného učení.

Co víme o žalářníkovi? Byl to Žid nebo židovský proselyta? Potom potřeboval uvěřit v Ježíše jako v Pána a Spasitele. Ale co když to byl pohan, který již uctíval Boha, podobně jako Kornélius (Sk 10,2–4), Lydie (Sk 16,14) a někteří další z knihy Skutků? Co když se předtím zúčastnil některého z Pavlových kázání? Ať už je pravda o něm jakákoliv, stručnost celého příběhu by pro nás neměla být motivací pro rychlé křty.

**Aplikace**

`Přečti si text Sk 16,31–34. Co tyto verše vypovídají o dostatečnosti Ježíšovy oběti pro každého, kdo uvěří? Jak bys někomu vysvětlil svou jistotu spasení?`