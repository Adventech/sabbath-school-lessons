---
title:  Podněty k zamyšlení
date:   31/08/2018
---

„Ti, kdo dnes učí pravdy, které jsou lidem nevhod, se občas mohou setkat se stejně nepřátelským přijetím, s jakým se tehdy při své práci setkali Pavel a jeho pomocníci. Neměli by se nechat odradit ani tehdy, když je budou odmítat lidé, kteří se vydávají za křesťany. Poslové kříže se musí vyzbrojit ostražitostí a modlitbou a ve víře směle kráčet vpřed. Musí vždy pracovat v Ježíšově jménu a vyvyšovat Krista jako prostředníka lidí v nebeské svatyni.“ (AA 230; PNL 133)

„Kéž by ti, kteří jsou v posledních dnech dějin této země prověřováni zvěstovanými pravdami, následovali příkladu obyvatel Beroje a každý den zkoumali Písmo a srovnávali poselství, která jim byla předána, s Božím slovem. Kdyby tomu tak bylo, velký počet lidí by dnes věrně zachovával přikázání Božího zákona. Takových lidí je však ve skutečnosti poměrně málo. … Všichni budou souzeni podle poznání, kterého se jim dostalo. Bůh vysílá své služebníky s poselstvím o spasení a ty, kdo je slyší, bude volat k zodpovědnosti za to, jak s touto zvěstí naložili. Lidé, kteří upřímně hledají pravdu, budou ve světle Božího slova důkladně zkoumat učení, které je jim předkládáno.“ (AA 232; PNL 134.135)

**Otázky k rozhovoru**

`V kontextu závěrečného odstavce studia na pondělí uvažujte společně nad smyslem následujícího citátu: „Principy křesťanského života by měli poznávat všichni, kteří uvěřili pravdě.“ (6T 92)`

`Uvažujte společně nad aplikační otázkou v části na středu. Jak může váš sbor projevit stejné pochopení, jaké prokázal Pavel v souvislosti s kulturními rozdíly a s ochotou oslovit lidi způsobem, který je pro ně vhodný? Jak to můžete udělat tak, abyste neustupovali ze zásad evangelia a z vaší náboženské identity?`

`Přečtěte si verše Sk 17,32–34. Co se můžeme naučit ze tří odlišných reakcí, se kterými se Pavel v Aténách setkal? „(1) Někteří se vysmívali. Pobavilo je zaujetí toho zvláštního Žida. Samozřejmě, vysmívat se lidé mohou téměř všemu, ale to, co se začalo jako komedie, většinou vyústí v tragédii. (2) Někteří své rozhodnutí odložili. V životě člověka je nejnebezpečnější ten den, kdy zjistí, jak snadné je mluvit o zítřku. (3) Někteří uvěřili. Moudrý člověk ví, že jen hlupák odmítne Boží nabídku.“ (Barclay, William: The Acts of the Apostles. Philadelphia: Westminster, 1976, str. 133)`

`Pavel citoval pohanského básníka (Sk 17,28), aby Athéňanům zdůraznil svou myšlenku. Co nás to může naučit o používání různých zdrojů při hlásání evangelia? Jaké nebezpečí se může v takovém přístupu skrývat?`

**Praktický závěr**

- Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství.
- Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.