---
title:  Pavel v Aténách
date:   29/08/2018
---

> <p></p>
> 29Jsme-li tedy Božími dětmi, nemůžeme si myslet, že božstvo se podobá něčemu, co bylo vyrobeno ze zlata, stříbra nebo z kamene lidskou zručností a důmyslem. 30Bůh však prominul lidem dobu, kdy to ještě nemohli pochopit, a nyní zvěstuje všem, ať jsou kdekoliv, aby této neznalosti litovali a obrátili se k němu. 31Neboť ustanovil den, v němž bude spravedlivě soudit celý svět skrze muže, kterého k tomu určil. Všem lidem o tom poskytl důkaz, když jej vzkřísil z mrtvých. (Sk 17,29–31)

**Osobní studium**

Atény, intelektuální centrum starověkého Řecka, si doslova libovaly v různých modlách. Všude byly mramorové sochy různých osob a božstev. Nejvíce jich bylo při vstupech na veřejná náměstí (agory), která byla centrem městského života. Pavel byl natolik rozrušený touto rozšířenou modloslužbou, že změnil svůj zvyk a namísto toho, aby se nejprve věnoval pouze návštěvám synagogy, rozhodl se pro práci „na dvou frontách“. Kromě toho, že každý týden diskutoval se Židy a zbožnými pohany v synagoze, věnoval se každý den na veřejných místech Řekům (Sk 17,15–22).

Jelikož Atéňané byli obecně vždy připraveni dozvědět se něco nového, některé filozofy zaujalo Pavlovo učení. Pozvali proto Pavla, aby přednesl svou řeč na Areopagu, což byla rada aristokratů se zákonodárnou a soudní mocí. Ve své řeči Pavel necitoval z Písma a ani neopakoval, jak Bůh jednal v dějinách židovského národa. Přestože před židovskými posluchači měl takový postup význam (Sk 13,16–41), pohanům by jeho slova nedávala žádný smysl. Namísto toho Pavel představil některé důležité biblické pravdy takovým způsobem, kterému mohli vzdělaní pohané rozumět.

Pokus se vlastními slovy shrnout Pavlova slova na Areopagu (Sk 17,22–31). Co řekl o Bohu a spasení, o dějinách a o podstatě lidské přirozenosti?

Většina Pavlových myšlenek zněla vzdělanému pohanskému obecenstvu absurdně, protože jejich pohled na Boha a náboženství byl velmi deformovaný. Nevíme, jak chtěl Pavel své poselství zakončít, protože ho přerušili ve chvíli, kdy mluvil o Božím soudu a vzkříšeném Ježíši (Sk 17,31). Takové názory byly v rozporu se dvěma pohanskými koncepty: (1) Bůh je bezvýhradně transcendentní (nepostižitelný, přesahuje nás), proto se nezabývá světem a lidskými záležitostmi, a (2) po smrti člověka neexistuje žádné vzkříšení. To nám pomáhá pochopit, proč pohané považovali evangelium za bláznovství (1K 1,23) a proč se v Aténách obrátilo tak málo lidí.

Přesto bylo mezi těmi, kteří v Aténách uvěřili, několik lidí s velkým vlivem v aténské společnosti. Patřil mezi ně i Dionysios, člen Areopagu, a Damaris, která mohla mít důležité postavení, nebo možná byla dokonce také členkou městské rady (Sk 17,34).

**Aplikace**

`Různý postup při kázání evangelia naznačuje, že Pavel si uvědomoval sociální a kulturní rozdíly na jednotlivých místech. Na Areopagu dokonce citoval pohanského básníka (Sk 17,28), aby své poselství zdůraznil. Cosez Pavlovapřístupu můžeš naučitorůznýchzpůsobech, jakými se lidé dají oslovit evangeliem?`