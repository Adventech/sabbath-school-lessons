---
title:  Druhá misijní cesta
date:   25/08/2018
---

### Texty na tento týden
Sk 16,1–40; 17,1–34; 18,1–10

> <p>Základní verš</p>
> „Jedné noci měl Pavel vidění, v němž mu Pán řekl: ‚Neboj se! Mluv a nemlč, protože já jsem s tebou a nikdo ti neublíží. Mnozí v tomto městě patří k mému lidu.‘“ (Sk 18,9.10)

Po návratu do Antiochie se Pavel a Barnabáš věnovali budování tamní církve. Kromě toho také „učili a zvěstovali slovo Páně“ (Sk 15,35). Zdá se, že to bylo naposled, kdy pracovali spolu – předtím, než je rozdělila ostrá výměna názorů. Jejím důvodem byl Barnabášův bratranec Jan Marek (Ko 4,10). Když Pavel vyzval Barnabáše, aby společně navštívili místa, ve kterých kázali během své první cesty, Barnabáš chtěl vzít s sebou i Jana Marka. Pavel byl však proti. Svůj nesouhlas zdůvodňoval předchozím Markovým selháním (Sk 13,13; 15,38). Pavel a Barnabáš se rozešli a dále už ve společné práci nepokračovali. Časem se však ukázalo, že i tento zdánlivý neúspěch Bůh využil. Vznikly totiž dvě dvojice, které mohly zasáhnout mnohem širší oblast, než bylo původně v plánu. Barnabáš s sebou vzal Marka a vrátil se na Kypr, do svého rodiště (Sk 4,36). Pavel si k sobě přizval Silase, který s nimi přišel z Jeruzaléma, a společně se vydali do Sýrie a Kilikie posilovat místní společenství křesťanů. Před svým prvním příchodem do Antiochie pobýval Pavel několik let v Tarsu (Sk 9,30; 11,25.26). Nyní měl možnost znovu navštívit sbory, které tam založil. Ale Boží plán dosahoval mnohem dál, než si Pavel dokázal na začátku představit.

**Budování společenství**

- Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?
- Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.