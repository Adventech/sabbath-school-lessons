---
title:  Letnice (Sk 2)
date:   07/07/2018
---

### Texty na tento týden
Sk 2,1–39

> <p>Základní verš</p>
> „Tohoto Ježíše Bůh vzkřísil a my všichni to můžeme dosvědčit. Byl vyvýšen na pravici Boží a přijal Ducha svatého, kterého Otec slíbil; nyní jej seslal na nás, jak to vidíte a slyšíte.“ (Sk 2,32.33)

Událost sestoupení Ducha svatého se v našem prostředí nazývá buď letnice (podle staroslovanského pojmenování žně – letnica) nebo také Boží hod svatodušní či svatodušní svátky. Asi nejvýstižnější je řecké označení tohoto dne pentékosté (ze slova pentékonta, „padesát“), protože tento svátek se slavil padesátý den po svátku Pesach. Pentékosté je řeckým pojmenováním svátku šavu´ot, který měl několik významů – je to slavnost týdnů (Ex 34,22), svátek prvních snopků (ČEP) neboli prvotin (ČSP; B21 – Nu 28,26) a také připomenutí dne, kdy Hospodin daroval Mojžíšovi Tóru. Tento svátek byl dnem radosti a vděčnosti a Izraelci přinášeli tento den před Hospodina první výsledky pšeničné žně (Ex 34,22).

Později se tento svátek stal vhodným symbolem pro první duchovní „žeň“ v křesťanské církvi, poté co byl více než kdykoliv předtím vylit Duch svatý. V ten den bylo pokřtěno tři tisíce lidí (Sk 2,41). Tato událost následovala po Ježíšově nanebevstoupení a oslavení v nebesích. Vylití Ducha bylo náhlou, nadpřirozenou událostí, která změnila apoštoly z prostých a nesmělých Galilejců v odvážné a přesvědčivé muže, kteří měli zanedlouho změnit svět.

Letnice jsou také často označovány jako „den narození církve“. Kristovi následovníci (nejprve Židé a později i pohané) byli uznáni jako nové Boží společenství na zemi. Tento týden se budeme věnovat podrobněji události oněch Letnic a jejich významu pro Ježíšovy následovníky i pro celý svět.

**Budování společenství**

- Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?

- Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.