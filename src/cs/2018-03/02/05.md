---
title:  Ježíšovo vyvýšení
date:   11/07/2018
---

> <p></p>
> 33Byl vyvýšen na pravici Boží a přijal Ducha svatého, kterého Otec slíbil; nyní jej seslal na nás, jak to vidíte a slyšíte. 34David nevstoupil na nebe, ale sám říká: „Řekl Hospodin mému Pánu: Usedni po mé pravici, 35dokud ti nepoložím nepřátele pod nohy.“ 36Ať tedy všechen Izrael s jistotou ví, že toho Ježíše, kterého vy jste ukřižovali, učinil Bůh Pánem a Mesiášem. (Sk 2,33–36)

**Osobní studium**

Petr ve své řeči nejprve vysvětlil, že seslání Ducha je naplněním starozákonního proroctví. Pak zdůraznil význam Ježíšova vzkříšení. Nyní se dostává k další části, ve které hovoří o Ježíšově vyvýšení.

Jak rozumíš úvodnímu textu, že Ježíš byl „vyvýšen“? Proč Petr zdůrazňuje, že Ježíš je „Pánem a Mesiášem“? Jak to všechno souvisí se sesláním Ducha svatého učedníkům?

Místo po Boží pravici je symbolem autority a moci (Ž 110,1–3). Petr na základě Písma ukazuje, že Ježíšovo vyvýšení v nebesích mu dalo možnost seslat Ducha svatého na své učedníky. Vyvýšení nedalo Ježíši postavení, které by neměl již dříve (J 1,1–3; 17,5). Toto vyvýšení vyjadřuje před celým vesmírem Otcovo nejvyšší uznání, že Ježíš je skutečným Pánem a Mesiášem (Sk 2,36).

Tato událost nás přivádí k jednomu z nejdůležitějších témat Písma – k vesmírnému sporu mezi dobrem a zlem. Duch svatý nemohl sestoupit v plnosti, dokud Ježíš nebyl oslaven (J 7,39). Až Ježíšova oběť na kříži a jeho vyvýšení a oslavení Otcem otevřelo cestu pro seslání Ducha (J 17,4.5). Jak tomu rozumět? Ježíšovo vyvýšení znamenalo Boží přijetí toho, co Ježíš na kříži vykonal – včetně porážky knížete zla, který si uzurpoval vládu nad tímto světem (J 12,31).

Proniknutí hříchu na tento svět vrhlo na Boha stín nedůvěry a podezření. Ježíšova smrt byla nezbytná nejen pro záchranu lidí, ale i pro obhájení Boha a jako důkaz, že satan je podvodník a lhář. Ježíš svou službou na zemi začal novou etapu záchrany lidí (L 4,18–21). Když vyháněl démony nebo odpouštěl hříchy, vysvobozoval vlastně satanovy vězně. Právě kříž dal Ježíši pravomoc k takovému jednání. A tak když Kristovo sebeobětování přijala nebesa – tedy když byl Kristus oslaven – satan dostal rozhodující a zdrcující úder. Na zemi sestoupil Duch svatý, který měl lidi připravit na Kristův příchod.

**Aplikace**

`Otec vyvýšil a oslavil toho, jehož lidé odmítli, vyloučili ze svého středu a ukřižovali. Proč si musíme dát velký pozor, abychom neodsuzovali a neponižovali nikoho, kdo není podle našich představ, kdo nemá „vzhled ani důstojnost. Viděli jsme ho, ale byl tak nevzhledný, že jsme po něm nedychtili“ (Iz 53,2)?`