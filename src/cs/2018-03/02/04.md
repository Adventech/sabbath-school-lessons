---
title:  Petrovo kázání
date:   10/07/2018
---

> <p></p>
> 17„A stane se v posledních dnech, praví Bůh, sešlu svého Ducha na všechny lidi, synové vaši a vaše dcery budou mluvit v prorockém vytržení, vaši mládenci budou mít vidění a vaši starci budou mít sny.“ … 22Muži izraelští, slyšte tato slova: Ježíše Nazaretského Bůh potvrdil před vašimi zraky mocnými činy, divy a znameními, která mezi vámi skrze něho činil, jak sami víte. 23Bůh předem rozhodl, aby byl vydán, a vy jste ho rukou bezbožných přibili na kříž a zabili. 24Ale Bůh ho vzkřísil; vytrhl jej z bolestí smrti, a smrt ho nemohla udržet ve své moci. (Sk 2,17.22–24)

**Osobní studium**

Obvinění z opilosti dalo Petrovi příležitost vysvětlit, co se děje. Ve své řeči apoštol nejprve poukázal na Písmo (Sk 2,16–21), jehož prostřednictvím vysvětlil vylití Ducha svatého jako naplnění proroctví.

`Porovnej texty Sk 2,17 a Jl 3,1. Jak podle tebe Petr rozuměl době naplnění Jóelova proroctví?`

Jóelovo proroctví bylo o budoucí době spasení (Jl 3,5), kterou měla charakterizovat nejen různá znamení v přírodě, ale i bohaté vylití Ducha (Jl 3,1–4). Výkladem letničních událostí ve světle těchto proroctví se Petr snažil zdůraznit dějinnou důležitost toho, co se právě odehrávalo. Petr však při odvolávání se na text proroka Jóela udělal jeden důležitý posun. Zatímco Jóel začíná tuto pasáž slovem „potom“ (Jl 3,1), které poukazuje na události v budoucnosti, Petr uvedený citát uvádí slovy: „Stane se v posledních dnech…“ (Sk 2,17). Zdůrazňuje tím, že právě začalo závěrečné dějství velkého příběhu spasení. Nejde samozřejmě o úplný popis událostí posledních dnů, ale o důkaz obrovské naléhavosti, kterou raná církev rozpoznala. A přestože apoštolové nevěděli, kdy přijde konec, byli přesvědčeni, že to nebude trvat dlouho.

`Přečti si verše Sk 2,22–32. Proč je pro Petra nejdůležitějším poselstvím právě Ježíšovo vzkříšení?`

Po zdůraznění prorockého významu Letnic se Petr zaměřil na nedávné události Ježíšova života – jeho smrt a vzkříšení. Nejvíce vyzdvihl právě vzkříšení, které je v celém evangelijním příběhu rozhodující skutečností. Petr považoval vzkříšení za úplné a definitivní obhájení Ježíše a potvrzení jeho identity (Sk 2,22.27). I z Písma citoval text, který měl co nejvíce zdůraznit význam Ježíšova vzkříšení (Ž 16,8–11).

Ježíš byl Mesiáš, a proto nad ním smrt nemohla mít moc. Pro Petra a pro všechny novozákonní pisatele se Ježíšovo vzkříšení stalo mocným důkazem nejen Ježíšova mesiášství, ale také pravdivosti křesťanského poselství o záchraně.

**Aplikace**

`Na tomto světě panuje smrt, která se dotýká nejen každého z nás osobně, ale také našich blízkých. Jak a proč může být pro nás Kristovo vzkříšení povzbuzením?`