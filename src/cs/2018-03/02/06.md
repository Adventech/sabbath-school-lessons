---
title:  První ovoce
date:   12/07/2018
---

> <p></p>
> 36„Ať tedy všechen Izrael s jistotou ví, že toho Ježíše, kterého vy jste ukřižovali, učinil Bůh Pánem a Mesiášem.“ 37Když to slyšeli, byli zasaženi v srdci a řekli Petrovi i ostatním apoštolům: „Co máme dělat, bratří?“ 38Petr jim odpověděl: „Obraťte se a každý z vás ať přijme křest ve jménu Ježíše Krista na odpuštění svých hříchů, a dostanete dar Ducha svatého. 39Neboť to zaslíbení platí vám a vašim dětem i všem daleko široko, které si povolá Pán, náš Bůh.“ (Sk 2,36–39)

**Osobní studium**

Petrova slova zasáhla jeho posluchače přímo do srdce. Někteří z nich mohli být mezi těmi, kteří se před několika týdny dožadovali Ježíšova ukřižování (L 23,13–25). Nyní však byli přesvědčeni, že Ježíš z Nazareta byl opravdu Bohem povolaným Mesiášem. Proto žalostně volali: „Co máme dělat?“ (Sk 2,37)

Na základě úvodních veršů se pokus o vlastní definici pokání a křtu. Jak rozumíš podstatě příslibu daru Ducha svatého, o němž mluví Petr? Jak se takový dar může projevit ve tvém životě?

Pokání znamená radikální změnu životního nasměrování – odvrácení se od hříchu (Sk 3,19; 26,20). Nejde tedy jen o lítost nebo výčitky svědomí. Skutečné pokání (podobně jako víra) je darem od Boha. Podobně jako všechny ostatní dary jej můžeme přijmout nebo odmítnout (Sk 5,31–33; 26,19–21; Ř 2,4).

Už od působení Jana Křtitele bylo pokání spojené s křtem (Mk 1,4). Křest se stal zjevným vyjádřením pokání. Je to obřad, který symbolizuje „smytí hříchů“ a „koupel znovuzrození“ (Sk 2,38; 22,16; ČSP; Tt 3,5–7; ČSP).

Lidé dostali během Letnic nejen nabídku odpuštění hříchů, ale i možnost přijmout plnost Ducha svatého pro osobní růst, pro službu v církvi, a především pro šíření evangelia. Právě to bylo pravděpodobně největším požehnáním, protože hlavním důvodem existence církve je oznamování dobré zprávy o Bohu (1Pt 2,9). Toto „zvěstování“ se samozřejmě neděje pouze formou kázání, ale také prostřednictvím různých jiných darů služby (Ef 4,11–13). Od Letnic mohli učedníci prožívat jistotu spasení a žít v moci Ducha, který jim dával schopnosti konat svěřené dílo.

**Aplikace**

`Proč je vědomí „odpuštění svých hříchů“ tak důležité pro každého, kdo chce hlásat evangelium? Co by zůstalo z dobré zprávy, kdyby právě odpuštění hříchů nebylo jeho součástí?`