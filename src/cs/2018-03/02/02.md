---
title:  Sestoupení Ducha svatého
date:   08/07/2018
---

> <p></p>
> 1Když nastal den Letnic, byli všichni shromážděni na jednom místě. 2Náhle se strhl hukot z nebe, jako když se žene prudký vichr, a naplnil celý dům, kde byli. 3A ukázaly se jim jakoby ohnivé jazyky, rozdělily se a na každém z nich spočinul jeden; 4všichni byli naplněni Duchem svatým a začali ve vytržení mluvit jinými jazyky, jak jim Duch dával promlouvat. (Sk 2,1–4)

**Osobní studium**

Učedníci poslechli Ježíšův příkaz a v Jeruzalémě čekali na zaslíbeného Ducha. Jejich očekávání nebylo pasivní – vroucně se modlili, činili upřímné pokání a z celého srdce oslavovali Boha. Když po deseti dnech nadešel onen očekávaný okamžik, „byli všichni shromážděni na jednom místě“ (Sk 2,1) – pravděpodobně šlo o stejnou místnost, o níž se mluví ve Skutcích 1. kapitole. Brzy se však ocitli na veřejnosti, kam se seběhlo mnoho lidí (Sk 2, 6–13).

`Proč se podle tebe sestoupení Ducha spojuje s takovými dramatickými projevy, jaké popisují úvodní verše?`

Události, které se v horní místnosti odehrály, byly nesmírně bouřlivé – nejprve nečekaný hukot podobný vichřici, který zaplnil celou místnost, a potom cosi, co vypadalo jako plameny ohně na hlavách přítomných.

V Písmu se vítr a oheň často spojují s teofánií, tedy s Božím zjevením (např. Ex 3,2; 19,18; Dt 4,15). Vítr a oheň představují v Bibli i Božího Ducha a jeho působení (J 3,8; Mt 3,11). Ať už byl v případě Letnic přesný smysl zmíněných úkazů jakýkoliv, provázely a hlásaly jedinečnou chvíli v dějinách spásy – zaslíbené vylití Ducha svatého.

Boží Duch působil na světě nepřetržitě. „V době patriarchů se působení Ducha svatého často projevovalo pozoruhodným způsobem, nikdy však ve své plnosti. Učedníci poslechli svého Spasitele a nyní pokorně prosili o tento dar. Ježíš podpořil jejich modlitby svou přímluvou v nebi. Požadoval dar Ducha, aby ho mohl vylít na svůj lid.“ (AA 37; PNL 23)

Jan Křtitel předpověděl, že Mesiáš bude křtít Duchem svatým (L 3,16; porovnej se Sk 11,16). Sám Ježíš mluvil opakovaně o daru Ducha (L 24,49; Sk 1,8). Seslání Ducha svatého se stalo prvním důkazem toho, že Ježíš i po svém nanebevstoupení pracuje v nebesích – v Otcově blízkosti – v náš prospěch (J 14,16.26; 15,26). O Letnicích se naplnil slib, který Ježíš dal svým učedníkům.

Ačkoli křest Duchem během Letnic byl jedinečnou událostí spojenou s Ježíšovým vítězstvím na kříži a jeho oslavením v nebesích, naplnění Duchem svatým je zkušenost, kterou mohou (a mají) prožívat křesťané ve svých životech (Sk 4,8.31; 11,24; 13,9.52; Ef 5,19).

**Aplikace**

`Jak můžeš zjistit, že Duch svatý působí ve tvém životě? Jak se dá zjistit, zda působí v životě lidí, kteří jsou kolem tebe? Proč je problematické posuzovat, zda (a jak moc) koná Duch svatý své dílo v životě jiného člověka?`