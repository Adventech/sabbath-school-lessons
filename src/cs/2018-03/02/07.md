---
title:  Podněty k zamyšlení
date:   13/07/2018
---

Vylití Ducha o Letnicích odkrylo velmi důležitou pravdu o tom, co se událo v nebesích a jak Bůh Otec přijal Kristovu oběť za hříchy celého světa. Sestoupení Ducha svatého ukázalo i to, že v nebesích začala Kristova služba pro naši záchranu, která vychází z jeho oběti. Tyto ohromující události jsou dalším zjevením nádherné pravdy, že nebesa a země jsou spojeny takovým způsobem, který se nyní vymyká našemu chápání.

„Kristovo nanebevstoupení bylo znamením toho, že jeho následovníci dostanou slíbené požehnání. Měli na ně vyčkat, než se pustí do svého díla. Když Kristus vstoupil do nebeských bran, byl za chvalozpěvu andělů uveden na trůn. Ihned po skončení tohoto obřadu sestoupil na učedníky v bohatých proudech Duch svatý. Takto byl Kristus skutečně oslaven slávou, kterou měl u Otce již od věčnosti. Vylitím Ducha svatého o letnicích nebe oznámilo, že Kristus se ujal svého úřadu. Jak zaslíbil, seslal svým následovníkům Ducha svatého z nebe na znamení toho, že jako kněz a král převzal veškerou moc na nebi i na zemi a že byl pomazán, aby vládl nad svým lidem.“ (AA 38.39; PNL 23.24)

**Otázky k rozhovoru**

`Co dnes může církev očekávat díky Letnicím, které se uskutečnily před dvěma tisíci lety? Co se může opakovat i dnes, a co ne?`

`Uvažujte nad skutečností, že Petr udělal centrem svého kázání během Letnic právě Ježíšovo vzkříšení. Vzkříšení bylo udivující i proto, že ať už byla očekávání Mesiáše v té době jakákoliv, nikdo nebyl připraven na to, že Mesiáš bude vzkříšen z mrtvých – ani ti, co ho očekávali nejhorlivěji. Co se z toho můžeme naučit o důležitosti poznání učení Písma, ať již jsou současné názory na studium Bible jakékoliv?`

`Ve verši Sk 2,28 se mluví o důležitosti křtu. Jak to bude s těmi, kteří sice uvěřili v Krista, ale nebyli pokřtěni? Zdůvodněte svou odpověď.`

**Praktický závěr**

- Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.

- Modlete se spolu za ty, kteří z nějakého důvodu přestávají či již přestali navštěvovat vaše společenství.

- Jak jim můžete dát najevo, že je máte stále rádi?

- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.