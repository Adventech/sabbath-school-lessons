---
title:  Dar jazyků
date:   09/07/2018
---

> <p></p>
> 4Všichni byli naplněni Duchem svatým a začali ve vytržení mluvit jinými jazyky, jak jim Duch dával promlouvat. 5V Jeruzalémě byli zbožní židé ze všech národů na světě, 6a když se ozval ten zvuk, sešlo se jich mnoho a užasli, protože každý z nich je slyšel mluvit svou vlastní řečí. 7Byli ohromeni a divili se: „Což nejsou všichni, kteří tu mluví, z Galileje? 8Jak to, že je slyšíme každý ve své rodné řeči. … 11židé i obrácení pohané, Kréťané i Arabové; všichni je slyšíme mluvit v našich jazycích o velikých skutcích Božích!“ 12Žasli a v rozpacích říkali jeden druhému: „Co to má znamenat?“ (Sk 2,4–8.11.12)

**Osobní studium**

Ve Skutcích 2,4 se mluví o tom, že dar Ducha se projevil mluvením jazyky (Sk 10,45.46; ČSP; 19,6; ČSP). To však zdaleka nebylo jedinou manifestací působení Ducha svatého. Mezi další projevy patřilo předpovídání budoucnosti (Sk 11,28), vidění (Sk 7,55), inspirované kázání (Sk 2,11; 28,25,26), uzdravování (Sk 3,6.12; 5,12.16) a další obdarování pro různé typy služby (Sk 6,3.5).

Dar jazyků se během Letnic neprojevil proto, že by šlo o typický nebo nejdůležitější důkaz vylití Ducha. Dar jazyků se na začátku projevil proto, aby pomohl rozběhnout světovou misii církve. Jinými slovy, pověření, které dal Ježíš učedníkům (Sk 1,8), si vyžádalo mimo jiné i dar mluvení různými jazyky. Pokud se mělo apoštolům podařit překročit kulturní hranice a přinést evangelium i do nejvzdálenějších koutů světa, pak potřebovali mít schopnost promluvit k různým lidem jejich jazykem.

`Přečti si znovu text Sk 2,5–12. Jakými dary vybavil Duch svatý vaše sborové společenství (nebo tebe osobně), abyste mohli oslovit evangeliem lidi ve vašem okolí?`

Odhady říkají, že na světě mohlo žít v prvním století osm až deset milionů Židů. Více než polovina z nich žila mimo Judsko. Mnozí z těch, kteří byli na svátky v Jeruzalémě, pocházeli z cizích zemí a neovládali aramejštinu, tedy jazyk, kterým v té době mluvili Židé v Judsku.

Není pochyb o tom, že o Letnicích tvořili většinu obrácených Židé z různých zemí, kteří mohli nyní slyšet evangelium ve svém rodném jazyce. I kdyby aramejštinu ovládali, přece jen je musela silně zasáhnout skutečnost, že někdo v Jeruzalémě mluví jazykem země, odkud pocházeli. Skutečnost, že apoštolové mluvili tehdy obvyklými cizími jazyky, a ne nějakými extaktickými jazyky, je zřejmá z výrazu dialektos (Sk 2,6.8). Tento termín označuje jazyk určitého národa nebo oblasti (viz např. Sk 21,40; 22,2; 26,14). Apoštolové tedy mluvili jazyky Židů z různých částí světa. Zázrak spočíval v tom, že prostí Galilejci najednou začali mluvit cizími jazyky, které ještě před několika hodinami neovládali. Pro místní Židy, kteří tyto události pozorovali, ale cizí jazyky neznali, byla jediným možným vysvětlením skutečnost, že apoštolové jsou opilí a vydávají zvuky, které nedávají žádný smysl (Sk 2,13).

**Aplikace**

`Přestože se před očima přítomných lidí uskutečňovalo zjevení Boží moci, někteří to považovali jen za projev opilosti. Jak se dá vyhnout podobným předsudkům, špatným úsudkům a duchovní zaslepenosti?`