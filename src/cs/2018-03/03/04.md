---
title:  Růst nepřátelství
date:   17/07/2018
---

> <p></p>
> 9Když nás dnes vyšetřujete pro dobrodiní, které jsme prokázali nemocnému člověku, a ptáte se, kdo ho uzdravil, 10vězte vy všichni i celý izraelský národ: Stalo se to ve jménu Ježíše Krista Nazaretského, kterého vy jste ukřižovali, ale Bůh ho vzkřísil z mrtvých. Mocí jeho jména stojí tento člověk před vámi zdráv. 11Ježíš je ten kámen, který jste vy stavitelé odmítli, ale on se stal kamenem úhelným. 12V nikom jiném není spásy; není pod nebem jiného jména, zjeveného lidem, jímž bychom mohli být spaseni. (Sk 4,9–12)

**Osobní studium**

Netrvalo dlouho a u některých náboženských představitelů v Jeruzalémě vzbudil růst církve nevoli a nepřátelství. Hlavní odpovědnost za chrám v Jeruzalémě měl velekněz a jeho spolupracovníci, z nichž většina patřila do skupiny saduceů. Velekněz předsedal i židovské veleradě – sanhedrinu, kde měli většinu právě saduceové. Jelikož saduceové nevěřili ve vzkříšení, nesmírně je znepokojovalo Petrovo a Janovo učení o tom, že Ježíš vstal z mrtvých. Chrámová stráž je proto zatkla a posadila na noc do vazby. Následující den měli být předvedeni před veleradu (Sk 4,1–7).

`Přečti si Sk 4,1–18. Jak rozumíš Petrově odpovědi na otázku: „Jakou mocí a v jakém jménu jste to učinili?“ Proč je otázka autority (neboť o ni tu jde) v náboženském životě tak důležitá? V čem a proč se podle tebe členové velerady cítili ohroženi?`

Zpochybnění autority, které vznesli židovští náboženští představitelé, naznačuje obavu o vlastní moc. Petr prohlásil nejen to, že zázrak uzdravení provedli v Ježíšově jménu, ale přidal i myšlenku, že jen Ježíš je zdrojem spásy. Apoštolové sice stáli před nejvyššími židovskými představiteli, ale uvědomovali si, že jsou ve službě mnohem vyšší autority. Petr a Jan byli obyčejní, nestudovaní rybáři z Galileje, proto jejich překvapivá odvaha a výřečnost bila do očí. A přestože si to náboženští vůdcové neuvědomovali, apoštolové byli naplněni Duchem svatým – přesně jak to Ježíš předpověděl (Mt 10,16–20).

Jelikož i uzdravený muž byl přítomen při výslechu apoštolů, zázrak uzdravení nemohl nikdo zpochybnit. Představitelé velerady však apoštolům přikázali, aby o Ježíši přestali mluvit a učit. Poselství o Ježíši se totiž báli stejně jako rostoucí oblíbenosti nového hnutí. Neschopnost a neochota náležitě posoudit všechny důkazy a svědectví dovedla představitele velerady k tomu, že je při rozhodování ovládly předsudky a snaha o vlastní ochranu.

Petrova a Janova závěrečná slova patří mezi skutečné drahokamy knihy Skutky: „Ale Petr a Jan jim odpověděli: ‚Posuďte sami, zda je před Bohem správné, abychom poslouchali vás, a ne jeho. Neboť o tom, co jsme viděli a slyšeli, nemůžeme mlčet.’“ (Sk 4,19.20)

**Aplikace**

`Proč je touha po moci nebezpečná – ať už uvažujeme o jakékoliv úrovni nebo o jakémkoli kontextu? Proč se právě v duchovním životě otázka autority tak často zneužívá? Jak je možné zabránit, abychom podlehli vábení moci?`