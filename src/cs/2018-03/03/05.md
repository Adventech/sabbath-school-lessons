---
title:  Barnabáš versus Ananiáš a Safira
date:   18/07/2018
---

> <p></p>
> 34Nikdo mezi nimi netrpěl nouzi, neboť ti, kteří měli pole nebo domy, prodávali je a peníze, které utržili, 35skládali apoštolům k nohám. Z toho se rozdávalo každému, jak potřeboval. 36Také Josef, kterého apoštolové nazvali Barnabáš – to znamená „Syn útěchy“ – levita původem z Kypru, 37měl pole, prodal je, peníze přinesl a položil před apoštoly. (Sk 4,34–37)

> <p></p>
> 3Ale Petr mu řekl: „Ananiáši, proč satan ovládl tvé srdce, že jsi lhal Duchu svatému a dal stranou část peněz za to pole? 4Bylo tvé a mohl sis je přece ponechat; a když jsi je prodal, mohl jsi s penězi naložit podle svého. Jak ses mohl odhodlat k tomuto činu? Nelhal jsi lidem, ale Bohu!“ 5Když to Ananiáš uslyšel, skácel se a byl mrtev; a na všechny, kteří to slyšeli, padla velká bázeň. (Sk 5,3–5)

**Osobní studium**

Raná církev nebyla charakteristická jen misií či nadpřirozenými projevy Ducha svatého. Jedním z výrazných znaků bylo vytváření jakýchsi společných fondů nebo zásob, z nichž měli pak užitek všichni členové církve. Nešlo o povinnost ani o formální podmínku členství. Přesto nacházíme několik příkladů velkorysé štědrosti, které inspirovaly celé společenství. Jedním z takových lidí byl i Barnabáš (Sk 4,36.37), kterému patří významné místo i v dalším formování církve a naplňování jejího poslání.

Písmo však přináší i negativní příklady, které ohrožovaly jednotu církve zevnitř – a to právě tehdy, když se objevily první útoky zvenčí.

`Přečti si text Skutky 5,1–11. Proč bylo podle tebe jednání Ananiáše a Safiry nebezpečné? Považuješ trest, který je stihl, za přiměřený? Vysvětli svou odpověď.`

Přestože Lukáš nepřináší všechny detaily, je zřejmé, že základní chybou Ananiáše a Safiry nebylo rozhodnutí nechat si část utržených peněz, které byly vlastně jejich. Hříchem byla snaha oklamat, podvést celé společenství. Z jejich strany nešlo o okamžitý nápad nebo spontánní čin. Jejich jednání bylo plánováno a šlo o jasnou snahu „pokoušet Ducha Páně“ (Sk 5,9). Nebylo jejich povinností prodat svůj majetek a všechny peníze předat apoštolům (církvi). Měli právo si z utržených peněz nechat jakoukoli částku. Kdyby se tak rozhodli, mohli si uschovat část peněz na jiné výdaje nebo prostě „na horší časy“. Je však pravděpodobné, že se svým jednáním snažili mezi ostatními věřícími získat vliv nebo obdiv za svou obdivuhodnou štědrost.

Právě tato poslední možnost (získat vliv a obdiv) nám může pomoci pochopit, proč je Bůh potrestal tak tvrdě. Společný život církve vycházel z přesvědčení, že se Ježíš brzy vrátí. Skutek, kterého se Ananiáš a Safira dopustili hned v počátcích církve, mohl znevážit důležitost věrnosti Bohu. Byl by to špatný příklad pro ostatní věřící. Snad jen pro stručnost příběhu se z Písma nedozvídáme o žádné příležitosti k pokání, jak to bylo například v případě Safiry (Sk 5,8).

Skutek Ananiáše a Safiry (i jeho příprava) byl hříchem. Hřích je v Božích očích velmi vážnou záležitostí (Ez 18,20; Ř 6,23) – i přesto, že ho Bůh netrestá vždy okamžitě. Bůh často trest odkládá, je trpělivý a shovívavý. To by mělo být pro nás neustálou připomínkou nesmírné Boží trpělivosti (2Pt 3,9).

**Aplikace**

`Proč bychom měli být opatrní a nepokoušet Boží milost, jako tomu bylo v případě Ananiáše a Safiry?`