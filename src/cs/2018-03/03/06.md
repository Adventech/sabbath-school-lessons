---
title:  Další zatčení
date:   19/07/2018
---

> <p></p>
> 34Tu vstal ve veleradě farizeus jménem Gamaliel, učitel zákona, kterého si vážil všechen lid; poručil, aby je na chvíli vyvedli ven, 35a řekl: „Dobře si rozmyslete, Izraelci, co s těmi lidmi chcete udělat. 36Před nedávnem povstal Theudas a tvrdil, že je Vyvolený; přidalo se k němu asi čtyři sta mužů. Když byl zabit, byli všichni jeho stoupenci rozprášeni a nakonec z toho nebylo nic. 37Po něm povstal ve dnech soupisu Judas Galilejský a strhl za sebou lid; také on zahynul a jeho stoupenci byli rozehnáni. 38Proto vám teď radím: Nechte tyto lidi a propusťte je. Pochází-li tento záměr a toto dílo z lidí, rozpadne se samo; 39pochází-li z Boha, nebudete moci ty lidi vyhubit – nechcete přece bojovat proti Bohu.“ Dali mu za pravdu. (Sk 5,34–39)

**Osobní studium**

Tak jako se mohlo prostřednictvím apoštolů projevit Boží odsouzení hříchu – jako v případě Ananiáše a Safiry, mohla se skrze jejich činnost ukázat i Boží milost vůči hříšníkům. Jejich mocná služba uzdravování (Sk 5,12–16) byla přesvědčivým důkazem, že jejich prostřednictvím jedná Boží Duch. Pozoruhodná byla víra lidí v to, že k uzdravení stačí i dotyk Petrova stínu. Paralelu můžeme vidět v evangeliích u ženy, která uvěřila, že ji uzdraví dotyk lemu Ježíšových šatů (L 8,43.44). Lukáš ve Skutcích neříká, že by Petrův stín měl uzdravující moc, ale že tomu lidé věřili. A přestože šlo o pověru, Bůh i tak uděloval svou milost.

Čím více však byli apoštolové naplněni Duchem svatým a čím více zázraků a znamení se dělo, tím více byli náboženští vůdcové naplněni závistí. To je vedlo k dalšímu zatčení apoštolů (Sk 5,17.18). Když se jim však díky Božímu andělu podařilo z vězení zázračně uniknout (Sk 5,19–24), Petr přednesl velmi mocnou obhajobu, v níž prohlásil: „Boha je třeba poslouchat, ne lidi.“ (Sk 5,29) Teprve tehdy začali někteří z vůdců národa připouštět možnost, že může jít o nadpřirozené působení.

`Přečti si znovu úvodní verše. Jaké vlastnosti měl podle tebe Gamaliel? Proč byl jeho postoj důležitý? Řekli jsme už, že ve veleradě měli většinu saduceové. Kromě nich zde měla svůj vliv i malá skupina farizeů. Gamaliel byl farizeus a učitel zákona. Židé si ho natolik vážili, že se stal známým jako „Rabban“ („náš učitel“), na rozdíl od jednoduchého „Rabbi“ ( „můj učitel“). Saul (později apoštol Pavel) byl jedním z jeho učedníků (Sk 22,3).`

Gamaliel ve své řeči veleradě připomněl dva vzbouřence z nedávné historie, kteří také k sobě přitáhli mnoho lidí a způsobili nepokoje. Když však byli tito vůdci zabiti, jejich následovníci se rozprchli. Na základě těchto příkladů přišel s myšlenkou, že pokud má hnutí Kristových následovníků lidský původ, brzy se samo rozpadne. Pokud by však šlo o hnutí vedené Bohem – jak to tvrdili apoštolové – pak by nebylo moudré stavět se proti němu. Apoštoly proto dali zbičovat, zakázali jim mluvit o Ježíši a propustili je.

**Aplikace**

`Co se můžeš na příkladu Gamalielova jednání naučit o důležitosti a potřebě dobré rady? Jak se můžeš naučit být otevřenější radám, i když v nich může zaznít i to, co zrovna nechceš slyšet?`