---
title:  Učení a společenství
date:   15/07/2018
---

> <p></p>
> 44Všichni, kteří uvěřili, byli pospolu a měli všechno společné. 45Prodávali svůj majetek a rozdělovali všem podle toho, jak kdo potřeboval. (Sk 2,44.45)

> <p></p>
> 32Všichni, kdo uvěřili, byli jedné mysli a jednoho srdce a nikdo neříkal o ničem, co měl, že je to jeho vlastní, nýbrž měli všechno společné. … 34Nikdo mezi nimi netrpěl nouzi, neboť ti, kteří měli pole nebo domy, prodávali je a peníze, které utržili, 35skládali apoštolům k nohám. Z toho se rozdávalo každému, jak potřeboval. (Sk 4,32.34.35)

**Osobní studium**

Poté, co Lukáš popsal události spojené se sesláním Ducha svatého o Letnicích, soustředil se ve svém vyprávění na charakteristiku života církve v Jeruzalémě: „Vytrvale poslouchali učení apoštolů, byli spolu, lámali chléb a modlili se.“ (Sk 2,42) Zdá se, že tyto čtyři činnosti se dají rozdělit na učení a společenství. Podle verše Sk 2,46 se učení uskutečňovalo především v chrámu a vzájemné společenství hlavně v soukromých domech.

Chrámové nádvoří bylo obklopeno krytým sloupovím, v jehož prostorách se často odehrávalo rabínské vyučování. Věřící křesťané se věnovali tomu, co učili apoštolové. To naznačuje, že dar Ducha je nevedl jen k jakémusi nekonkrétnímu rozjímání, ale k intenzivnímu studiu pod vedením apoštolů. Věrohodnost učení apoštolů dokazovaly zázraky a znamení, které se skrze ně staly (Sk 2,43).

Duchovní společenství bylo dalším rozlišovacím znakem zbožnosti raného křesťanství. Věřící prožívali společný čas nejen v chrámu, ale i ve svých domovech, kde společně jedli, slavili Večeři Páně a modlili se (Sk 2,42.46). I prostřednictvím každodenního společenství a oslavy Boha křesťané vyjadřovali svou naději v brzký Ježíšův návrat, který měl nejen ustanovit slíbené Boží království, ale také obnovit Ježíšovo společenství s učedníky (Mt 26,29).

Setkávání v domech učedníků hrálo v životě rané církve klíčovou roli. A přestože se věřící nadále účastnili obřadů v chrámu (Sk 3,1) a soboty podle všeho trávili v synagogách se svými židovskými spoluvěřícími (Jk 2,2), vše podstatné, co budovalo jejich křesťanský život, se odehrávalo v domovech.

Co tvořilo podle úvodních veršů podstatu společného prožívání víry prvních křesťanů? V čem spočívá podobnost a v čem jsou rozdíly při porovnání s prožíváním víry ve vašem společenství?

Učedníci se ve víře v blízký konec rozhodli, že nebude až tak důležité, kdo co vlastní. Z kontextu se nezdá, že by se svého majetku zcela „zbavili“, ale nepovažovali jej už za něco, co je jen jejich vlastní (Sk 4,32), ale vítali možnost, že mohou posloužit i dalším. Neměli se proč obávat zítřka, protože sám Mesiáš se ve svém království o jejich potřeby postará (L 22,29.30). To, že měli prostředky společné, jim pomáhalo prožívat hlouběji vědomí jednoty. Kromě toho se takový postoj stal úžasným příkladem křesťanské štědrosti.

**Aplikace**

`Jak se projevuje tvá štědrost vůči lidem, které ti Bůh poslal do cesty?`