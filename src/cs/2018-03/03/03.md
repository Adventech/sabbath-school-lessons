---
title:  Podstata evangelia
date:   16/07/2018
---

> <p></p>
> 12Když to Petr viděl, promluvil k lidu: „Muži izraelští, proč nad tím žasnete a proč hledíte na nás, jako bychom svou vlastní mocí nebo zbožností způsobili, že tento člověk chodí? 13Bůh Abrahamův, Izákův a Jákobův, Bůh našich otců oslavil svého služebníka Ježíše, kterého vy jste vydali a kterého jste se před Pilátem zřekli, když ho chtěl osvobodit. 14Svatého a spravedlivého jste se zřekli a vyprosili jste si propuštění vraha. 15Původce života jste zabili, Bůh ho však vzkřísil z mrtvých a my jsme toho svědky.“ (Sk 3,12–15)

**Osobní studium**

Ve Sk 3,1 čteme o tom, jak Petr a Jan přicházejí ve tři hodiny do chrámu k odpolední modlitbě. Mimo jiné to naznačuje, že minimálně na začátku mělo křesťanství stále židovský charakter. Apoštolové tedy nechodili do chrámu jen vyučovat nebo vést lidi ke Kristu. Petr a Jan byli židé, a proto byli stále oddaní židovským náboženským tradicím (Sk 20,16; 21,17–26). Při této konkrétní příležitosti udělali ohromující zázrak (Sk 3,1–10), který dal Petrovi opět možnost kázat evangelium.

`Přečti si text Sk 3,12–26. Které z Petrových myšlenek považuješ za nejdůležitější? Proč? V čem byly aktuální pro jeho posluchače? V čem jsou aktuální pro dnešek?`

Kázání rané křesťanské církve charakterizovalo pět základních myšlenek: Ježíš byl trpící Mesiáš (Sk 3,18); Bůh ho vzkřísil (Sk 3,15); Ježíš byl oslaven v nebesích (Sk 3,13); Ježíš přijde znovu (Sk 3,20) a důležitost pokání a obrácení v souvislosti s odpuštěním hříchů (Sk 3,19).

Apoštolové se stále nacházeli v židovské kultuře. Lidé, kterým kázali, nemuseli měnit své náboženství, ale prožít obrácení v souladu s novozákonním poselstvím, tou dobrou zprávou pro každého člověka. Jako součást Božího lidu měli přijmout Mesiáše a prožít znovuzrození, které následuje po skutečném přijetí Ježíše.

Ačkoliv se dnes naše zvěstování evangelia odehrává ve zcela jiném společenském a kulturním kontextu, jeho podstata je stále stejná: Kristus zemřel za naše hříchy, byl vzkříšen a přijde znovu. Znamená to, že naše záchrana spočívá v něm. Dokonce i v kontextu poselství tří andělů ze Zj 14. kapitoly musí být centrem naší zvěsti Ježíš Kristus – ukřižovaný, vzkříšený, ten, který přijde znovu.

„Ze všech, kteří se hlásí ke křesťanství, by měli právě adventisté sedmého dne nejvíce vyvyšovat Krista před světem. Hlásání poselství třetího anděla nás vede k představení pravdy o sobotě. Spolu s ostatními pravdami máme hlásat i tuto pravdu. Ale nesmíme přitom opomenout to nejdůležitější a nejkrásnější – Ježíše Krista. Právě na Kristově kříži se setkala milost s pravdou; spravedlnost a pokoj se políbily. Hříšník se potřebuje vždy znovu podívat na Golgotu a s upřímnou vírou dítěte musí důvěřovat Spasitelovým skutkům, musí přijmout jeho spravedlnost a uvěřit v jeho milost.“ (GW 156.157)

**Aplikace**

`Jak bys vysvětlil podstatu evangelia člověku, pro kterého je náboženství jen „opiem lidstva“? Jaké praktické důsledky má pro člověka skutečnost, že mu bylo odpuštěno?`