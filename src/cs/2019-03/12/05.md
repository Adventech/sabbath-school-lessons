---
title:  Šíření pokoje
date:  18/09/2019
---

> <p></p>
> Blaze těm, kdo působí pokoj, neboť oni budou nazváni syny Božími. (Mt 5,9)

> <p></p>
> Jak líbezné je, když po horách jdou nohy toho, jenž poselství nese a ohlašuje pokoj, jenž nese dobré poselství a ohlašuje spásu, jenž Sijónu hlásá: „Tvůj Bůh kraluje!“ (Iz 52,7)

**Osobní studium**

Uvažuj o textu Mt 5,9. Jak podle tebe můžeme tvořit a šířit pokoj a klid ve světě, ve kterém žijeme? S jakým úspěchem? Srovnej s veršem Mk 13,7.

Násilné konflikty jsou častou příčinou utrpení. Války za sebou zanechávají nejen přímé oběti a zničené životy, ale i dlouhotrvající utrpení válečných veteránů na obou stranách a lidí, kteří válku a její hrůzy přežili. Války také požírají množství prostředků věnovaných na zbrojení, které by se daly využít k naplnění potřeb lidí.

Existuje také obrovský počet různých menších i větších konfliktů, které poznamenávají životy mnoha lidí v rodinách a společenstvích. Toužíme-li po spravedlnosti, nemůžeme přehlédnout pověření tvořit a šířit pokoj.

V centru Ježíšova evangelia se nachází Boží laskavý a velkolepý čin, kterým je smíření lidských bytostí s jejich Stvořitelem (2K 5,18–21). Smíření, které přijímáme, se pro nás stává důvodem, abychom se i my stali „vyslanci pokoje“ mezi lidmi, kteří také potřebují prožít smíření s Bohem.

`Uvažuj znovu o úvodním verši Iz 52,7. Jak tomuto textu rozumíš? Jak by ses jím mohl řídit ve svém životě?`

Evangelium pokoje se stává motivací, vzorem a prostředkem pro šíření pokoje v našem světě naplněném násilím. „Člověk, který žije v souladu s Bohem, získává nebeský pokoj a šíří ve svém okolí požehnaný vliv. Vliv pokoje spočine jako rosa na lidských srdcích, která jsou unavená a sklíčená zápasy a napětím světa.“ (MB 28; MON 23)

V Kázání na hoře Ježíš řekl: „Blaze těm, kdo působí pokoj, neboť oni budou nazváni syny Božími.“ (Mt 5,9) Když o tom uvažujeme hlouběji, Ježíš nejen potvrdil přikázání „Nezabiješ“, ale ukázal, že se nemáme ani hněvat, pěstovat v sobě nevraživost či nenávist (Mt 5,21–26) a že máme milovat své nepřátele a modlit se za ty, co nás pronásledují (Mt 5,43–48), což znamená, že máme aktivně usilovat o jejich dobro. Existuje mnoho inspirujících příběhů lidí, kteří zasvětili svůj život úsilí budovat pokoj v různých problémových oblastech a regionech. Snažili se přinášet smíření a uzdravení a často se jim podařilo zmírnit nespravedlnost a utrpení, které konflikty doprovázely.

**Aplikace**

`Jakými způsoby – kromě finančních darů – se může projevit naše štědrost?`