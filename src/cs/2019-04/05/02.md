---
title:  'Pocit křivdy a projevy nespokojenosti'
date:  27/10/2019
---

> <p></p>
> 1Strhl se pak veliký křik lidu, zvláště žen, proti jejich bratřím Judejcům. 2Jedni říkali: „Je nás mnoho s našimi syny a dcerami, musíme shánět obilí, abychom měli co jíst a zůstali naživu.“ 3Jiní říkali: „Svá pole, vinice a domy dáváme do zástavy, abychom sehnali obilí v tom hladu.“ 4Jiní opět říkali: „Museli jsme si vypůjčit na svá pole a vinice peníze na daň pro krále. 5A přece jsme se svými bratry jedno tělo, naše děti jsou jako jejich děti. Jenže my musíme své syny a dcery prodávat do otroctví, některé z našich dcer se již otrokyněmi staly, a nemůžeme nic proti tomu dělat. Naše pole a vinice patří jiným.“ (Neh 5,1–5)

**Osobní studium**

Na co si v úvodních verších lidé stěžují? Jaký dojem v tobě celá situace vyvolává? Pokus se vlastními slovy shrnout hlavní myšlenku tohoto textu.

Zdá se, že Nehemjášovi se podařilo sjednotit židovskou komunitu proti vnějším nepřátelům. Národ, který se poměrně úspěšně bránil vůči útlaku a cizím útokům, však přesto prožíval ve svém středu problémy. Společenství Božího lidu bylo uvnitř rozvrácené a prožívalo krizi. Vůdcové a boháči zneužívali chudé a znevýhodněné ve svůj prospěch. Situace se nakonec zhoršila natolik, že zbídačení doslova volali o pomoc. Některé rodiny neměly čím nakrmit své děti, jiní museli zastavit své pozemky a nyní jim nezbylo nic. Další naříkali, že si museli půjčit peníze na vysoký úrok a jejich děti se dokonce ocitly v otroctví.

Je možné, že hlavními příčinami vzniklé situace byl hladomor způsobený neúrodou a placení daní a to vedlo nejchudší k tomu, aby hledali pomoc u svých sousedů. Podle řeckého historika Hérodota požadovala perská vláda od provincií, jejichž součástí bylo i Judsko, daně ve výši 350 talentů stříbra ročně. Když člověk nemohl platit daně v předepsané výši, rodina buď zastavila svou půdu, nebo si někde půjčila peníze. Když se jim však ani následující rok nepodařilo vydělat dostatek financí, museli nějak pokrýt dluh, který měli. Prodat se do otroctví bylo zpravidla dalším krokem. Takže když přišli o majetek, museli nyní někoho z rodiny poslat do otroctví – a obvykle to byly jejich děti, které pak sloužily u věřitele a takto odpracovávaly dluh celé rodiny.

V životě se můžeme ocitnout v problémech, které jsou následky našich nemocí, našich špatných činů nebo nesprávných rozhodnutí. Události popsané v této části knihy Nehemjáš odkazují na období, kdy přírodní katastrofy a vládní politika způsobily, že mnozí lidé se dostali do velmi složité situace a ekonomicky padli na samotné dno. Dostali se do spirály rostoucí chudoby a neměli žádné východisko.

**Aplikace**

`Lidé prožívali ekonomický útlak nejen v minulosti, ale prožívají ho i dnes. Jaké poselství bychom si měli vzít ze skutečnosti, že se tomuto tématu Bible věnuje poměrně často?`

#### Další čtení: Vybrané citace od Ellen Whiteové

Ještě než byla jeruzalémská zeď dokončena, musel se Nehemiáš zabývat žalostným stavem chudších vrstev lidu. Poměry v zemi byly neuspořádané, a tak do značné míry vázlo obdělávání polí. Nadto pak pro sobectví některých, kteří se navrátili do Judstva, nepožehnal Hospodin zemi a byl nedostatek obilí. {PK 424.1}

Aby mohli opatřit potravu pro své rodiny, museli chudí kupovat na dluh a za přemrštěné ceny. Byli také nuceni opatřovat si peníze výpůjčkou na vysoký úrok, aby mohli zaplatit těžké daně ukládané jim perskými králi. Svízelné situace chudých využívali zámožnější z Židů, aby se sami obohacovali. {PK 424.2}