---
title:  'Nehemjášův příklad'
date:  31/10/2019
---

> <p></p>
> 14Také ode dne, kdy mě král ustanovil místodržitelem v zemi judské, od dvacátého roku až do třicátého druhého roku krále Artaxerxa, po dobu dvanácti let, jsem ani já ani moji bratři nebrali místodržitelské příjmy. 15Dřívější místodržitelé, moji předchůdci, zatěžovali totiž lid tím, že na něm vymáhali mimo pokrm a víno čtyřicet šekelů stříbra, rovněž jejich lidé vykořisťovali lid. Já však jsem tak nejednal z bázně před Bohem. 16Nadto jsem se účastnil oprav hradeb. Pole jsme neskupovali, ale všichni moji lidé tam byli zapojeni do díla. … 19„Pamatuj na mne, Bože můj, v dobrém, na všechno, co jsem pro tento lid učinil.“ (Neh 5,14–16.19)

Jak bys charakterizoval Nehemjášovo jednání popisované v úvodních verších? Uvažuj v této souvislosti o jeho pohnutkách a charakteristikách jako odpovědného místodržícího.

Nehemjáš pravděpodobně napsal toto shrnutí své činnosti až po návratu na dvůr krále Artaxerxa, tedy po ukončení své dvanáctileté služby místodržícího v Judsku. Ačkoli správci měli nárok na příjmy od svých „poddaných“, Nehemjáš toto právo nikdy neuplatňoval a raději se snažil své výdaje hradit z vlastních prostředků. Staral se nejen o svou rodinu, ale i o celý dvůr. Když mluví o „předchozích místodržitelích“, velmi pravděpodobně mluví o svých předchůdcích v období mezi ním a Zerubábelem. Je pravděpodobné, že na konci své „vlády“ byl téměř bez finančních prostředků. A tak místo toho, aby nabyl bohatství – jak by se dalo očekávat –, vzdal se svého bohatství a majetku. Nehemjáš byl zřejmě bohatý, což mu umožňovalo starat se o mnoho lidí (Neh 5,17.18). A přestože nešlo o stejnou věc, jakou udělal Abraham poté, co osvobodil svého bratra a další ze zajetí okolních národů (Gn 14), Nehemjášovo jednání ukazuje podobný důležitý princip.

`Uvažuj o textu Neh 5,19. Jak rozumíš Nehemjášovým slovům v kontextu šíření evangelia?`

Když čteme zprávy o Nehemjášově životě, všimneme si, že je příkladem někoho, kdo dává Hospodinu a jeho dílu přednost před vlastním ziskem a prospěchem. Z jeho života se můžeme poučit bez ohledu na naši konkrétní situaci. Je totiž mnohem snazší pracovat pro Hospodina, když nás to skoro nic nestojí.

**Aplikace**

`Přečti si text Fp 2,3–8. Ve kterých oblastech tvého života se právě v tomto období projevuje obětavost, která je vyjádřena v uvedeném textu?`