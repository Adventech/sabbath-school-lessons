---
title:  'Nehemjášova opatření'
date:  29/10/2019
---

> <p></p>
> 9Pokračoval jsem: „Co děláte, není dobré. Což nemáte žít v bázni před naším Bohem a uvarovat se pohanění ze strany pohanů, našich nepřátel? 10Také já, moji bratři a moji lidé, bychom od nich mohli požadovat úrok z peněz a obilí. Upustíme však od toho dluhu. 11Vraťte jim ještě dnes jejich pole, vinice, olivoví a domy i příslušnou částku peněz, obilí, moštu a čerstvého oleje, za něž jste jim půjčku poskytli.“ 12Odpověděli: „Vrátíme a nic od nich nebudeme požadovat. Uděláme to tak, jak jsi řekl.“ Svolal jsem tedy kněze a zavázal lid přísahou, že toto slovo dodrží. (Neh 5,9–12)

**Osobní studium**

Zdá se, že výtka adresovaná šlechticům a představeným – „Půjčujete svým bratřím na lichvářský úrok“ (Neh 5,7) – nepřinesla požadovaný výsledek. Nehemjáše to však nezastavilo a pokračoval v boji za pomoc utlačovaným. Mohl se samozřejmě vymluvit na to, že se pokusil odpovědným domluvit, ale nepomohlo to a nic jiného už udělat nemůže. Vždyť se koneckonců svým jednáním postavil proti bohatým a vlivným představitelům národa. Nehemjáš však ve svém úsilí nepolevil, dokud nenašel uspokojivé řešení – a neváhal ani přesto, že si tím vytvořil poměrně silnou skupinu nepřátel.

`Uvažuj o textu Neh 5,7–12. Čím v dané situaci argumentoval Nehemjáš? Jak se snažil lidi přesvědčit, aby začali jednat správně? Jaké další kroky podnikl? V čem podle tebe spočívala účinnost toho, co udělal?`

Nehemjáš svolal velké shromáždění. Při řešení vzniklého problému se tak setkal celý národ. Možná předpokládal, že když se shromáždí opravdu velký počet lidí, vůdcové budou zahanbeni – a možná i dostanou strach pokračovat ve svém útlaku.

Nehemjáš ve své argumentaci poukázal na problematiku otroctví. Mnozí z Židů, pravděpodobně včetně Nehemjáše, vykupovali jiné Židy z otroctví u cizinců. Nyní tedy vyzývá šlechtice a předáky, aby se zamysleli, zda je přijatelné, aby kupovali a prodávali členy vlastního národa. Jaký smysl má vykupovat lidi z otroctví u cizinců, když nakonec skončí jako otroci svých soukmenovců? Vůdcové na tento argument neodpověděli, protože si velmi pravděpodobně uvědomovali absurdnost celé situace. Nehemjáš proto pokračoval. Zeptal se jich: „Což nemáte žít v bázni před naším Bohem a uvarovat se pohanění ze strany pohanů, našich nepřátel?“ (Neh 5,9) Nehemjáš pak přiznal, že i on sám půjčoval lidem peníze a obilí. Svou výzvou: „Upustíme však od toho dluhu“ (Neh 5,10) pak potvrdil platnost zákona, který zakazoval účtování úroků Židům. Ukázal, že jako místodržiteli mu záleží na tom, aby během jeho správy byli lidé k sobě navzájem vstřícní. Je pozoruhodné, že na své výzvy dostal jednomyslně pozitivní odpověď. Knížata a boháči souhlasili s tím, že všechno napraví a svým dlužníkům vrátí vše, co od nich vzali jako lichvářské úroky.

**Aplikace**

`Kdy naposledy jsi někomu (více či méně) ublížil? (Pokud jsme upřímní, nemůžeme popřít, že se nám to stává.) Co ti bránilo nebo brání, abys danou situaci vyřešil a abys zjednal nápravu? Existuje nějaký problém, jehož řešení ses vzdal jen proto, že jsi neměl dostatek podpory – nebo ses dostal do konfliktu s někým vlivným – a stále cítíš, že ti šlo o správnou věc? Co s tím můžeš udělat?`

#### Další čtení: Vybrané citace od Ellen Whiteové

I mezi těmi, kdož vyznávají, že chodí v bázni Hospodinově, jsou někteří, kteří si počínají stejně, jako si kdysi počínala knížata Izraele. Protože mají moc, aby tak mohi činit, vydírají z lidí více, než je spravedlivo, a tak se stávají utiskovateli. ... Výstřednosti, šizení a vydírání kazí víru mnohých a ničí jejich duchovní život. Církev je ve značné míře odpovědna za hříchy svých členů. Povzbuzuje ke zlu, když proti němu nepozvedává svůj hlas. {PK 427.2}

Zvyklosti světa nejsou pro křesťana měřítkem, jímž by se měl řídit. Křesťan nemá napodobovat bezohledné jednání světa, jeho způsoby šizení, jeho vydírání. Každá nespravedlnost spáchaná na bližním je znásilněním zlatého pravidla. Každé zlo, kterého se kdo dopustí na dítkách Božích, dopouští se na samém Kristu v osobě jeho svatých. Každý pokus využít nevědomosti, slabosti nebo neštěstí druhého je zaznamenán jako podvod v nebeských knihách. {PK 427.3}

Jestliže někdo tvrdí, že slouží Bohu, a přitom křivdí nebo ubližuje svému bratru, nepředstavuje mu správně Boží povahu. Jestliže se chce smířit s Bohem, musí vyznat křivdu a uznat, že se dopustil hříchu. Možná nám náš bratr ublížil více než my jemu, to však nezmenšuje naši odpovědnost. Když přicházíme k Bohu a vzpomeneme si, že někdo má něco proti nám, máme odložit svoji modlitbu, oběti chval a vděčnosti a vyhledat bratra, s kterým jsme se nepohodli, vyznat v pokoře svůj hřích a žádat o odpuštění. {MON 38.7}

Pokud jsme svému bratru jakýmkoli způsobem ublížili nebo jsme ho nějak zranili, měli bychom to napravit. Jestliže jsme o něm neúmyslně podali falešné svědectví, špatně tlumočili jeho slova, poškodili nějak jeho pověst, měli bychom jít za lidmi, s nimiž jsme o něm hovořili, a odvolat všechny nesprávné výroky. {MON 39.1}

Kdyby bratři nepředkládali svá nedorozumění jiným, ale otevřeně o nich hovořili mezi sebou v duchu křesťanské lásky, zabránilo by se mnohému zlu. Kolik hořkosti, která mnohé poskvrňuje, by tím odstranili! Jak úzce a srdečně by mohli být následovníci Kristovi spojeni v jeho lásce! {MON 39.2}