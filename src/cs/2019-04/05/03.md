---
title:  'Proti duchu zákona'
date:  28/10/2019
---

> <p></p>
> 6Když jsem slyšel jejich křik a tato slova, vzplanul jsem hněvem. 7Rozhodl jsem se, že proti šlechticům a představenstvu povedu při. Vytkl jsem jim: „Půjčujete svým bratřím na lichvářský úrok,“ a svolal jsem proti nim velké shromáždění. 8Řekl jsem jim: „My jsme vykoupili, pokud nám bylo možno, své bratry Judejce, prodané pohanům. Naproti tomu vy své bratry prodáváte, aby byli prodáváni nám.“ Zmlkli a nenašli slov. (Neh 5,6–8)

**Osobní studium**

`Uvažuj o textu Neh 5,6–8 (viz také Ex 21,2–7). Proč Nehemjáš reagoval na vzniklou situaci s hněvem? Jaký byl jeho hlavní argument?`

Dnes to těžko chápeme, ale otroctví bylo ve starověkém světě akceptovanou kulturní normou. Rodič se mohl sám stát otrokem nebo do otroctví prodat své dítě. Společensky a právně měli rodiče právo tak rozhodnout. Ale protože Bůh je dárcem svobody, dal této praxi v Izraeli určitá pravidla a omezení. Nařídil, aby věřitelé každých sedm let své otroky propouštěli. Bůh takto chránil lidi před tím, aby se z nich stali otroci natrvalo, a ukazoval jim svou touhu, aby byli svobodní a žili ve svobodě.

Ačkoli poskytování úvěrů bylo zákonem povoleno, účtování úroků bylo zakázáno. (Pro informace o regulaci lichvy v Písmu viz Ex 22,24–26; Lv 25,36.37 a Dt 23,20.21.) Úrok, který si věřitelé obvykle účtovali, byl ve srovnání s okolními národy velmi malý. Chtěli platit jen jedno procento z vypůjčené částky měsíčně. Mezopotamské texty ze sedmého století př. Kr. hovoří o ročním úroku padesát procent ze stříbra a až sto procent z obilí! Roční úrok dvanáct procent byl tedy ve srovnání s běžnou praxí v Mezopotámii opravdu nízký. Jenže podle Božího slova tou jedinou věcí, kterou věřitelé dělali nesprávně, bylo právě účtování úroku (Neh 5,10.11). Za zmínku stojí, že úroky se ve stížnostech chudých lidí ani nezmiňují. Vše probíhalo v mezích sociálních norem i v mezích zákona. Proč se tedy Nehemjáš tak rozzlobil? Prorok na vzniklou situaci nereagoval okamžitě, ale podrobil ji analýze a hledal co nejlepší řešení.

Je pozoruhodné, jak rozhodně se k vzniklému problému postavil Nehemjáš. Všímal si stížností lidí, přestože si mohl říci, že v konečném důsledku je přece všechno v „mezích zákona“, nebo dokonce zcela „přijatelné“ – v porovnání s praktikami okolních zemí. V této situaci byl totiž přestoupen „duch zákona“. Především v době ekonomické krize bylo povinností lidí, aby si navzájem pomáhali. I proroci velmi často a velmi obsáhle vystupovali proti tomu, když v izraelském národě přestali být k sobě lidé přívětiví a laskaví. Bůh stojí na straně utlačovaných a potřebných. I proto povolává proroky, aby upozorňovali na zlo a násilí páchané na chudých. Izajáš například upozorňoval, že Bůh nemá zájem o uctívání, bohoslužbu a modlitby lidí, jejichž ruce jsou „celé od krve“ (Iz 1,15).

**Aplikace**

`Kdy a jak se může stát, že ačkoli dodržujeme literu zákona, dostaneme se do situace, že přestupujeme ducha zákona? (Mi 6,8)`

#### Další čtení: Vybrané citace od Ellen Whiteové

Bůh dal skrze Mojžíše také poučení: „Půjčíš-li peněz lidu mému chudému, kterýž jest s tebou, nebudeš jemu jako lichvář.“ „Nedáš na lichvu bratru svému ani peněz, ani pokrmu, ani jakékoli věci, kteráž se dává na lichvu.“ 2. Mojžíšova 22,25; 5. Mojžíšova 23,19). A dále Bůh pravil: „Byl-li by u tebe nuzný někdo z bratří tvých, v některém městě tvém, v zemi tvé, kterouž Hospodin Bůh tvůj dá tobě, nezatvrdíš srdce svého, a nezavřeš ruky své před nuzným bratrem svým, ale štědře otevřeš jemu ruku svou, a ochotně půjčíš jemu, jakž by mnoho potřeboval toho, v čemž by nouzi měl.“ Mojžíšova 15,7.8.11. {PK 424.4}

Když se vrátili z vyhnanství z Babylóna, jednali bohatí Židé právě naopak, než jak zněl tento příkaz. Když chudí byli nuceni vypůjčit si peníze, aby mohli zaplatit daně králi, bohatí jim peníze půjčili, požadovali však vysokou úrokovou míru. ... Mnozí z nich museli prodat své syny a dcery do otroctví; zdálo se, že nemají naději na zlepšení svého postavení, na vykoupení svých dětí nebo svých polí, že je nečeká nic jiného než ještě větší starosti, věčná bída a otroctví. A přitom byli příslušníky téhož národa, dítky téže smlouvy jako jejich lépe postavení bratří. {PK 425.1}