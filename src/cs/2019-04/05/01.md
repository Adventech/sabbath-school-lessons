---
title:  'Nespravedlnost pod pláštěm zbožnosti'
date:  26/10/2019
---

### Texty na tento týden
Neh 5,1–5; Ex 21,2–7; Mi 6,8; Neh 5,7–12; Dt 23,21–23; Neh 5,14–19

> <p>Základní verš</p>
> „Vraťte jim ještě dnes jejich pole, vinice, olivoví a domy i příslušnou částku peněz, obilí, moštu a čerstvého oleje, za něž jste jim půjčku poskytli.“ (Neh 5,11)

Lidstvo už od nepaměti trápí problémy spojené s bohatstvím a chudobou a otázky, jak se postavit k propastným rozdílům mezi bohatými a chudými. Ježíš sice řekl, že „chudé máte stále kolem sebe“ (Mt 26,11), jeho slova však určitě nemají sloužit jako výmluva, že se chudými a jejich obtížemi nemusíme zabývat. Písmo nás vede k tomu, abychom splnili svůj díl odpovědnosti. Jinak si jen velmi těžko můžeme říkat křesťané.

Je pozoruhodné, že uprostřed zkoušek a trápení spojených s návratem z exilu a opravou Jeruzaléma se toto téma mezi navrátilci znovu objevuje. A to nejen v souvislosti s existující chudobou, ale také v kontextu ještě většího problému, kterým byl útlak chudých ze strany bohatých. Opakovaly se tak potíže, které byly přítomny v národě už před odchodem do vyhnanství a které byly – kromě jiných – také důvodem vyhnanství.

Tento týden se soustředíme na další projev tohoto odvěkého problému a podíváme se, s jakým řešením přišel Nehemjáš. Uvidíme, že sociální útlak byl v dané situaci o to horší, že podle těch, kdo se na něm podíleli, mělo vše odpovídat „liteře“ Božího zákona. Je to pro nás výstrahou, aby naše vnímání pravidel a nařízení nebylo samoúčelné, ale abychom dokázali vidět, jak odrážejí charakter Ježíše Krista.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

„Kořenem všeho zlého je láska k penězům.“ 1. Timoteovi 6,10. Touha po zisku je pro toto pokolení stravující vášní. Bohatství je často získáváno podvodem. Na druhé straně je mnoho takových, kteří zápasí s bídou, a jsou nuceni těžce pracovat za malou mzdu, aniž si mohou opatřit ty nejskrovnější potřeby k životu. Dřina a nedostatek, bez vyhlídky na zlepšení, jim činí život těžkým břemenem. Udření a utištění nevědí, kam se obrátit o pomoc. A to vše jen proto, aby bohatí mohli pěstovat své výstřednosti a hovět své touze po hromadění statků! {PK 426.5}

Touha po penězích a přepychu učinila z tohoto světa doupě zlodějů a lupičů. Písmo svaté líčí hrabivost a útlak, který zavládne před druhým příchodem Kristovým. „Nuže, vy boháči,“ píše Jakub, „nashromáždili jste si pokladů zrovna již v posledních dnech. Hle, mzda, o niž jste ošilili dělníky, kteří požali vaše pole, křičí, a hlas vašich ženců pronikl až k sluchu Pána zástupů. Strávili jste život na zemi v přepychu a v bujnosti, vykrmili jste svá srdce jako ke dni porážky. Odsoudili jste a zavraždili spravedlivého, jenž ani není vaším odpůrcem.“ Jakubův 5,1.3-6. {PK 427.1}