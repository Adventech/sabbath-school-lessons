---
title:  'Přísaha'
date:  30/10/2019
---

> <p></p>
> 12Odpověděli: „Vrátíme a nic od nich nebudeme požadovat. Uděláme to tak, jak jsi řekl.“ Svolal jsem tedy kněze a zavázal lid přísahou, že toto slovo dodrží. 13Také jsem vytřepal záhyby svého roucha a řekl jsem: „Právě tak nechť vytřepe Bůh každého muže, který toto slovo nedodrží, z jeho domu a vlastnictví; tak buď vytřepán a vyprázdněn.“ Nato celé shromáždění odpovědělo: „Amen.“ I chválili Hospodina, a lid to slovo dodržel. (Neh 5,12.13)

**Osobní studium**

`Jak rozumíš slovům kletby, kterou Nehemjáš vyslovil nad těmi, co by se rozhodli svou přísahu porušit?`

Ačkoli šlechtici a hodnostáři souhlasili s tím, že vrátí, co si nespravedlivě přivlastnili, Nehemjáš se nespokojil s obyčejným slibem. Chtěl mít jistotu, a proto je zavázal přísahou před kněžími. Takový postup dal celému rozhodnutí právní závaznost pro případ, že by bylo třeba se na něj v budoucnu odvolat. Proč však Nehemjáš vyslovil slova kletby? Šlo o symbolický čin, při kterém si nejprve udělal záhyby na rouchu, jako by v něm něco měl, a pak si je vytřepal na znamení, že se všeho zbavil. Vyjádřil tím, že každý, kdo by nerespektoval přijatou přísahu, přijde o všechno. V té době bylo zvykem vyslovit kletbu, aby se dodalo vážnosti určitému zákonu nebo pravidlu. Lidé si zároveň dávali větší pozor na dodržování zákona, jehož porušení bylo přímo spojeno s kletbou. Nehemjáš očividně cítil, že jde opravdu o vážnou věc. Rozhodl se proto provést radikální kroky, aby co nejvíce zvýšil pravděpodobnost, že celé jeho snažení dopadne úspěšně.

**Uvažuj o svatosti přísahy (slibu) pro lidi zmíněné v těchto starozákonních verších. Pokus se shrnout své pozorování vlastními slovy.**

`Nu 30,3`

`Dt 23,22–24`

`Kaz 5,3.4`

`Lv 19,12`

`Gn 26,31`

Slovo a řeč jsou mocnými dary, které Bůh dal jen lidem. Naše slova mají velkou moc – dokonce moc života a smrti. Proto potřebujeme být velmi opatrní v tom, co a komu říkáme, jaké sliby dáváme a co se zavazujeme udělat. Kromě toho je důležité, aby byly naše činy v souladu s našimi slovy. Mnoho lidí se odvrátilo od křesťanství jen proto, že slova některých křesťanů sice zněla zbožně, ale jejich činy se s nimi neshodovaly nebo byly v přímém rozporu.

**Aplikace**

`Uvažuj o vlivu svých slov na druhé lidi. Jak se můžeš naučit opatrnosti v tom, co říkáš, kdy to vyslovíš a jak to říkáš?`

#### Další čtení: Vybrané citace od Ellen Whiteové

Nehemiáš jim dal najevo, že on sám, jsa vybaven mocí od perského krále, by mohl požadovat velké příspěvky pro své osobní potřeby. Místo toho však nebral ani to, co mu právem náleželo, nýbrž štědře ulehčoval chudým v jejich bídě. Nabádal ty z židovských vládců, kteří se dopouštěli vyděračství, aby upustili od této nepravosti, aby navrátili chudým pole a také peníze, které z nich navíc vydřeli, a aby jim půjčili bez zástavy a bez lichvy. {PK 426.3}

Tak promluvil před celým shromážděním. Kdyby se přední mužové chtěli ospravedlnit, měli k tomu příležitost. Neměli však ani slova omluvy. „Navrátíme,“ pravili jen, „aniž čeho od nich vyhledávati budeme; tak učiníme, jak ty pravíš.“ Nato Nehemiáš před kněžími „zavázal je přísahou, aby tak učinili“. „I řeklo všecko shromáždění Amen, a chválili Hospodina. I učinil lid tak.“ Nehemjáš 5,12.13. {PK 426.4}

Židé chápali, že třetí přikázání zakazuje zneužívat Boží jméno, ale přitom si mysleli, že mohou přísahat na cokoli jiného. Přísahu považovali za něco úplně běžného. Prostřednictvím Mojžíše jim bylo zapovězeno falešně přísahat. Znali však mnoho cest, jak se zbavit závazků vyplývajících z přísahy. Beze strachu si libovali v bezbožnosti a neostýchali se křivě přísahat, pokud to dokázali zakrýt nějakým formálním výkladem zákona. {MON 42.5}

Pán Ježíš odsoudil jejich zvyky. Prohlásil, že svými přísahami přestupují Boží přikázání. Spasitel tím však nezakázal používání přísahy u soudu, při níž je Bůh slavnostně volán za svědka, že všechno, co bylo řečeno, je čistá pravda. {MON 42.6}