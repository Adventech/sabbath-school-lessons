---
title:  'Odpadnutí a nové oživení'
date:  07/12/2019
---

### Texty na tento týden
Neh 13,1–14; Nu 18,21–24; Neh 13,15–22; J 5,5–16

> <p>Základní verš</p>
> „Pak jsem přikázal levitům, aby se očistili a přišli střežit brány, aby byl svěcen den odpočinku. – ‚Pamatuj na mne, Bože můj, také kvůli tomu a měj se mnou soucit podle svého hojného milosrdenství!‘“ (Neh 13,22)

V čase, který se odehrává mezi 12. a 13. kapitolou, se Nehemjáš vrátil zpět do Babylóna. Poprvé přišel do Jeruzaléma v roce 444 př. Kr. a jako místodržící působil dvanáct let. Nevíme přesně, jak dlouho pak byl v Babylónu, ale můžeme předpokládat, že to bylo několik měsíců nebo i let (Neh 13,6.7). Do Judska se tedy mohl vrátit někdy kolem let 430 až 425 př. Kr., aby znovu sloužil jako místodržící. Mimo Judsko byl dost dlouho na to, aby lidé zcela „zdivočeli“. Přestože uzavřeli s Bohem smluvní vztah, přestoupili tři své důležité závazky: (1) že nebudou uzavírat smíšená manželství s modloslužebníky, (2) že budou pečlivě zachovávat sobotu a (3) že se prostřednictvím desátků a sbírek budou starat o chrám a jeho služebníky (Neh 10).

Když se Nehemjáš vrátil do Jeruzaléma, zjistil, že vztah lidu k Bohu ochladl a národ zaujal v mnoha otázkách velmi lhostejný postoj. Izraelci přestali dávat desátky a dary, chrámové místnosti začali používat k něčemu úplně jinému, než byly určeny, upustili od řádného zachovávání soboty, a dokonce se vrátili k uzavírání smíšených manželství s lidmi z okolních národů. Nejhorší bylo, že k celkovému úpadku přispěli lidé, které Nehemjáš jako místodržící pověřil vedením národa při svém odchodu do Babylóna (včetně velekněze). Když Nehemjáš zjistil, kam to národ dopracoval, úplně ho to zlomilo. Odmítl se však s danou situací smířit a podle své zvyklosti začal pracovat k Boží slávě.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

Křesťané se musí stále odlišovat od světa, jeho ducha a jeho vlivů, a oddělovat se od něho. Bůh nás může zachovat ve světě, my však nesmíme být ze světa. Láska Boží není nejistá, ani nestálá. Bůh stále bdí nad svými dítkami a projevuje o ně nezměrnou péči. Žádá však úplnou oddanost. „Nikdo nemůže sloužiti dvěma pánům; neboť buď bude jednoho nenáviděti a druhého milovati, nebo jednomu dá přednost a druhým pohrdne. Nemůžete sloužiti Bohu a mamonu.“ Matouš 6,24. {PK 39.1}