---
title:  'Obnova podpory levitů'
date:  09/12/2019
---

> <p></p>
> 10Dozvěděl jsem se také, že levitům nebyly dávány částky, takže se všichni rozprchli ke svým polím, levité i zpěváci konající službu. 11Měl jsem o to spor s představenstvem a ptal jsem se: „Proč je Boží dům opuštěn?“ Shromáždil jsem levity a dosadil je na jejich místa. 12A všechen Juda přinášel do skladů desátky z obilí, moštu a čerstvého oleje. 13Za skladníky jsem určil kněze Šelemjáše, znalce Zákona Sádoka a z levitů Pedajáše; jim k ruce byl Chánan, syn Zakúra, syna Matanjášova; ti byli pokládáni za spolehlivé a měli za úkol vydávat příděly svým bratřím. 14„Pamatuj na mne, Bože můj, kvůli tomu a nevymaž mou oddanost, kterou jsem prokázal domu svého Boha a jeho službám!“ (Neh 13,10–14)

**Osobní studium**

`Pokus se vlastními slovy shrnout vzniklou situaci popisovanou v úvodních verších a Nehemjášovo řešení. Jaké principy Nehemjáš použil pro vyřešení daného problému?`

Jelikož národ přestal podporovat Boží chrám, služebníci v chrámu a zpěváci museli chrám opustit a jít si vydělávat na živobytí na vlastních polích. Desátkový a sbírkový systém, který se Nehemjášovi podařilo s takovými obtížemi vybudovat, se během jeho nepřítomnosti zhroutil. Nehemjáš se proto musel do práce pustit znovu. Začal tím, že dal z chrámu vyhodit všechny Tóbijášovy věci (Neh 13,8). Tento krok ukazuje na Nehemjášovo zoufalství a rozčarování. Jeho chování může čtenáři připomenout Ježíšovo vyhnání obchodníků a směnárníků z chrámu (Mt 21,12.13; Mk 11,15–18).

„Jelikož byl chrám znesvěcován a dary zneužívány, vyvolalo to u lidí nedůvěru. Do chrámové pokladnice přicházely jen skrovné dary; mnozí z těch, kdo sloužili v chrámu, opustili Boží dílo, protože nedostávali dostatečnou podporu.“ (PK 670; OSU 253)

Je pozoruhodné sledovat, že se všichni Judejci semkli a znovu obnovili to, co bylo zničeno. Lidé se postavili na Nehemjášovu stranu proti Tóbijášovi a Eljášíbovi. Museli totiž rozpoznat, že Nehemjáš dělal opravdu vše pro jejich dobro a k Boží slávě. Kromě toho určil za dozorce nad správou skladišť spolehlivé lidi, které mohli ostatní považovat za důvěryhodné. Dostali za úkol shromaž­ďovat desátky a dary a dohlížet na to, aby se vše spravedlivě rozdělovalo mezi levity. Nehemjáš svým jednáním velmi rázně odstranil z odpovědných pozic ty, kteří se podíleli na vzniklé situaci.

I když Nehemjáš pověřil organizačními věcmi v chrámu hodnověrné lidi, zkažený velekněz Eljašíb o své postavení nepřišel, protože to se předávalo Áronovým potomkům. Jeho vliv však mohl být oslaben právě tím, že Nehemjáš pověřil jiné lidi prováděním některých odpovědností, které dříve náležely veleknězi.

**Aplikace**

`Nehemjáš se modlil: „Pamatuj na mne, Bože můj, kvůli tomu a nevymaž mou oddanost, kterou jsem prokázal domu svého Boha a jeho službám!“ (Neh 13,14) Jak této modlitbě rozumíš? Nezdá se ti příliš „lidská“?`