---
title:  'Svatost sobotního dne'
date:  11/12/2019
---

> <p></p>
> 15V těch dnech jsem v Judsku viděl, jak v sobotu šlapou vinný lis, jak snášejí obilí na hromady, nakládají na osly a převážejí do Jeruzaléma víno, hrozny, fíky a všemožné náklady. Ještě téhož sobotního dne, kdy ty potraviny prodávali, jsem je varoval. 16Zdržovali se tam také Tyřané a přiváželi ryby a všemožné zboží, které v sobotu prodávali Židům přímo v Jeruzalémě. 17Vytýkal jsem to judské šlechtě. „Co to děláte za špatnost?!“ ptal jsem se jich. „Vždyť znesvěcujete sobotu! 18Právě tohle dělali vaši otcové, a náš Bůh pak na nás a na toto město dopustil všechno to zlo! Když poskvrňujete sobotu, znovu rozněcujete jeho hněv proti Izraeli!“ 19Když se tedy v jeruzalémských branách začínalo šeřit před sobotou, přikázal jsem, ať zavřou vrata. Zakázal jsem je otevírat, dokud neskončí sobota. Do bran jsem postavil některé ze svých mužů, aby se v sobotu nemohl přivážet náklad. 20Jednou nebo dvakrát museli obchodníci a prodavači veškerého zboží přenocovat venku před Jeruzalémem. 21Já jsem je ale varoval. „Co tady nocujete před hradbami?“ říkal jsem jim. „Ještě jednou, a vztáhnu na vás ruku!“ Od té doby už v sobotu nechodili. 22Levitům jsem nařídil, aby se očistili a přišli hlídat brány, aby sobotní den zůstal svatý… (Neh 13,15–22; B21)

**Osobní studium**

`Uvažuj o úvodním biblickém textu. O jaký problém se jednalo? Proč jej Nehemjáš považoval za tak závažný?`

Jestliže jsme v menšině, není snadné stát na Boží straně a hájit jeho principy. Bůh řekl, že sobota je svatým dnem, ve kterém se nemá konat žádná práce, a proto Nehemjáš dělal vše, co mohl, aby lid toto přikázání dodržoval i v Jeruzalémě. Cítil morální odpovědnost a k problému se jasně postavil.

Sobota byla stvořena jako vrchol stvořitelského týdne. Šlo o jedinečný den a lidé měli během něj trávit čas v Boží přítomnosti. Neměli se zaměřovat na své snažení, ale prožívat obnovu v Boží blízkosti.

Kdosi jednou řekl: „Více než Izraelci zachovávali sobotu, sobota zachovávala Izraelce.“ Sedmý den, sobota, byl a zůstává mocným prostředkem, který pomáhá udržovat živou víru lidí, kteří se ji z Boží milosti usilují zachovávat a těšit se z nabízených požehnání.

`Podle toho, co popisují verše Neh 13,17–22, podnikl Nehemjáš proti znesvěcování soboty (nakupování a prodávání) velmi rázné kroky. Jaké? Co si o nich myslíš? Dokázal by sis představit, že by někdo zasáhl podobně dnes?`

Nehemjáš byl místodržitelem Judska a považoval za svůj úkol dbát na dodržování pravidel. Jelikož pravidla v Judsku byla postavena na Božím zákoně, Nehemjáš byl strážcem zákona, včetně zachovávání soboty. Možná kdyby se knížata země postavila proti rozkladu způsobenému veleknězem, Nehemjáš by se neocitl v tak složité situaci. Ale šlechtici a bohatí Izraelci byli zřejmě nabroušení vůči Nehemjášovi už déle, protože je v minulosti přinutil vrátit část majetku chudým. To byl jistě jeden z důvodů, proč nijak neprotestovali proti jednání Eljašíba a Tóbijáše.

Nehemjáš nejprve knížata napomenul a pak přikázal, že na sobotu mají být brány zavřené. Ustanovil dokonce strážce, kteří na to měli dohlížet. Když se místo obchodování přesunulo z města za jeho hradby, zaujal poměrně tvrdý postoj: vyhrožoval obchodníkům, že na ně následující sobotu „vztáhne ruku“. Nehemjáš určitě stál za svým slovem, protože obchodníci jeho výhrůžku pochopili a Jeruzalému se raději v sobotu vyhnuli.

**Aplikace**

`Čím je pro tebe sobota? Jak prožíváš její svatost? Co je pro tebe v sobotu nejdůležitější? Proč?`

#### Další čtení: Vybrané citace od Ellen Whiteové

Dalším důsledkem směšování s modloslužebníky bylo zanedbávání soboty, znamení, jímž se Izraelští odlišovali od všech ostatních národů jako vynavači pravého Boha. Nehemiáš zjistil, že pohanští obchodníci a kupci z okolní krajiny, přicházející do Jeruzaléma, svedli mnohé z Izraelských k tomu, aby obchodovali v sobotu. Byli někteří, kteří se nedali přesvědčit, aby obětovali své zásady, avšak ostatní zásadu přestupovali a pomáhali pohanům překonávat úzkostlivost svědomitějších. Mnozí se odvážili přestupovat sobotu veřejně. „V těch dnech,“ píše Nehemiáš, „viděl jsem v Judstvu, ani tlačí presem v sobotu, a přinášejí snopy, kteréž nakládali na osly, též víno, hrozny, fíky i všeliká břemena, a snášejí v den sobotní do Jeruzaléma…Tyrští také, kteříž bydlili v něm, nosili ryby i všelijaké koupě, a prodávali v sobotu synům Juda.“ Nehemjáš 13,15.16. {PK 439.2}

Má-li dnes postupovat dílo nápravy vpřed, je k tomu zapotřebí mužů, jako byl Ezdráš a Nehemiáš, kteří neomlouvají ani nepromíjejí hřích, ani se nebojí hájit čest Boží. Ti, na nichž spočívá břímě tohoto díla, nezůstanou klidní, když se děje křivda, ani nezakryjí zlo pláštěm falešné lásky. ... {PK 441.3}

Při svém působení se Ezdráš a Nehemiáš pokořovali před Bohem, vyznávali své hříchy a hříchy svého národa a prosili o odpuštění, jako by sami byli přestupníky. Pracovali trpělivě, modlili se a trpěli. To, co jim nejvíce ztěžovalo práci, nebylo otevřené nepřátelství pohanů, nýbrž tajný odpor těch, kteří se vydávali za přátele a propůjčovali svůj vliv službě zlu, čímž zdesateronásobovali břímě služebníků Božích. ... {PK 441.4}

Úspěch, který provázel Nehemiášovo úsilí, ukazuje, čeho může dosáhnout modlitba, víra a moudré, rozhodné jednání. {PK 442.1}

V křesťanské éře začal velký nepřítel lidského štěstí zvlášť napadat sobotu podle čtvrtého přikázání. Satan praví: „Budu křížit úmysly Boží. Zmocním své následovníky, aby zrušili památník Boží, sedmý den, sobotu. Tak ukáži světu, že den posvěcený a požehnaný Bohem byl změněn. Ten den už nebude dál žít v paměti lidu. Chci vymazat památku na něj. ... Svedu ty, kdož přijmou tento den, aby mu přikládali svatost, kterou Bůh vložil na sedmý den.“ {PK 119.5}

Stanovením falešné soboty se nepřítel domníval, že změní časy a zákony. Daří se mu však opravdu měnit zákon Boží? Odpovědí jsou slova 33. kapitoly 2. Knihy Mojžíšovy. Ten, jenž se nemění, jenž je týž dnes, jako byl včera a jako bude vždy, praví o sedmém dni sobotě: „Je znamením mezi mnou a vámi po rodech vašich.“ „Jest znamením na věčnost.“ 2. Mojžíšova 31,13.17. {PK 120.2}