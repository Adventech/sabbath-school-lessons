---
title:  'Zkažení chrámoví služebníci'
date:  08/12/2019
---

> <p></p>
> 4Někdy předtím kněz Eljašíb, určený za správce komor domu našeho Boha, spřízněný s Tóbijášem, 5uvolnil pro něho velkou komoru, kam byly dříve dávány obětní dary, kadidlo, nádobí a desátky z obilí, moštu a čerstvého oleje, určené levitům, zpěvákům a vrátným, a obětní dávky pro kněze. (Neh 13,4.5)

**Osobní studium**

`Uvažuj o textu Neh 13,4–9 (porovnej s nimi také verše Neh 2,10.19; 3,1; 12,10.22 a 13,28). Pokus se shrnout, co ses dozvěděl o Eljašíbovi a Tóbijášovi. Jaké se chovali a proč to bylo nepřijatelné?`

Eljašíb a Tóbijáš se v knize Nehemjáš objevují opakovaně. Eljašíb byl nejvyšším knězem a byl zodpovědný za činnost chrámu. Tóbijáš je zmiňován jako amónský odpůrce Nehemjáše, který vystupoval proti jeho práci v Jeruzalémě. Spojení Eljašíba a Tóbijáše naznačuje, že mohli být v nějakém příbuzenském vztahu, například prostřednictvím sňatku jejich dětí. A přestože doklady o takovém spojení nemáme, víme, že Tóbijáš měl hebrejské jméno („Bůh je dobrý“) a mohl mít tedy hebrejské kořeny. Rodina jeho manželky byla pravděpodobně v nějakém vztahu s Eljašíbovou rodinou. Kromě toho měl Sanbalat Chorónský, další Nehemjášův protivník, dceru, která byla provdaná za Eljašíbova vnuka.

Jelikož vysocí představitelé země byli v příbuzenských vztazích a všichni vystupovali proti Nehemjášovu vedení, velmi pravděpodobně spřádali vůči němu různé intriky. Během Nehemjášovy nepřítomnosti dal velekněz Tóbijášovi do užívání místnosti v chrámu, které byly určeny pro skladování desátků, darů a sbírek. Tóbijáš mohl přebývat v chrámu, což z něj postupně udělalo jednoho z vůdců národa. Nehemjášovi nepřátelé nakonec dosáhli toho, o co jim celou dobu šlo: vypudit Nehemjáše, oslabit jeho vliv a vládnout si sami. Naštěstí se Nehemjáš rozhodl nezůstat tiše stranou a zasáhl.

**Aplikace**

`Boží lid (ať už Izraelci ve starověku, nebo křesťané během novozákonní éry) podléhal různým svodům. Co ovlivňovalo jejich tendenci nechat se svést na špatnou stranu? Co můžeš udělat, aby ses vyvaroval jejich chyb?`

#### Další čtení: Vybrané citace od Ellen Whiteové

Však vliv Ezdráše a Nehemiáše přestal na nějakou dobu působit, vyskytli se mnozí, kteří se odklonili od Hospodina. Nehemiáš se vrátil do Persie. Za jeho nepřítomnosti vplížilo se do Jeruzaléma zlo, které hrozilo, že zkazí celý národ. Modloslužebníci se usadili v celém městě a svou přítomností poskvrňovali i samy prostory chrámu. Mezi veleknězem Eliasibem a Tobiášem Ammonitským, rozhořčeným nepřítelem Izraele, vzniklo vzájemnými sňatky přátelství. Důsledkem tohoto neposvěceného spojenectví bylo, že Eliasib dovolil Tobiášovi, aby používal jednu místnost spojenou s chrámem, která do té doby byla používána jako skladiště, v němž se ukládaly desátky a dary lidu. {PK 438.1}

Protože se Ammonitští a Moábští dopustili krutosti a zrady na Izraeli, prohlásil Bůh skrze Mojžíše, že mají být navždy vyloučeni ze shromáždění lidu Božího (viz 5. Mojžíšova 23,3-6. Navzdory tomuto příkazu dal velekněz vyklidit dary a oběti uskladněné v místnosti domu Božího, aby uvolnil místnost pro tohoto představitele zavrženého plemene. Většího pohrdání se nemohlo Bohu dostat, než když byla projevena taková přízeň tomuto nepříteli Boha a pravdy Boží. {PK 438.2}