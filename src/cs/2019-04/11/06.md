---
title:  'Když dva dělají totéž…'
date:  12/12/2019
---

> <p></p>
> 23Běda vám, zákoníci a farizeové, pokrytci! Odevzdáváte desátky z máty, kopru a kmínu, a nedbáte na to, co je v Zákoně důležitější: právo, milosrdenství a věrnost. Toto bylo třeba činit a to ostatní nezanedbávat. … 28Tak i vy se navenek zdáte lidem spravedliví, ale uvnitř jste samé pokrytectví a nepravost. 29Běda vám, zákoníci a farizeové, pokrytci! Stavíte náhrobky prorokům, zdobíte pomníky spravedlivých 30a říkáte: „Kdybychom my byli na místě svých otců, neměli bychom podíl na smrti proroků.“ (Mt 23,23.28–30)

**Osobní studium**

Nehemjášovo nadšení pro sobotní den je obdivuhodné. Byl tak zapálený pro správné zachovávání soboty, že dokonce vyhrožoval obchodníkům z jiných národů, kteří přicházeli do Jeruzaléma, že proti nim zasáhne. Byl připraven osobně zakročit proti těm, kteří nebudou respektovat jeho nařízení. Jako místodržitel měl úřední odpovědnost za náležité dodržování přikázání.

„Touha po vlastním prospěchu vedla vůdce lidu k tomu, že stranili bezbožným. ‚Jakého zla se to dopouštíte? Znesvěcujete den odpočinku!‘ napomínal je Nehemjáš přísně. ‚Což právě tak nejednali vaši otcové? Proto náš Bůh uvedl všechno toto zlé na nás a na toto město. A vy jej zase popouzíte k hněvu proti Izraeli tím, že znesvěcujete den odpočinku.‘ (Neh 13,17.18) Pak nařídil, aby zavírali brány Jeruzaléma vždy ‚přede dnem odpočinku‘ a ‚neotvírali [je] dříve než po dni odpočinku‘ (Neh 13,19).“ (PK 671.672; OSU 254)

`Diskuze o správném prožívání soboty byla v izraelském národě živá i během Ježíšova života. Mnozí z vůdců izraelského národa tehdy horlili pro svatost sobotního dne s podobným zápalem jako Nehemjáš a rázně zasahovali proti těm, kdo sobotu neprožívali podle jejich představ. A přesto s nimi Ježíš mnohdy nesouhlasil a stavěl se proti nim (Mt 12,1–8; Mk 3,1–6; L 6,6–11; J 5,5–16). Jak je to možné? V čem byl rozdíl?`

Ježíš sám toužil po tom, aby lidé správným způsobem prožívali sobotu. Nikdy její význam nezlehčoval a nepopíral. Náboženští vůdcové jeho doby však byli ve své přehnané snaze dohlížet nad správným zachováváním soboty extrémní, ba až fanatičtí. Ve své horlivosti dokonce obvinili z porušování soboty i samotného Ježíše, který je „pánem nad sobotou“ (L 6,5). I ve snaze o dobré věci se dá zajít do nežádoucího extrému. Ironií je, že ačkoliv mnozí z těchto farizeů a zákoníků vyjadřovali své obavy o zachovávání zákona, zapomněli na to, co bylo „v Zákoně důležitější“ – na „právo, milosrdenství a věrnost“ (Mt 23,23).

**Aplikace**

`Jak si můžeme dát pozor (jednotlivci i církev), abychom nedělali podobné chyby jako farizeové a zákoníci a nezapomínali na to, co je „v Zákoně důležitější“ – ať už jde o zachovávání soboty, nebo o jiné aspekty víry a náboženství? Jak se můžeme bránit extrému a fanatismu na straně jedné, a relativizaci a zlehčování Božích nařízení na straně druhé?`