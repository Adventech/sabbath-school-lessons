---
title:  'Desátky a dary'
date:  10/12/2019
---

> <p></p>
> A všechen Juda přinášel do skladů desátky z obilí, moštu a čerstvého oleje. (Neh 13,12)

> <p></p>
> 6Vždyť kdo skoupě rozsévá, bude také skoupě sklízet, a kdo štědře rozsévá, bude také štědře sklízet. 7Každý ať dává podle toho, jak se ve svém srdci předem rozhodl, ne s nechutí ani z donucení; vždyť „radostného dárce miluje Bůh“. 8Bůh má moc zahrnout vás všemi dary své milosti, abyste vždycky měli dostatek všeho, co potřebujete, a ještě vám přebývalo pro každé dobré dílo, 9jak je psáno: „Rozdělil štědře, obdaroval nuzné, dobrota jeho trvá navěky.“ (2K 9,6–9)

**Osobní studium**

Nehemjášovy reformy chrámové služby se týkaly i obnovení přinášení desátků a dalších darů.

**Co učí následující texty o desátcích a darech na podporu Božího díla obecně a co v kontextu fungování chrámu?**

`Nu 18,21–24`

`Mal 3,10`

`Mt 23,23`

`1K 9,7–14`

`2K 9,6–9`

`Žd 7,1.2`

Bez desátků a sbírek by chrám nemohl fungovat. Když lidé přestali dávat desátky, znamenalo to konec chrámové služby a v podstatě i konec fungování obětního systému. Protože lidé zodpovědní za činnost chrámu byli nuceni začít se starat o zabezpečení sebe i svých rodin, nemohli zajišťovat i chod chrámu. To negativně ovlivnilo celkový postoj národa k uctívání Hospodina.

„Systém desátků je obdivuhodný svou jednoduchostí. Jeho spravedlnost se projevuje v přiměřeném nároku na bohaté i chudé. Desátek máme odevzdat v poměru k tomu, kolik nám Bůh svěřil ze svého vlastnictví. Když Bůh požaduje desátek (Mal 3,10), nevyzývá ani k vděčnosti, ani ke štědrosti. Ačkoli vděčnost by měla být součástí celého našeho postoje vůči Bohu, dáváme desátek proto, že nám to Bůh přikázal. Desátek patří Pánu a Bůh žádá, abychom mu ho odevzdali.“ (Adventisté sedmého dne věří…, Advent-Orion, Praha 1999, str. 304)

Podobně jako to bylo s chrámem, i činnost naší církve by byla ohrožena, kdyby ji členové nepodporovali svými desátky a dary. V církvi pracuje mnoho placených zaměstnanců, kteří mají odpovědnost za pastorační činnost, plánování, účetnictví a podobně. Bez jejich práce by církev fungovala jen v omezeném rozsahu. Bez finanční podpory členů by byla ohrožena hlavně evangelizační činnost církve.

Systému desátků se držíme, protože je to systém zjevený v Božím slově. Bůh nemusí uvádět důvody, proč něco ustanoví. Očekává od nás důvěru, že má věci pod kontrolou. Měli bychom pochopit, jak systém funguje, a mít o něm informace, a pak bychom měli složit svoji důvěru do Božích rukou.

**Aplikace**

`Proč je dávání desátků důležité pro naši vlastní duchovnost? Jak dávání desátků odráží to, že Bohu důvěřujeme?`