---
title:  'Prorocké načasování II: 70 týdnů a 2 300 večerů a jiter'
date:  15/10/2019
---

> <p></p>
> 13Slyšel jsem, jak jeden svatý mluví. Jiný svatý se toho mluvícího otázal: „Jak dlouho bude platit vidění o každodenní oběti a o vzpouře, která pustoší a dovoluje šlapat po svatyni i zástupu?“ 14Řekl mi: „Až po dvou tisících a třech stech večerech a jitrech dojde svatyně spravedlnosti.“ (Da 8,13.14)

> <p></p>
> Sedmdesát týdnů let je stanoveno tvému lidu a tvému svatému městu, než bude skoncováno s nevěrností, než budou zapečetěny hříchy, než dojde k zproštění viny, k uvedení věčné spravedlnosti, k zapečetění vidění a proroctví, k pomazání svatyně svatých. (Da 9,24)

**Osobní studium**

Historické informace o dekretu umožňujícím obnovu Jeruzaléma, které se dozvídáme z knihy Ezdráš, nám doplňují chybějící kousky prorockých předpovědí, které se nacházejí v knize Daniel. Jde hlavně o odpověď na otázku, od jaké historické události máme začít počítat prorocký čas týkající se hlavních aspektů Kristovy služby a jeho díla pro nás.

Slovo „stanoveno“, které se nachází v Da 9,24 ve spojení „sedmdesát týdnů je stanoveno tvému lidu“, znamená doslova „odkrojeno“ či „vyměřeno“. Ačkoli toto slovo se nikde jinde v Bibli nenachází, můžeme ho najít v židovské literatuře, kde má význam: „oddělit“ nebo „odkrojit“ z něčeho delšího. Jelikož Da 8. kapitola představuje proroctví týkající se 2 300 let, o jehož začátku se však v Da 8 nic neříká, logicky můžeme předpokládat, že když se v následující kapitole (Da 9) mluví o 490 letech (sedmdesáti týdnech) jako o „odkrojených“ nebo „odříznutých“, mohou být takto „oddělené „jen od 2 300 prorockých dnů (let) zmíněných v předchozí kapitole. Vždyť odkud by mohl být tento časový úsek „oddělený“, ne-li z jiného, delšího časového proroctví.

`Přečti si kapitolu Da 8. Která část tohoto proroctví nebyla v textu vysvětlena? Uvažuj hlavně o verších Da 8,14.26.27. Jak jim rozumíš?`

Existuje mnoho důvodů, pro které můžeme předpokládat, že proroctví o sedmdesáti týdnech (Da 9,24–27) a proroctví o 2 300 večerech a ránech (Da 8,14) patří k sobě a souvisejí spolu: (1) obě proroctví jsou časovými proroctvími; (2) spojuje je použití zcela specifických výrazů „vidění“ a „porozumění“ (Da 8,26.27 a 9,23); (3) výklady obou proroctví přináší anděl Gabriel (Da 8,16 a 9,21); (4) jediná část vidění z Da 8, která v dané kapitole není vysvětlena, je část o 2 300 večerech a ránech z Da 8,14; (5) zatímco Da 8 obsahuje vidění a jeho částečný výklad, v Da 9 se nachází jen jediný výklad – a to právě části o 2 300 večerech a jitrech z Da 8,14, tedy jen té části, jíž Daniel nerozuměl (Da 8,27).

**Aplikace**

`Je pozoruhodné, jak různí autoři pod vedením Ducha zahrnuli do svých textů informace, které jsou potřebné k vytvoření celkového obrazu událostí, jež popisují nejen minulost, ale i dobu konce. Jak toto poznání ovlivňuje tvé vnímání Písma a Boží snahy zprostředkovat nám všechny důležité informace pro pochopení jeho plánů?`

#### Další čtení: Vybrané citace od Ellen Whiteové

Známe-li výchozí bod, je velmi snadné vypočítat, kdy období 2 300 prorockých dnů skončí. Odečteme-li sedmdesát týdnů, tj. 490 dní od 2 300 dní, zbude 1810 dní. Od roku 34 po Kr. uplyne 1810 let v roce 1844. Po vypršení této dlouhé prorocké lhůty podle výroku anděla „dojde svatyně svého očištění“. Tak Miller přesně určil dobu očištění svatyně, k němuž podle všeobecného přesvědčení mělo dojít při druhém příchodu Ježíše Krista. {VDV 218.5}

Když Miller začal studovat Písmo, aby dokázal, že je Božím zjevením, ani v nejmenším nepředpokládal, že dojde k takovému závěru; sám jen stěží věřil výsledkům svého studia. Biblické důkazy však byly příliš jednoznačné a přesvědčující, než aby je mohl odložit. {VDV 219.2}

Podobně jako byl prorok Elizeus povolán, aby opustil své voly na poli a přijal plášť, který jej zasvěcoval k prorockému úřadu, tak byl William Miller povolán, aby opustil svůj pluh a seznámil lidi s tajemstvím Božího království. S obavami přistoupil k úkolu vést posluchače krok za krokem prorockými údobími až k druhému příchodu Ježíše Krista. Odezva, s níž se setkal u posluchačů, mu však dodala sílu a odvahu. {VDV 220.2}