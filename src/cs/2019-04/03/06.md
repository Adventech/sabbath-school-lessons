---
title:  'Boží povolání a naše odpovědnost'
date:  17/10/2019
---

> <p></p>
> 10Ale Mojžíš Hospodinu namítal: „Prosím, Panovníku, nejsem člověk výmluvný; nebyl jsem dříve, nejsem ani nyní, když ke svému služebníku mluvíš. Mám neobratná ústa a neobratný jazyk.“ 11Hospodin mu však řekl: „Kdo dal člověku ústa? Kdo působí, že je člověk němý nebo hluchý, vidící nebo slepý? Zdali ne já, Hospodin? 12Nyní jdi, já sám budu s tvými ústy a budu tě učit, co máš mluvit!“ (Ex 4,10–12)

**Osobní studium**

Při odpovědi na Boží povolání máme svobodnou vůli povolání přijmout nebo odmítnout. Uplatnění naší svobodné vůle však neznamená, že nás Bůh přestane volat. Tato skutečnost se týká nejen nabídky spasení. Bůh nám může chtít svěřit určitý úkol, ale my se můžeme rozhodnout neřídit se jeho pověřením.

Bůh touží, abychom byli zachráněni. A úplně stejně touží i po tom, abychom pro něj udělali něco konkrétního, co nám chce svěřit. Boží povolání vykonat určité dílo je součástí jeho plánu zachránit nás. Tím, že konáme to, k čemu nás Bůh povolal, zjevujeme ve svém životě realitu spasení, které nám daroval.

Králi Saulovi byla svěřena úloha panovníka Izraele. Naneštěstí, navzdory povolání a poslání, které mu Bůh dal, Saul nikdy zcela neodevzdal své srdce Bohu. Skutečnost, že Bůh někoho povolá vykonat nějaký konkrétní úkol, neznamená, že tento člověk se odevzdá Bohu. Určujícím faktorem zůstává naše svobodná vůle. Pokud nenásledujeme Boží vedení, můžeme přijít o všechno.

`Přečti si text Ex 3 a 4. Co se můžeme z těchto kapitol dozvědět o Božím volání? Co se děje, když Bůh povolává člověka k nějakému úkolu?`

Na Boží povolání můžeme reagovat jako Ezdráš a Nehemjáš, kteří šli bez otázek a zpochybňování, nebo můžeme být jako Mojžíš, který měl množství námitek a výmluv. A přestože se Mojžíš nakonec rozhodl plnit Bohem svěřený úkol, na začátku se mu snažil vyhnout. Vymlouval se na svou neschopnost či nedostatečnou autoritu – proč by ho měl faraon brát vážně? Obával se také, že ho hebrejský národ nebude poslouchat a celé jeho úsilí bude marné. Kromě toho se odkazoval na nedostatečné schopnosti a zkušenosti (Ex 4,10). A konečně – velmi jasně žádal, aby Bůh poslal někoho jiného. Přesto, když čteme celý Mojžíšův příběh, dozvídáme se, jakým mocným byl vůdcem – a to i přes své slabosti a nedokonalosti. Věrně plnil úkol, který mu Bůh svěřil.

**Aplikace**

`Jak souvisí tvé vyvolení k záchraně s povoláním ke službě? Co ti brání v tom, aby ses zapojil do toho, k čemu tě Bůh povolal?`

#### Další čtení: Vybrané citace od Ellen Whiteové

V této činnosti byl Mojžíš přitahován blíž k Vrchnímu pastýři. Dostával se do těsného spojení se Svatým Izraele. Už nezamýšlel uskutečnit nějaké velké dílo. Snažil se věrně vykonávat práci, která mu byla svěřena. Poznával kolem sebe Boží přítomnost. Veškerá příroda k němu promlouvala o Neviditelném. Poznal Boha jako osobního Boha. Když přemýšlel o Boží povaze, měl stále větší a plnější pocit Boží přítomnosti. Našel útočiště ve věčné náruči. {ZNP 256.4}

Když Mojžíš prožil tuto zkušenost, uslyšel výzvu z nebe, aby vyměnil svou pastýřskou hůl za žezlo autority. Měl opustit své stádo ovcí a přijmout vůdcovství nad Izraelem. Když ho však Bůh vyzval k tomuto úkolu, měl Mojžíš nedostatek sebedůvěry, byl nevýmluvný a plachý. Měl pocit, že nemá schopnosti stát se Božím mluvčím. Přijal však Boží rozkaz a plně se spolehl na Pána. Velikost jeho poslání probudila nejlepší síly jeho mysli. Bůh mu požehnal za jeho ochotu poslouchat. Mojžíš se stal výřečným, sebevědomým a schopným ujmout se největšího díla, které kdy bylo svěřeno člověku. {ZNP 256.5}