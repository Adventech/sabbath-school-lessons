---
title:  'Povolání Ezdráše a Nehemjáše'
date:  13/10/2019
---

> <p></p>
> Ezdráš zaměřil své srdce na to, aby zkoumal Hospodinův zákon a plnil jej a aby učil v Izraeli ustanovení a nařízení. (Ezd 7,10; ČSP)

> <p></p>
> 5„Jestliže to král uzná za vhodné a jestliže tvůj služebník došel tvého zalíbení, propusť mě do Judska, kde jsou hroby mých otců, abych město znovu vystavěl.“ … 7Řekl jsem králi: „Jestliže to král uzná za vhodné, nechť jsou mi dány doporučující listy…“ 8Král mi je dal, neboť dobrotivá ruka mého Boha byla nade mnou. (Neh 2,5.7.8)

**Osobní studium**

Dalo by se říci, že Bůh vyvolil Ezdráše hned z několika důvodů: (1) byl ochoten jít; (2) měl předpoklady být dobrým vůdcem a (3) byl zkušeným učitelem a znalcem zákona. Samozřejmě, mohli bychom najít i další důvody. V Písmu však nacházíme jeden důležitý text, který pravděpodobně nejlépe ukazuje, proč byl daným úkolem pověřen právě Ezdráš.

`Uvažuj o úvodním textu. Jak rozumíš slovům, že Ezdráš „zaměřil své srdce“, aby zkoumal Hospodinův zákon a plnil jej?`

Slovem „zaměřil se“ (Ezd 7,10; ČSP) je přeloženo hebrejské slovo kun a dalo by se také přeložit jako „připravit, položit, být pevný, stanovit, být stálý nebo spolehlivý“. Opravdový význam tohoto výroku by tedy také mohl být, že Ezdráš si „pevně určil v srdci“ nebo „dal si za cíl“ hledat Boha („zasvětil svůj život“; B21). Nebylo to tedy tak, že by si dal za cíl věnovat pět minut denně studiu Písma a pak se k tomu čas od času vrátil. On si to položil na srdce, dal si to jako cíl, pevně se pro to rozhodl, podobně jako své důležité rozhodnutí udělal Daniel v Babylóně. Po příchodu do Jeruzaléma ukazoval, co to znamená, být odevzdaný Bohu. Z kontextu se dozvídáme, že Nehemjáš přišel do Jeruzaléma až třináct let po Ezdrášovi. Ezdráš se celé toto období naplno věnoval tomu, pro co se rozhodl.

`Uvažuj znovu o textu prvních dvou kapitol knihy Nehemjáš. Jak rozumíš důvodům, pro které si Hospodin vyvolil Nehemjáše?`

Nehemjášovo srdce hořelo pro Boha a pro národ. Prožíval starosti a trápil se, když se dozvěděl, že se práce v Jeruzalémě zastavily. Nehemjáš měl v sobě nadšení pro danou věc a podobně jako Ezdráš se dobrovolně rozhodl jednat. Dalo by se říci, že si někdy Bůh vybírá lidi, kteří jsou svým povoláním zaskočeni a hledají důvody, proč daný úkol splnit nemohou (zmiňme alespoň Mojžíše, Jeremjáše nebo Jonáše). Ezdráš a Nehemjáš však patří do úplně jiné skupiny – prosili Boha, aby je připravil k uskutečnění konkrétního poslání, které chtěli pro něj vykonat.

Bůh odpověděl na jejich modlitby a touhy kladně. Je to velmi důležité zjištění. Někdy totiž můžeme dojít k mylnému závěru, že když po nějakém konkrétním úkolu sami toužíme, určitě to není od Boha, protože Bůh nám dává jen náročné úkoly, které nechceme provést. Ale pokud kráčíme s Bohem, právě on do nás může vložit touhu uskutečnit určité poslání. Bůh chce, abychom byli zapálení pro to, co pro něj děláme.

**Aplikace**

`Máš zkušenost s tím, že tě Bůh pověřil dělat něco, pro co hořelo tvé srdce a co jsi toužil udělat? Jak se to projevilo?`