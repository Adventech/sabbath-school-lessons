---
title:  'Prorocké načasování I: Naděje na příchod Mesiáše'
date:  14/10/2019
---

> <p></p>
> 27Požehnán buď Hospodin, Bůh našich otců, že vložil do srdce králi, aby obnovil lesk Hospodinova domu v Jeruzalémě, 28a že mi příznivě naklonil krále a jeho rádce i všechny významné královy velmože. Vzchopil jsem se tedy, protože nade mnou byla ruka Hospodina, mého Boha, a shromáždil jsem představitele Izraele, aby šli se mnou. (Ezd 7,27.28)

> <p></p>
> 24Sedmdesát týdnů let je stanoveno tvému lidu a tvému svatému městu, než bude skoncováno s nevěrností, než budou zapečetěny hříchy, než dojde k zproštění viny, k uvedení věčné spravedlnosti, k zapečetění vidění a proroctví, k pomazání svatyně svatých. 25Věz a pochop! Od vyjití slova o navrácení a vybudování Jeruzaléma až k pomazanému vévodovi uplyne sedm týdnů. Za šedesát dva týdny bude opět vybudováno prostranství a příkop. Ale budou to svízelné doby. (Da 9,24.25)

**Osobní studium**

Je důležité si uvědomit, že povolání Zerubábela, Ezdráše i Nehemjáše se dělo v souladu s Božím „předzvěděním“, tedy skutečností, že Bůh ví, co se bude dít. Bůh například Zerubábela vedl k tomu, aby uskutečnil konkrétní kroky v reakci na konec sedmdesátiletého období v zajetí, o kterém prorokoval Jeremjáš.

Kdy Bůh povolal Ezdráše do služby? Bylo to v roce 457 př. Kr., tedy přesně v témže roce, ve kterém král Artaxerxés vydal dekret o návratu zajatců. Tento rok je důležitý pro proroctví zaznamenané v textu Da 9,24–27.

Ve verši Da 9,25 říká Gabriel prorokovi: „Od vyjití slova k návratu a k budování Jeruzaléma až k Pomazanému vůdci bude sedm sedmiletí a šedesát dva sedmiletí.“ (ČSP) Poslední týden tohoto proroctví je zmíněn ve verši 27. Jelikož jeden týden zahrnuje sedm dní, tak prorocký týden sestává ze sedmi let (Nu 14,34; Ez 4,5.6). Toto proroctví tedy mluví o sedmdesáti týdnech, což je 490 let. Potřebujeme tedy najít odpověď na otázku, odkdy máme počítat začátek proroctví o sedmdesáti týdnech. V textu se říká, že toto období začíná od vydání dekretu o navrácení Izraelců a vystavění Jeruzaléma. Celkově byly v průběhu času vydané tři takové dekrety. Kýros, Dareios i Artaxerxés vydali příkaz o obnově. Ale jen dekret krále Artaxerxe v sobě zahrnuje obnovu samotného Jeruzaléma a pouze tento dekret je spojen s oslavou Boha za jeho zásah (Ezd 7,27.28).

Začátek proroctví o sedmdesáti týdnech počítáme od roku 457 př. Kr., tedy od sedmého roku vlády krále Artaxerxa I. (Ezd 7,7–26). Rok 457 př. Kr. je také začátkem proroctví o 2 300 večerech a ránech z Da 8,14, vydání tohoto dekretu je začátkem pro obě proroctví. Proroctví o sedmdesáti týdnech končí v roce 34 po Kr., tedy v době, kdy mohutnělo hlásání evangelia a rozšířilo se i k pohanům (toto období ohraničujeme začátkem pronásledování rané církve a mučednickou smrtí Štěpána). Střed posledního týdne tak připadá na rok 31 po Kr., kdy Kristus zemřel na kříži.

**Aplikace**

`Služba Ezdráše byla jen první etapou velkého Božího plánu, který měl vyvrcholit příchodem a službou samotného Spasitele. Jak vnímáš svou roli v Božím plánu? Jakou roli v něm hraješ ty a jakou Ježíš?`

#### Další čtení: Vybrané citace od Ellen Whiteové

Nebe se sklonilo, aby vyslechlo úpěnlivou prosbu prorokovu. Ještě než skončil svou prosbu o odpuštění a uzdravení, zjevil se mu znovu mocný Gabriel a připomněl mu vidění, jehož se mu dostalo před pádem Babylóna a před smrtí Balsazarovou. A pak anděl podrobně vylíčil období sedmdesáti týdnů, které má začít v okamžiku „vyjití výpovědi o navrácení a o vystavení Jeruzaléma“ Daniel 9,25. {PK 366.4}

S touto svou prosbou se Daniel obrátil k Bohu, když vládl první rok Darius, médský monarcha, jehož vojevůdce Cýrus vyrval Babylónu žezlo vlády. Dariovo panování poctil Bůh. Byl k němu vyslán anděl Gabriel, aby „ho znocňoval a posiloval.“ Daniel 11,1. Po jeho smrti, asi dva roky po pádu Babylóna, nastoupil na trůn Cýrus, a jeho panování tedy začalo právě v době, kdy se dovršilo semdesát let od chvíle, kdy Nabuchodonozor odvlekl první Hebreje z jejich judských domovů do Babylóna. {PK 366.5}

"Rabíni věděli, že Ježíš nechodil do jejich škol, a přesto je v chápání proroctví předčil. Viděli v hloubavém galilejském chlapci velkou naději. Chtěli, aby se stal jejich žákem a později učitelem Izraele. Chtěli se podílet na jeho výchově. Domnívali se, že jeho svérázné myšlení musí usměrnit. {TV 47.2}

Ježíš zapůsobil na jejich srdce tak, jako dosud žádný člověk. Bůh chtěl osvítit izraelské vůdce a použil k tomu jediný způsob, který byli schopni přijmout. Nechat se od někoho poučit by bylo pod jejich důstojnost, pýcha by jim to nedovolila. ...  Ježíšova mladická skromnost a zdvořilost je odzbrojila a zbavila předsudků. Jejich mysl se bezděčně otevírala Božímu slovu a Duch svatý promlouval k jejich srdci. {TV 47.3}

Museli uznat, že jejich představa o příchodu Mesiáše neodpovídá proroctví. Nechtěli se jí však vzdát, protože uspokojovala jejich ctižádost. Osobovali si nárok na výklad Písma, a nemohli tedy připustit, že by je špatně pochopili. ... Světlo svítilo ve tmě, ale „tma je nepohltila“. Jan 1,5. {TV 47.4}

Začali si uvědomovat podstatu a rozsah svého úkolu a pochopili, že mají hlásat světu pravdy, které jim byly svěřeny. Byli svědky událostí Kristova života, jeho smrti a vzkříšení; znali proroctví poukazující na tyto události i tajemství plánu spasení, stejně jako Ježíšovu moc odpouštět hříchy. A to vše měli oznámit světu. Měli se obrátit a v Ježíšově moci zvěstovat evangelium o pokoji a spasení. {PNL 18.1}