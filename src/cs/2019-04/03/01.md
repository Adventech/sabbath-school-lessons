---
title:  'Boží povolání: smysl a načasování'
date:  12/10/2019
---

### Texty na tento týden
Ezd 7,10.27.28; Neh 2,5.7.8; Da 9,24.25; Da 8,13.14; Ř 8,28–30; Ex 4,10–12

> <p>Základní verš</p>
> „Požehnán buď Hospodin, Bůh našich otců, že vložil do srdce králi, aby obnovil lesk Hospodinova domu v Jeruzalémě.“ (Ezd 7,27)

Jak Bůh povolává jednotlivce? Dává každému člověku konkrétní úkol? Existují nějaká kritéria, podle kterých je jeden člověk schopnější splnit určité poslání než jiný? Jsou tato kritéria různá z Božího a z lidského pohledu?

Mnozí z nás by pravděpodobně na poslední dvě otázky odpověděli: Ano. Některé lidi si Bůh připravuje – prostřednictvím vzdělávání nebo zkušeností – k provedení konkrétního díla. Jindy si Bůh vybírá lidi pro nějakou službu prostě proto, že jsou ochotní, pokorní a mají kajícné srdce. Ale odpověď na otázku, zda Bůh dává každému člověku konkrétní úkol, nemusí být jednoduchá. Někteří z nás ve svém životě slyšeli jasné volání, jiní ne. Kromě toho, nemusí být vždy jasné, k čemu nás Bůh povolává. V Bibli však nacházíme mnoho příběhů lidí, které si Bůh vybral pro konkrétní úkol.

Je zajímavé, že Ezdráš i Nehemjáš byli povoláni naplnit přesně stanovený úkol – znovu vybudovat to, co leželo v troskách. Taková obnova si však vyžadovala různé přístupy. Oba muži měli vést Izraelce zpět do Jeruzaléma a povzbudit je, aby obnovili chrám a město. Zároveň však měli lidi učit o Bohu a dovést je k odevzdání se Nejvyššímu. Ezdráš a Nehemjáš tedy vedli lidi nejen k obnově chrámu a města, ale i k obnově vztahu s Bohem.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

Poslání, které Kristus svěřil učedníkům, se vztahuje na všechny věřící. Zahrnuje i křesťany, kteří budou žít před koncem času. Je velkým omylem myslet si, že dílo záchrany leží jen na ustanovených kazatelích. Každý, ke komu promluvil nebeský hlas a kdo přijímá Kristův život, je povolán zvěstovat evangelium a pracovat pro záchranu svých bližních. Proto byla založena církev a ten, kdo do ní slavnostním slibem vstoupil, se tím zavázal ke spolupráci s Kristem. {TV 524.2}

Nezávisle na tom, co člověk v životě dělá, by se měl především snažit získávat lidi pro Krista. Nemusí být schopen mluvit ke shromáždění, může však působit na jednotlivce. Může jim předávat učení, které od Pána přijal. Služba se neomezuje jen na kázání. Patří k ní i péče o nemocné a trpící, pomoc chudým, povzbuzování sklíčených a malověrných. Všude kolem nás jsou lidé zatížení vědomím viny. Lidstvo neponižují těžkosti, dřina či chudoba, ale vina a hřích. Ty s sebou přináší neklid a nespokojenost. Kristus chtěl, aby jeho služebníci pomáhali lidem, které sužuje nemoc hříchu. {TV 524.3}