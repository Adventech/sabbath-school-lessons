---
title:  'Boží vyvolení'
date:  16/10/2019
---

> <p></p>
> 28Víme, že všecko napomáhá k dobrému těm, kdo milují Boha, kdo jsou povoláni podle jeho rozhodnutí. 29Které předem vyhlédl, ty také předem určil, aby přijali podobu jeho Syna, tak aby byl prvorozený mezi mnoha bratřími; 30které předem určil, ty také povolal; které povolal, ty také ospravedlnil, a které ospravedlnil, ty také uvedl do své slávy. (Ř 8,28–30)

**Osobní studium**

`V souvislosti s Božím jednáním je velmi zajímavé ptát se, jak a proč si Bůh někoho vyvolí (vybere) pro nějaký konkrétní úkol. Existuje mnoho pohledů na to, co vlastně vyvolení znamená. Co o tomto tématu říká Bible?`

Co dnešní úvodní text říká o Božím povolání? Pokus se vlastními slovy shrnout hlavní poselství těchto veršů.

V tomto textu se velmi jasně říká, že Bůh předem určil lidi, aby se podobali obrazu jeho Syna. Neříká se zde, že by některé předem určil ke spasení a jiné k zatracení a že v této otázce nemáme na výběr. Jinými slovy, vyvolení se týká toho, abychom byli proměněni. Bůh touží, abychom byli proměněni a aby se v našich životech zrcadlil obraz Božího Syna. Tato proměna je zaslíbena ve verši 30, ve kterém Pavel jako autor uvádí, že ty, které Bůh povolal, tak také ospravedlnil (Bůh nás činí spravedlivými) a uvedl do své slávy (posvětil). Nejsme tedy ponecháni bez pomoci, abychom sami sebe nějak měnili, ale samotný Bůh zaslibuje, že tuto proměnu udělá svou mocí.

`Přečti si text Ř 9. O jakém vyvolení nebo Božím povolání se mluví v této kapitole?`

V Ř 9 Pavel mluví o Božím vyvolení pro konkrétní úkol. Izraelci byli vyvoleni, aby světu přinesli dobrou zprávu o Bohu. Slova „Jákoba jsem si zamiloval, ale Ezaua jsem odmítl“ (Ř 9,13; viz také Mal 1,2.3) se často nesprávně vykládají v tom smyslu, že Bůh miloval jen jednoho z bratrů. Ale kontext této pasáže dává danému textu úplně jiný význam. Pavel říká, že Jákob byl vyvolen, ale Ezau ne. Co bylo smyslem Jákobova vyvolení? Měl se stát otcem izraelského národa.

Na základě uvedených myšlenek můžeme tedy hovořit o dvou typech vyvolení, které Bůh dělá. Prvním je skutečnost, že Bůh si vybírá úplně každého člověka, aby byl zachráněn, a touží ho změnit k Ježíšovu obrazu. Druhým typem vyvolení je to, že Bůh si vybírá různé lidi pro uskutečnění různých úkolů.

**Aplikace**

`Jak na tebe působí vědomí toho, že tě Bůh předurčil a vyvolil k tomu, abys byl spasen? Znamená to, že o dar věčného života nemůžeš za žádných okolností přijít?`

#### Další čtení: Vybrané citace od Ellen Whiteové

Vyprávějte lidem o tom, který je „významnější nad tisíce jiných“ a „přežádoucí skvost“. Píseň písní 5,10.16. Krista nelze popsat slovy. Má o něm svědčit povaha a život. Kristus očekává, že se jeho podoba odrazí v každém jeho učedníkovi. Bůh předurčil každého člověka, aby přijal „podobu jeho Syna“. Římanům 8,29. V každém se má světu zjevovat Kristova trpělivá a shovívavá láska, jeho svatost, tichost, milosrdenství a pravda. {TV 527.3}

Spasitel chce projevit svoji milost a vtisknout svoji povahu celému světu. Svět mu totiž patří. Kristus jej vykoupil a chce lidi osvobodit, očistit a posvětit. Satan se sice snaží jeho záměr zmařit, ale krví prolitou za hříchy světa je možno zvítězit a oslavit Boha i Beránka. Kristus nebude spokojen, dokud jeho vítězství nebude úplné, potom „zbaven svého trápení spatří světlo, nasytí se dny“. Izajáš 53,11. Všechny národy země uslyší evangelium jeho milosti. Všichni tuto milost nepřijmou, ale „potomstvo bude mu sloužit. O Panovníku budou vyprávět dalšímu pokolení.“ Žalm 22,31. {TV 528.4}

Rozhodnutí Boží, že Ezauovi se nedostane požehnání spásy, nebylo svévolné. Dary Boží milosti skrze Krista jsou pro všechny. Nikdo nemá jinou volbu, nechce-li být zahuben. Bůh stanoví podmínky, za nichž bude každá duše vyvolena k věčnému životu; poslušnost Božích přikázání vírou v Krista. Bůh vybírá v souladu se svým zákonem a každý, kdo se podřídí jeho požadavkům, bude moci vejít do království slávy. Kristus pravil: „Kdož věří v Syna, má život věčný; ale kdož jest nevěřící Synu, neuzříť života.“ Jan 3,36. „Ne každý, kdož mi říká: Pane, Pane, vejde do království nebeského, ale ten, kdož činí vůli otce mého, kterýž v nebesích jest.“ Matouš 7,21. {PP 146.2}