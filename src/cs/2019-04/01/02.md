---
title:  'Boží slib se naplňuje: první návrat ze zajetí'
date:  29/09/2019
---

> <p></p>
> Toto praví Hospodin: Až se vyplní sedmdesát let Babylónu, navštívím vás a splním na vás své dobré slovo, že vás přivedu zpět na toto místo. (Jr 29,10)

> <p></p>
> 1V prvním roce vlády Kýra, krále perského, se splnilo slovo Hospodinovo, které mluvil ústy Jeremjáše. Hospodin vzbudil ducha perského krále Kýra, že dal po celém svém království rozhlásit a také zapsat: 2„Toto pravý Kýros… 3‚Kdokoliv z vás, ze všeho jeho lidu – Bůh buď s ním – se může vydat na cestu do Jeruzaléma, který je v Judsku, a stavět dům Hospodina, Boha Izraele, toho Boha, který je v Jeruzalémě.‘“ (Ezd 1,1–3)

**Osobní studium**

`Kromě úvodních veršů si přečti také texty Jr 25,11.12 a Da 9,1.2. Jak se podle tebe cítili lidé, kteří se měli vrátit, a jak vnímali splnění Božího zaslíbení?`

Hospodin ovlivnil Kýra, aby umožnil návrat zajatců a aby se tím naplnilo Jeremjášovo proroctví. Právě Jeremjáš napsal, že Judská země bude sedmdesát let pustá (toto období trvalo od roku 606/605 do 537/536 před Kristem). Potom však měl Bůh „otevřít dveře“, aby se zajatci mohli vrátit. Když prorok Daniel studoval Jeremjášova proroctví, zjistil, že nastal čas zaslíbeného návratu.

V 9. kapitole knihy Daniel čteme, že prorok byl rozrušený, protože zajetí už trvalo téměř sedmdesát let. Navíc se nyní dostali k moci Peršané. Daniel se ve svém smutku obrátil k Bohu, prosil o jeho milost a o naplnění zaslíbení. Ve stejné kapitole (Da 9,24–27) se dozvídáme, že Daniel dostal ujištění o tom, že Bůh má moc vysvobodit lid ze zajetí a povolá Vysvoboditele, který zemře za svůj lid jako smíření za jejich hříchy, přinese spravedlnost a naplní obětní systém. Bůh v podstatě říká: „Danieli, neboj se. Vysvoboditel (Ježíš) skutečně přijde, proto pošlu vysvoboditele i teď vám.“ Brzy poté Bůh inspiroval perského krále Kýra, aby vydal příkaz k propuštění zajatců. Bůh je vždy věrný svým zaslíbením. (Viz Da 10. kapitola – Bůh zasahuje, aby zajistil prospěch svého lidu v jeho domovské zemi.)

První kapitola knihy Ezdráš zaznamenává prohlášení Kýra o tom, že izraelský národ se může svobodně vrátit do Jeruzaléma a vystavět dům Hospodinův. Tento výnos byl vydán někdy v letech 539–537 před Kristem. Kýros Izraelcům nejen umožnil odchod, ale připravil i podmínky, aby se zajatci mohli vrátit domů s dary, mezi které patřily i původní bohoslužebné nádoby z chrámu, ukořistěné Nebúkadnesarem. Tato událost nám připomíná způsob, jak staletí předtím vyšli Izraelci z egyptského zajetí. Bůh tehdy způsobil, že Egypťané dali Židům při odchodu zlaté a stříbrné předměty.

První skupinu, která se vrátila z Babylónu, tvořilo přibližně padesát tisíc lidí. Do této skupiny patřily zřejmě i ženy a děti z jiných oblastí.

**Aplikace**

`Přemýšlej o jiných biblických proroctvích, která se již v dějinách naplnila. Jak na tebe působí vědomí, že Bůh zná dopředu budoucnost? Co to pro tebe znamená?`

#### Další čtení: Vybrané citace od Ellen Whiteové

Často zkoumal Daniel a jeho druzi tato a podobná proroctví, v nichž se mluvilo o záměru, jaký má Bůh se svým lidem. A nyní, když rychlý spád událostí ukázal, že mocná ruka Boží zasáhla mezi národy, přemýšlel Daniel zvláště o zaslíbeních, jichž se Izraelovi dostalo. Jeho víra v prorocké slovo způsobila, že zažil to, co předpovídali svatí pisatelé. „Jakž se jen vyplní Babylónu sedmdesát let,“ pravil Hospodin, „navštívím vás, a potvrdím vám slova svého výborného o navrácení vás…“ {PK 364.1}

Zvěstováním pravd věčného evangelia všem národům, lidem všech plemen a jazyků, splňuje dnes církev Boží na zemi staré proroctví, v němž se praví, že „zkvetne a zroste Izrael, a naplní povrch zemský ovocem“ Izajáš 27,6. Následovníci Ježíšovi ve spolupráci s nebeskými bytostmi rychle dobývají pustá místa na zemi; a výsledkem jejich působení je vzrůst hojného ovoce vzácných duší. Rozšiřování pravdy bible posvěcenou církví přináší dnes synům člověka jako nikdy předtím dobrodiní, naznačené před staletími v zaslíbení daném Abrahámovi a celému Izraeli — církvi Boží na zemi ve všech dobách — jež zní: „Požehnám tobě,…a budeš požehnání.“ 1. Mojžíšova 12,2. {PK 462.1}