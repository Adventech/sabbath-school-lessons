---
title:  'Dekret krále Artaxerxa: Pobídka k obnově Jeruzaléma'
date:  02/10/2019
---

> <p></p>
> 11Toto je opis listu, který vydal král Artaxerxés knězi Ezdrášovi, znalci Zákona, znalému znění příkazů Hospodinových a jeho nařízení Izraeli: 12„Artaxerxés, král králů, knězi Ezdrášovi, znalci zákona Boha nebes: Rozhodnutí. Nuže: 13Vydal jsem rozkaz, že každý z izraelského lidu, z jeho kněží a levitů v mém království, kdo touží jít do Jeruzaléma, může jít s tebou… (Ezd 7,11–13)

**Osobní studium**

`Přečti si celý text králova výnosu (Ezd 7,11–28). Co všechno obsahuje tento královský výnos? Které části tě nejvíce upoutaly? V čem podle tebe spočívala důležitost králových nařízení pro izraelský národ? Jak bys stručně shrnul obsah tohoto dekretu?`

Artaxerxův výnos připomíná první dekret krále Kýra II. Artaxerxés vyzývá každého ochotného člověka – především z kněžské linie – aby se vydal do Jeruzaléma. Ačkoli podle klínopisných tabulek z babylónského města Nippur většina Židů nakonec zůstala v Persii (jak o tom hovoří například kniha Ester), byli i takoví, kteří čekali na možnost vrátit se a začít nový život v domovině, v zemi svých předků. Král nařídil, aby „strážci pokladu v Zaeufratí“ (Ezd 7,21, oblast za řekou Eufrat) vykonali to, oč je Ezdráš požádal (s určitým omezením). Tito správci královského majetku také měli poskytnout všechno, co bude potřebovat na stavbu města a na to, aby „obnovil lesk Hospodinova domu v Jeruzalémě“ (Ezd 7,27). Král ve svém dekretu pověřuje Ezdráše, aby zařídil správné zachovávání Božího zákona a zákonů země tím, že ustanoví právní systém. Pořádek a systém, které budou výsledkem tohoto nařízení, jsou důležité pro fungování každé společnosti. A navíc, král takto zjednodušil Ezdrášovi a Izraelcům obnovu jejich domoviny.

Jak máme rozumět královskému zájmu o obnovu Jeruzaléma a chrámu? Znamená to snad, že král uvěřil v Ezdrášova Boha? Artaxerxés nazývá Boha jako „Boha Izraele, jehož příbytek je v Jeruzalémě“ (Ezd 7,15). Způsob, jakým se král vyjadřuje o Bohu Izraele, naznačuje, že vnímal Hospodina jen jako jedno z mnoha místních božstev, které by měl uklidnit a naklonit si svými dary. Nechtěl, aby se Bůh nebes rozlítil hněvem proti jeho říši nebo proti jeho synům (Ezd 7,23). Za zmínku také stojí skutečnost, že rok 457 př. Kr. byl i rokem vzpoury Egypťanů vůči perské vládě. Je proto možné, že vstřícné jednání krále bylo motivováno snahou získat si oddanost judské provincie.

Naneštěstí, navzdory téměř přátelskému vztahu, který měl král s Ezdrášem i Nehemjášem, nikdy neuvěřil v Hospodina. Alespoň se o tom nedozvídáme nic ani z biblického textu, ani z historických dokumentů. Ukazuje nám to, že Bůh může pro uskutečnění své vůle na zemi použít i neobrácené lidi.

**Aplikace**

`Jak se ti daří v tomto světě plném problémů a trápení věřit v Boží svrchovanost, jak to vidíme v uvedeném příběhu?`

#### Další čtení: Vybrané citace od Ellen Whiteové

"Když vydal Izraelským povolení k návratu, učinil Artaxerxes také opatření, aby byly obnoveny staré výsady příslušníků kněžského stavu... Zařídil také, aby byli ustanoveni správní úředníci, kteří by vládli lidu spravedlivě podle židovského zákoníku...{PK 401.3}

Tak s „pomocí Boha svého“ přesvědčil Ezdráš krále, aby se dobře postaral o návrat všeho lidu Izraele a kněží a Levitů v Médo-Perské říši, kteří se rozhodli „dobrovolně jíti…do Jeruzaléma“ Ezdráš 7,9.13. Tím se rozptýleným dítkám Izraele dostalo znovu příležitosti vrátit se do země, s jejímž vlastnictvím byla spjata zaslíbení daná domu Izraelskému. Toto nařízení způsobilo velkou radost těm, kdož spolu s Ezdrášem zpytovali, jaké má Bůh úmysly se svým lidem. „Požehnaný Hospodin Bůh otců našich,“ volal Ezdráš, „kterýž dal to v srdce královo, aby zvelebil dům Hospodinův, kterýž jest v Jeruzalémě, a naklonil ke mně milosrdenstvím krále i rad jeho, i všech mocných knížat královských.“ Ezdráš 7,27.28. {PK 402.1}"

"Ježíš je náš přítel; celé nebe se zajímá o naše blaho. Neměli bychom připustit, aby zmatky a starosti každodenního života znepokojovaly naši mysl a zachmuřovaly naše čelo. Připustíme-li to totiž, najdeme vždy něco, co nás souží a znepokojuje. {CK 83.2}

Máš možná potíže v zaměstnání, budoucnost se ti možná jeví chmurná, hrozí ti možná ztráty - neklesej však na mysli; slož své břímě na Boha a zachovej klid a pokojnou mysl. {CK 83.3

Není vůlí Boží, aby jeho dítky klesaly pod tíhou starostí. Náš Pán nás neklame. Neříká nám: „Neboj se; na vaší cestě není nebezpečí.“ Ví, že nás čekají zkoušky, že na nás číhá nebezpečí a podle toho s námi jedná. Nemá v úmyslu vzít svůj lid ze světa hříchu a zla, nýbrž ukazuje jim, kde je neselhávající útočiště. Kristus se modlil k Bohu za své učedníky: „Neprosím, abys je vzal ze světa, ale abys je zachoval od zlého“ Jan 17,15. Praví: „Ve světě máte soužení. Ale vzchopte se, já jsem přemohl svět“ Jan 16,33. {CK 83.4}}"

"Bůh chce vykonat velké věci pro ty, kdož mu důvěřují. Důvod, proč křesťanští duchovní nepožívají větší síly, je v tom, že příliš věří ve svou vlastní moudrost a nedávají Pánu příležitost, aby projevil svou moc k jejich prospěchu. Bůh pomáhá svým věřícím dítkám v každé nouzi, jestliže v něho vkládají svou plnou důvěru a věrně ho poslouchají. {PP 366.3}