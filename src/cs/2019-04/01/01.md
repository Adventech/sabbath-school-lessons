---
title:  'Ezdráš: jeho doba a poslání'
date:  28/09/2019
---

### Texty na tento týden
Jr 29,10; Ezd 1,1–3; 4,1–7; 7,6–13

> <p>Základní verš</p>
> „Toto praví Kýros, král perský: ‚Hospodin, Bůh nebes, mi dal všechna království země. Pověřil mě, abych mu vybudoval dům v Jeruzalémě, který je v Judsku.‘“ (Ezd 1,2)

Ze spisů proroka Jeremjáše se dozvídáme o Božím zaslíbení, podle kterého se má po uplynutí sedmdesáti let vrátit Boží lid z babylónského zajetí. Král Kýros byl Božím nástrojem, díky němuž se mohl tento návrat uskutečnit. Kýros pomazaný Bohem (Iz 45,1) vydal v roce 538 př. Kr.dekret, který dával Božímu lidu svobodu a možnost vrátit se do své země a znovu vybudovat chrám.

Bylo to Boží přání (ne Kýrovo), aby se stalo skutečností, že: „Řekne Jeruzalému: ‚Budeš vybudován!‘ A chrámu: ‚Budeš založen!‘“ (Iz 44,28) Sám Bůh byl zárukou toho, že Jeruzalém bude nově postaven, a proto přiměl Kýra k vydání povolení stavět chrám.

Je vždy povzbuzující, když sledujeme Boží lid, jak jedná v souladu s tím, co chce Hospodin: „Tu se vydali na cestu představitelé judských a benjamínských rodů, kněží a levité, všichni, jejichž ducha probudil Bůh, aby stavěli Hospodinův dům v Jeruzalémě.“ (Ezd 1,5)

Je to příklad správné odpovědi na mocné a zároveň laskavé Boží jednání. Ta nejlepší rozhodnutí a činy děláme motivováni poznáním toho, jaký Bůh je, co pro nás udělal a s jakou láskou pracuje ve prospěch svého lidu.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

Tak jako Abrahám jsou mnozí zkoušeni i dnes. Neslyší hlasu Božího zaznívajícího přímo z nebes, Bůh promlouvá k nim zaznamenanými poučkami svého slova a řízením své prozřetelnosti. Mohou být vyzváni, aby se zřekli svého místa, které slibuje bohatství a slávu, aby se vzdali výhodných a výnosných styků, aby odešli od svých příbuzných a nastoupili cestu, která se zdá cestou sebezapření, těžkostí a obětí. Bůh má pro ně poslání; avšak život v pohodlí a vliv příbuzných a přátel by brzdil rozvoj právě těch vlastností, jež jsou potřebné pro splnění poslání. Bůh je proto odvolává z prostředí, na které působí lidské vlivy a lidská pomoc, vede je k tomu, aby cítili potřebu jeho pomoci a záviseli toliko na něm, aby se jim mohl zjevit. Kdo je ochoten zříci se na pokyn Prozřetelnosti svých vlastních plánů, jež úspěšně plní, a vzdát se rodinných svazků? Kdo přijme nové povinnosti a vstoupí na neprobádané pole, konaje dílo Boží ochotně a neohroženě a počítaje pro věc Kristovu své ztráty za vítězství? {PP 84.3}

Je důležité, abychom uvěřili slovu Božímu a hned je vyplnili, když andělé Boží čekají, aby nám pomohli. Zlí andělé jsou stále připraveni zabránit nám v každém kroku vpřed. A když Bůh ve své prozřetelnosti vybízí své dítky k cestě v před a je ochoten zasáhnout v jejich prospěch, pokouší je satan, aby se svou nerozhodností a svým odkládáním znelíbili Hospodinu. Snaží se rozdmýchat sváry, vyvolat reptání, vzbudit nevíru, aby je tak mohl oloupit o požehnání, jež jim chce Bůh udělit. Služebníci Boží by měli být přesní a pečliví v plnění příkazů, vždy pohotoví rychle zasáhnut, jakmile jim prozřetelnost Boží naznačí cestu. Otálejí-li, poskytují tím satanovi čas, aby je mohl porazit. {PP 313.7}

V životě každého přicházívají období těžkých zklamání a trudomyslnosti, kdy nás zaplavuje jen smutek a žal, a kdy je nám těžko uvěřit, že Bůh je stále laskavým dobrodincem svých pozemských dítek, dny, kdy nesnáze sužují duši tak, že smrt se nám zdá lepší než život. Tehdy mnozí ztrácejí víru v Boha, podléhají pochybnostem, upadají v nevěru. Kdybychom v takových obdobích mohli duchovním zřením pochopit smysl božího opatření, viděli bychom anděly, kteří se snaží zachránit nás před sebou samými, postavit nás na základ pevnější než věčné hory, aby v nás vyvstala nová víra, nový život. {PK 106.1}