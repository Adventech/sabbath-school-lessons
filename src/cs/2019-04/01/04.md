---
title:  'Ezdráš: Vůdce druhé vlny návratu z exilu'
date:  01/10/2019
---

> <p></p>
> 6Tento Ezdráš vyšel z Babylónu. Byl to znalec Zákona, zběhlý v zákoně Mojžíšově, který vydal Hospodin, Bůh Izraele. Král mu dal vše, oč žádal, protože nad ním byla ruka Hospodina, jeho Boha. 7S ním se vydali do Jeruzaléma i někteří Izraelci, kněží a levité, zpěváci, vrátní a chrámoví nevolníci v sedmém roce krále Artaxerxa. 8Přišel do Jeruzaléma pátého měsíce téhož sedmého roku jeho kralování. 9Na první den prvního měsíce byl stanoven nástup cesty z Babylónu a prvního dne pátého měsíce přišel do Jeruzaléma, protože nad ním byla dobrotivá ruka jeho Boha. 10Ezdráš bádal s upřímným srdcem v Hospodinově zákoně, jednal podle něho a vyučoval v Izraeli nařízením a právům.. (Ezd 7,6–10)

**Osobní studium**

V textech Ezd 7,1–10 a 8,1–14 vidíme, že král Artaxerxés I. dovolil Ezdrášovi, aby odešel do Jeruzaléma (v roce 457 př. Kr.) a vzal s sebou každého, kdo se s ním chtěl vrátit. O vztahu mezi králem a Ezdrášem toho mnoho nevíme a není ani jisté, jaké bylo Ezdrášovo postavení. V osmé kapitole knihy Ezdráš najdeme seznam představitelů (otců) rodin, které se vrátily do Jeruzaléma. Seznam začíná kněžími, pokračuje královskou linií a končí ostatními Izraelci. Dvanáct rodin je jmenováno konkrétně, což naznačuje záměrnou připomínku dvanácti kmenů Izraele.

V těchto seznamech je zmíněno přibližně tisíc pět set mužů, což může představovat celkově asi pět až šest tisíc lidí, pokud vezmeme v úvahu i ženy a děti. Šlo o mnohem menší skupinu, než byla ta, co se vrátila do Jeruzaléma se Zerubábelem a Jéšuou.

`Uvažuj o textu Ezd 7,1–10. Co se z těchto veršů dozvídáš o Ezdrášovi, o jeho víře a životním nasměrování?`

Ezdráš byl znalcem Zákona a pocházel z kněžského rodu (Neh 12,26). Jako kněz byl potomkem Mojžíšova bratra Árona, který byl prvním knězem izraelského národa. Díky záznamům v knize Ezdráš a zároveň díky židovské tradici je postava Ezdráše důležitá i dnes. Nevíme, zda působil jako znalec Zákona (nebo písař) na královském dvoře Artaxerxa. Proto Ezdrášovo označení jako znalce Zákona může souviset také s jeho předchozími odpovědnostmi nebo se schopnostmi, které prokázal po návratu do Judska. Je však zřejmé, že Ezdráš musel pro Artaxerxa pracovat, jinak by ho král neposlal jako vůdce poměrně početné výpravy do Judska.

V textech Ezd 7,6 a 10 je Ezdráš označen jako „zběhlý“ (zkušený) znalec či učitel, který svůj život zasvětil studiu Mojžíšova zákona. Slovo „zběhlý“ znamená doslova „rychlý“, což odkazuje na pohotový úsudek a schopnost vyhodnocovat informace. Ezdráš byl bystrý, vynikal duchaplností a měl velké znalosti Božího zákona. A navíc skutečnost, že si jej král vybral, aby přivedl skupinu Izraelců do Judska, je svědectvím o Ezdrášově odvaze a vůdčích schopnostech.

**Aplikace**

`Všimni si, že Ezdráš „bádal s upřímným srdcem v Hospodinově zákoně“ (Ezd 7,10). Jak se to podle tebe projevovalo? Jak bys mohl takový postoj aplikovat do svého života?`

#### Další čtení: Vybrané citace od Ellen Whiteové

"Asi sedmdesát let po návratu první skupiny vyhnanců, které přivedl Zorobábel a Jozue, dosedl na trůn Médo-Perské říše Artaxerxes Longimanus. Jméno tohoto krále je spojeno se svatými dějinami řadou podivných opatření. Za vlády tohoto panovníka žili a působili Ezdráš a Nehemiáš. Tento král vydal v roce 457 př. Kr. třetí a poslední nařízení o znovuvybudování Jeruzaléma. Za jeho vlády se vrátila skupina Židů pod Ezdrášovým vedením, Nehemiáš a jeho druzi dostavěli zdi Jeruzaléma, byly obnoveny služby v chrámě a také Ezdráš a Nehemiáš provedli velké náboženské reformy. Za svého dlouholetého panování projevil král často přízeň lidu Božímu a ve svých důvěrných a milovaných židovských přátelích, Ezdrášovi a Nehemiášovi, viděl muže ustanovené Bohem, vyvolené pro zvláštní dílo. {PK 399.1}

Zážitek, který měl Ezdráš v době, kdy žil mezi Židy pozůstalými v Babylóně, byl tak neobvyklý, že upoutal pozornost krále Artaxerxe, s nímž Ezdráš svobodně rozmlouval o moci Boha nebeského a o božském úmyslu usadit znovu Židy v Jeruzalémě. {PK 399.2}

Byl v srdci dojat, když poznával více a více o tom, jak Bůh jednal se svými dítkami, a když pochopil svatost zákona daného se Sinaje. Prodělal nové, dokonalé obrácení a rozhodl se, že prozkoumá záznamy ze svatých dějin, aby mohl jejich znalost použít k blahu a osvícení svého národa. {PK 399.4}

Ezdráš se snažil připravit se niterně pro dílo, o němž věděl, že ho čeká. Opravdově hledal Boha, aby mohl být moudrým učitelem Izraele. Když se naučil podřizovat svou mysl a vůli Božskému vedení, vnesl do svého života zásady pravého posvěcení, které měly v pozdějších letech přetvářející vliv nejen na mládež, která u něho hledala poučení, nýbrž na všechny, kteří s ním přišli do styku. {PK 400.1}