---
title:  'Obnova Jeruzaléma: události a králové'
date:  30/09/2019
---

> <p></p>
> 4Lid země bral odvahu judskému lidu a pohrůžkami jej odrazoval od stavby. 5Podpláceli proti nim rádce, aby rušili jejich plány, po všechny dny perského krále Kýra až do kralování perského krále Dareia. 6I za kralování Xerxova, na začátku jeho kralování, sepsali na obyvatele Judska a Jeruzaléma žalobu. 7Také za dnů Artaxerxa psali Bišlám, Mitredat a Tabel s ostatními svými druhy perskému králi Artaxerxovi; list byl napsán aramejským písmem i jazykem. (Ezd 4,4–7)

**Osobní studium**

První skupina navrátilců přijala úkol obnovit Boží chrám. Později se budeme více věnovat odporu, se kterým se při snaze o obnovu chrámu setkali. Nejprve se však zaměříme na sled perských králů, kteří vládli během dlouhotrvající obnovy Jeruzaléma. Pro lepší pochopení knih Ezdráš a Nehemjáš je totiž důležité znát dějinné souvislosti, které tyto knihy zaznamenávají.

`Uvažuj o textu Ezd 4,1–7. Jací králové jsou zde zmíněni? O jakých problémech v souvislosti s výstavbou chrámu se zde hovoří?`

Tabulka uvedená na této straně obsahuje chronologický seznam perských králů, kteří jsou spojeni s událostmi popisovanými v knihách Ezdráš a Nehemjáš. Seznam začíná králem Kýrem, který založil perskou říši a v roce 539 př. Kr. dobyl Babylón.

Při studiu těchto biblických knih je důležité vědět, že v knize Ezdráš nejsou králové uvedeni vždy v chronologickém pořadí. Například text Ezd 4,26–24 je vsunut před pátou kapitolu, která pokračuje v popisu odporu vůči stavbě chrámu. Z toho vyplývá, že korespondence související s Xerxem I. a s Artaxerxem I., která se nachází u Ezdráše 4, se odehrála až po událostech zaznamenaných v kapitolách 5 a 6, které hovoří o Dareiovi I. Taková posloupnost se čtenáři může jevit jako neorganizovaná a často byla příčinou různých nejasností, ke kterým lidé při studiu v průběhu dějin dospěli. Znalost časového uspořádání událostí nám při našem studiu pomůže lépe pochopit poselství knih Ezdráš a Nehemjáš.

|Král Persie|Doba vlády|Skupina navrátilců|Obnova|
|---|---|---|---|
|Kýros II. „Velký“ (Cýrus)|559–530 př. Kr.|537/536 př. Kr. – 1. skupina navrátilců|Začátek obnovy chrámu|
|Kambýsés II.|530–522 př. Kr.|   |   |
|Dareios I. (Darius)|522–486 př. Kr.|   |Březen 515 př. Kr. – dokončení a zasvěcení chrámu|
|Xerxés I. (Achašvéroš, Asverus)|485–465 př. Kr.|   |Odpor vůči budování Jeruza- léma|
|Artaxerxés I.|465–424 př. Kr.|457 př. Kr. – Ezdráš a 2. skupina navrátilců|Začátek nejdelšího prorockého období (Da 8,14; 9,24–27)|
| | |445/444 př. Kr. – Nehemjáš a 3. skupina navrátilců|Dokončení obnovy hradeb Jeruzaléma|

**Aplikace**

`Které další události a záznamy v Bibli tě matou? Znamená to, že Bible je nedůvěryhodná? Jak se můžeš naučit důvěřovat Bohu a jeho slovu, když se setkáš se skutečnostmi, které ti nedávají smysl? Proč je důležité nenechat se znechutit a hledat odpovědi? (Iz 55,8.9)`

#### Další čtení: Vybrané citace od Ellen Whiteové

"Byla to doba, v níž se Židům dostalo podivuhodné příležitosti. Nejvyšší zástupci nebes působili na srdce králů a bylo na lidu Božím, aby vynaložil nejvyšší úsilí při provádění Cýrova nařízení. Neměli šetřit silami při budování chrámu a obnově bohoslužeb a při znovuzřízení svých domovů v Judsku. Avšak mnozí k tomu nejevili ochotu. Protivenství jejich nepřátel bylo silné a rozhodné, a tak postupně ztráceli dělníci odvahu. {PK 376.3}

Za vlády Kambýse pokročila práce na stavbě chrámu jen nepatrně. A za vlády Lži-Smerdise (zvaného Artazerzes, (viz Ezdráš 4,7) ponoukli Samaritáni tohoto nestoudného podvodníka, aby vydal nařízení, jímž se Židům zakazuje znovu vystavět chrám a město. {PK 376.4}

Více než rok stavba chrámu stála, takřka zapomenuta. Lidé bydlili ve svých domovech a usilovali o dosažení časného blahobytu; jejich situace však byla ubohá. {PK 376.5}

Takové byly poměry na počátku vlády Daria Hystaspa. Izraelští byli v žalostném stavu, a to po stránce duchovní i po stránce vezdejší. Tak dlouho reptali a pochybovali, tak dlouho dávali přednost osobním zájmům, zatímco na rozvaliny chrámu Hospodinova se dívali s lhostejností, že mnozí přitom zapomněli na to, že je úmyslem Božím usadit je znovu v Judsku a říkali: „Nepřišel čas, čas, v němž by dům Hospodinův stavěn byl.“ Ageus 1,2. {PK 377.1}"

Pochybovači a nevěrci zavrhují slovo Boží, protože nemohou pochopit všechna jeho tajemství; a ani všichni ti, kdo tvrdí, že věří Bibli, nejsou před takovým nebezpečím zcela uchráněni. Apoštol praví: „Dejte si pozor, bratři, aby někdo z vás neměl srdce zlé a nevěrné, takže by odpadl od živého Boha“ Židům 3,12. Je správné pečlivě promýšlet učení Bible a hledat „hlubiny Boha“ (1. Korintským 2,10), pokud jsou v Písmu svatém zjeveny. „Skryté věci patří Hospodinu, našemu Bohu, zjevené však patří nám a našim synům“ 5. Mojžíšova 29,29. Satan se však snaží převrátit chápavost naší mysli. Když lidé začínají poznávat Boží pravdu, vzniká v nich také určitý druh duchovní pýchy. Pozbývají trpělivosti a cítí se zahanbeni, když neumí uspokojivě vyložit každou stať Písma. Je pro ně velmi pokořující přiznat se k tomu, že nechápou slova vnuknutá Duchem. Nemají chuť trpělivě čekat, až Bůh uzná za vhodné odhalit jim pravdu. {CK 74.1}