---
title:  'Kvalitní vzdělání: Vybaveni ke službě'
date:  03/10/2019
---

> <p></p>
> 6Tento Ezdráš vyšel z Babylónu. Byl to znalec Zákona, zběhlý v zákoně Mojžíšově, který vydal Hospodin, Bůh Izraele. … 10Ezdráš bádal s upřímným srdcem v Hospodinově zákoně, jednal podle něho a vyučoval v Izraeli nařízením a právům. (Ezd 7,6.10)

**Osobní studium**

`Co úvodní verše říkají o Ezdrášově studiu Božího slova? Jak to ovlivňovalo jeho rozhodování, jednání a události, které se odehrávaly v jeho životě?`

Ezdrášovo zasvěcení Bohu a jeho rozhodnutí studovat Boží slovo, jednat podle něho a také ho vyučovat (Ezd 7,6.10) připravilo Ezdráše na efektivnější a významnější službu Izraelcům. Biblický text doslova říká, že se „zaměřil“ („zaměřil své srdce“ Ezd 7,10; ČSP) na to, aby zkoumal Hospodinův zákon a plnil jej a aby učil jeho nařízení a příkazy.

Ellen Whiteová k tomu říká „Ezdrášovi se dostalo kněžského vzdělání a rovněž byl obeznámen se spisy moudrých mužů médo-perské říše. Přesto však nebyl spokojen se svým duchovním stavem. Toužil být v dokonalém souladu s Bohem. Proto ‚bádal s upřímným srdcem v Hospodinově zákoně, jednal podle něho‘ (Ezd 7,10). Při svém pravidelném studiu začal v biblických knihách hledat důvody, proč Bůh dovolil, aby byl zničen Jeruzalém a Židé odvedeni do zajetí. … Ezdrášova snaha probudit zájem o studium Písma byla provázena jeho vytrvalým celoživotním úsilím o uchování a rozmnožení Bohem inspirovaných spisů. Shromáždil všechny dostupné svitky, opisoval je a rozšiřoval. Takto se prostřednictvím opisů Božího slova, které se dostaly do rukou mnoha lidí, šířily vědomosti nevyčíslitelné hodnoty.“ (PK 608.609; OSU 229.230)

Ezdráš znal způsob života pohanů a jejich hodnoty a viděl, že se vším nemůže souhlasit… Vždyť řada věcí, na které při studiu narazil, byla v rozporu s Božím pohledem. Usiloval proto poznat pravdu z jejího zdroje, kterým je Boží slovo a Hospodinův zákon.

**Aplikace**

`Josef, Mojžíš a Daniel získali vzdělání v pohanském světě. Jak jim to pomohlo v díle, pro které si je Bůh vyvolil? Proč vzdělání otevírá nové dveře možnostem?`

`Co všechno ses potřeboval „odnaučit“ z toho, co sice společnost považuje za důležité, správné a akceptovatelné, ale na základě Božího slova jsi poznal, že to správné není?`

#### Další čtení: Vybrané citace od Ellen Whiteové

"Podle Boží vůle máme získat co nejvyšší možné vzdělání, abychom jím mohli sloužit druhým. Nevíme, kdy a kde nás Bůh povolá, abychom pro něho pracovali nebo o něm mluvili. Náš nebeský Otec ví, k čemu nás může použít. Naše slabá víra nerozpoznává možnosti, které máme. Rozvíjejme své rozumové schopnosti, abychom v případě potřeby mohli i nejvyšším světským autoritám představit pravdy Božího slova, a oslavili tak Boží jméno. Využijme každou příležitost, abychom rozvinuli své rozumové schopnosti k lepší službě v Božím díle. {PM 168.6}

Mladí lidé mají cílevědomě studovat, aby dosáhli potřebného vzdělání. Nečekejte, až se vám naskytne vhodná příležitost, ale vytvořte si ji sami. Využijte i sebemenší příležitost, která se vám nabízí. Buďte dobří hospodáři. ... Využijte každou příležitost, která se vám naskytne, abyste rozšířili své vzdělání! Střídejte studium s užitečnou tělesnou prací. Přičiněním, vytrvalostí a modlitbou usilujte o nebeskou moudrost. To vám poskytne všestranné vzdělání. Vaše povahové vlastnosti se tím budou rozvíjet a získáte vliv na jiné, abyste je mohli vést k spravedlnosti a svatosti. {PM 168.7}"