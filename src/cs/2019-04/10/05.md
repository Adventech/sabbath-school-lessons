---
title:  'Obětování jako součást bohoslužby'
date:  04/12/2019
---

> <p></p>
> V onen den také obětovali veliké oběti a radovali se, neboť jim Bůh připravil převelikou radost. I ženy a děti se radovaly, takže se radostné veselí Jeruzaléma rozléhalo dodaleka. (Neh 12,43)

**Osobní studium**

`Proč tehdy do bohoslužby díkůvzdání zařadili také oběti? Nevylučuje se zabíjení obětních zvířat a radost před Bohem?`

Obětování bylo v chrámu (a dříve svatostánku) tou nejdůležitější součástí bohoslužby. Existovalo několik různých typů obětí a způsobů obětování. Některé byly vyjádřením zaslíbeného odpuštění, jiné vyjadřovaly vděčnost a radost ze společenství s Bohem. Oběti účastníkům bohoslužby připomínaly pravdu o Bohu a poukazovaly na zaslíbeného Mesiáše, který za ně obětuje vlastní život, protože on je Beránek Boží. Tím vytvářely ten nejpřirozenější důvod k uctívání a oslavě Boha.

Uvažuj o textech J 1,29.36; Zj 5,6.12.13 a 1K 5,7. Na co podle těchto veršů ukazovaly oběti? Starověcí Izraelci se těšili ze smrti chovaného (nebo koupeného) zvířete, jehož oběť jen v náznacích zjevovala pravdu o zaslíbeném Zachránci. Přemýšlej o svých důvodech k vděčnosti a radosti, když dnes už jasně víš, co znamenala Ježíšova smrt na kříži.

Všimni si, kolikrát se pouze v jediném verši Neh 12,43 mluví o velké radosti! Uprostřed vážnosti a bázně před Bohem, kterou lidé vyjadřovali během bohoslužby (vždyť nakonec zabití zvířete za jejich hříchy bylo vážnou a respekt vzbuzující událostí), prožívali věřící i obrovskou radost a veselí. Když přicházíme před Boha, je správné pociťovat posvátnou úctu a bázeň. Zároveň však můžeme prožívat i radost.

Žalm 95 ukazuje, že opravdové uctívání a klanění se Bohu v sobě zahrnuje pozvání zpívat, křičet radostí a hrát k Boží oslavě (Ž 95,1) a zároveň také sklonění se v úctě před Bohem (Ž 95,6). Pro oslavu a uctívání našeho Stvořitele je důležité dosáhnout vyváženosti mezi radostí a vážností (či schopnosti prožívat obojí současně).

**Aplikace**

`Co prožíváš a pociťuješ, když přemýšlíš o tom, že na kříži visel a umíral za hříchy svého stvoření ten, který je Stvořitelem všeho (J 1,1–3)? Jakou roli by měla hrát radost ve tvé zkušenosti s pravdou o kříži?`

#### Další čtení: Vybrané citace od Ellen Whiteové

Tisíce lidí, kteří tam přišli slavit Velikonoce, vyšli přivítat Ježíše. Mávali mu palmovými větvemi a zpívali mu na pozdrav duchovní píseň. (Jan 12,19) {TV 362.2}

Za svého života na zemi Ježíš nikdy předtím takové oslavy nepřipustil. Přesně věděl, jaké by to mělo následky. Přivedlo by jej to na kříž. Měl však v úmyslu představit se veřejně jako Vykupitel. Chtěl obrátit pozornost lidí k oběti, která měla korunovat jeho poslání v hříšném světě. Židé se scházeli v Jeruzalémě k oslavě velikonočních svátků a Ježíš, skutečný Boží Beránek, dobrovolně přicházel a vydával sám sebe jako oběť. Jeho smrt za hříchy světa se měla stát předmětem hlubokého uvažování a studia jeho církve ve všech dobách...Po takových projevech slávy, jaké jeho vstup do Jeruzaléma provázely, budou jeho rychle se blížící konec jistě všichni sledovat. {TV 362.3}

Příliš často považujeme obřady připomínající utrpení a ponížení našeho Pána za pouhé formální záležitosti. Tato ustanovení však mají svůj význam. Byla zavedena proto, aby nám pomáhala pronikat do tajemství zbožnosti. Všichni máme možnost pochopit mnohem lépe než dosud Kristovo utrpení, jehož smyslem bylo smíření. „Jako Mojžíš vyvýšil hada na poušti, tak musí být vyvýšen Syn člověka, aby každý, kdo v něho věří, měl život věčný.“ Jan 3,14.15. Musíme vzhlížet ke Spasiteli umírajícímu na golgotském kříži. V zájmu našeho věčného života je třeba projevovat víru v Krista. {TV 422.5}

Při pohledu na ukřižovaného Vykupitele lépe chápeme velikost a význam oběti, kterou pro nás Majestát nebes podstoupil. Plán spasení se nám ukazuje v celé své slávě a rozjímání nad křížem v nás probouzí posvátnou úctu. Z celé své duše chválíme Beránka a Boha, neboť naše mysl je plná výjevů z Golgoty a pro pýchu a sobectví v ní již není místo. {TV 423.4}