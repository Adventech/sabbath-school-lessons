---
title:  'Uctívání Hospodina'
date:  30/11/2019
---

### Texty na tento týden
Neh 12,27–47; 1Pa 25,6–8; J 1,29.36; 1K 5,7; Žd 9,1–11

> <p>Základní verš</p>
> „Opěvovali Hospodina a vzdávali mu chválu a čest, že je dobrý, že jeho milosrdenství nad Izrae­lem je věčné. A všechen lid mohutným hlaholem chválil Hospodina, že byly položeny základy Hospodinova domu.“ (Ezd 3,11)

> <p>Základní verš</p>
> V roce 515 př. Kr. Izraelci slavili zasvěcení chrámu (Ezd 6,15–18). Přibližně o šedesát let později národ uskutečnil zasvěcení Jeruzaléma a dokončených hradeb (Neh 6,15–7,3; 12,27n).

Po uvedení rodokmenů v 11. a 12. kapitole knihy Nehemjáš se autor soustředí na dobu, kdy se konalo posvěcení města. Oslavy však nejsou zaznamenány v chronologickém pořadí. Nebyly tedy provedeny v době, kdy se přistěhovali do Jeruzaléma, ale až po dokončení hradeb. Pro izraelský národ bylo příznačné, že všechno zasvěcoval Bohu – chrám, městské hradby nebo dokonce domy či veřejné budovy. Každá taková příležitost byla důkladně připravena. Součástí oslav byl zpěv, hudba, hodování, oběti, projevy radosti, všeobecné veselí, ale také očišťování lidu. David ustanovil během vysvěcování praxi obětování a židovští vůdcové následovali jeho příklad – počínaje Šalomounem, při příležitosti, kdy se podařilo navrátit do chrámu truhlu smlouvy (1Kr 8,5).

Tento týden se budeme věnovat způsobu, jakým Izraelci uctívali Hospodina v době návratu z exilu. Zároveň budeme hledat možnosti, jak se inspirovat tím, jak se chovali tehdy, při našem uctívání téhož Boha dnes.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

Dělníci, pracující na přípravě stavebního materiálu, našli v rozvalinách několik obrovských kamenů, které byly dopraveny na staveniště chrámu za dob Šalomounových. Byly upraveny k použití a kromě nich bylo opatřeno mnoho nového materiálu. Práce brzy pokročily tak daleko, že už bylo možno položit základní kámen. Stalo se tak za účasti mnoha tisíc lidí, kteří se shromáždili, aby viděli, jak dílo pokračuje, a aby dali najevo svou radost, že se mohou díla účastnit. Když byl pokládán na své místo úhelný kámen, tu shromáždění doprovázení troubením kněží a zvuky cimbálů synů Azafových „prozpěvovali jedni po druhých, chválíce a oslavujíce Hospodina, nebo dobrý jest a na věky trvá milosrdenství jeho nad Izraelem.“ Ezdráš 3,11. {PK 369.3}