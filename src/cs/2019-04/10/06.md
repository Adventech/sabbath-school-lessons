---
title:  'Kněží a levité jako součást bohoslužby'
date:  05/12/2019
---

> <p></p>
> 44V onen den byli ustanoveni někteří za správce komor pro sklady, obětní dávky, prvotiny a desátky, aby v nich uskladňovali částky z městských polností určené Zákonem kněžím a levitům. Juda se totiž radoval z kněží a levitů, připravených 45držet stráž svého Boha a dbát na očišťování. I zpěváci a vrátní konali službu podle nařízení Davida a jeho syna Šalomouna. 46Odedávna totiž, už za dnů Davidových a Asafových, vzdávali přední zpěváci zpěvem Bohu chválu a čest. 47Proto za dnů Zerubábelových i za dnů Nehemjášových odváděl celý Izrael příslušné částky na každý den pro zpěváky a vrátné; odděloval je jako svaté dávky pro levity a levité z nich oddělovali svaté dávky pro Áronovce. (Neh 12,44–47)

**Osobní studium**

`Proč se podle úvodních veršů Juda radoval „z kněží a levitů, připravených držet stráž svého Boha“? Proč byli důležití?`

`Jakou roli sehrávali kněží a levité ve starověkém Izraeli? Co bylo jejich úkolem a v čem spočívala jejich služba? V čem nám pomáhají lépe pochopit dílo Ježíše, našeho kněze (srov. Žd 9,1–11)?`

„Kristova prostřednická služba za člověka v nebeské svatyni je právě tak podstatná součást plánu vykoupení jako jeho smrt na kříži. Toto dílo zahájil svou smrtí a po svém zmrtvýchvstání vystoupil na nebesa, aby je dokončil v nebi. Vírou smíme vstoupit za oponu, ‚kam jako první za nás vstoupil Kristus‘ (Žd 6,20).“ (GC 489; VDV 320)

Ačkoliv lidé žijící v období, o kterém mluvíme, neměli takové poznání jako my dnes, chápali, jak nesmírně důležitá je činnost levitů, kteří jako jediní mohli konat službu v chrámu. Izraelci byli rádi, že Boží dílo konali právě levité. Národ trávil čas s Bohem při čtení jeho slova, modlitbě, uctívání a novém odevzdání se Bohu. Uprostřed toho pochopili, že chrámová služba byla zanedbaná a je třeba ji obnovit. Když se to podařilo, lidé se radovali z toho, co budou levité dělat v jejich prospěch. Bůh přesvědčil svůj lid o tom, že chrámová služba je součástí jeho projektu uctívání.

Naneštěstí Boží služebníky, učitele Písma a hudebníky bereme často jako samozřejmost. Dokonce i v době Nehemjáše byla podpora levitů někdy silná, jindy velmi slabá. Vzhledem k tomu, že lidé často přestávali dávat desátky a dary, museli se levité často vracet k jiné práci než k té, která je čekala v chrámu, aby zajistili své rodiny.

Bez desátků a sbírek by neexistovala ani celosvětová církev. Pokud chceme, aby naše služba pokračovala, musíme být ochotni podporovat ji finančně i slovem. Církev zde na zemi možná nikdy nebude dokonalá, to by však nemělo podkopat naše dávání Bohu, aby jeho dílo mohlo pokračovat na celém světě.

**Aplikace**

`Jak vnímáš ty, kteří v církvi slouží Bohu na plný úvazek? Máš sklon je spíše kritizovat, nebo povzbuzovat? Koho bys tento týden mohl povzbudit ve službě, která mu byla svěřena?`

#### Další čtení: Vybrané citace od Ellen Whiteové

Mojžíš zhotovil svatostánek podle nebeského vzoru. Pán mu přikázal: „Uděláte všechno přesně podle toho, co ti ukazuji jako vzor svatého příbytku i vzor všech bohoslužebných předmětů.“ ...Apoštol Pavel dodává, že první svatostánek byl „náznakem nebeských věcí“, že kněží, kteří obětují dary podle zákona, slouží podle „obrazu a stínu nebeské svatyně“ a „Kristus nevešel do svatyně, kterou udělaly lidské ruce jako napodobení té pravé, nýbrž vešel do samého nebe, aby se za nás postavil před Boží tváří.“ Židům 9,9.23; Židům 8,5; Židům 9,24. {VDV 272.3}

Nebeská svatyně, ve které slouží Ježíš Kristus v náš prospěch, je originál, zatímco svatyně vystavěná Mojžíšem byla její napodobeninou.  {VDV 272.4}

Izraelci zvali na všechny své slavnosti chudé, cizince a levity, kteří byli pomocníky kněze ve svatostánku, náboženskými učiteli a misionáři. Ti všichni byli považováni za hosty. Bylo jim poskytováno pohostinství, kdykoli se konala nějaká společenská nebo náboženská slavnost, a bylo o ně postaráno v nemoci a v nouzi. Takové lidi bychom měli zvát do svých rodin. Jakou radost a povzbuzení znamená takové přijetí v rodině pro ošetřovatelku, učitele, ustaranou a přepracovanou maminku nebo nemocného a starého člověka, kteří jsou často bez domova a musí se potýkat s bídou a beznadějí. {ZNP 186.1}

Od svého nanebevstoupení pokračuje Kristus ve svém díle na této zemi prostřednictvím svých vyvolených poslů. Skrze ně promlouvá ke svým dětem a pomáhá jim v nesnázích. Vůdce a hlava církve řídí své dílo pomocí lidských nástrojů, které Bůh ustanovil za své zástupce. {PNL 206.3}

Postavení těch, které Bůh povolal, aby kázali jeho slovo, vyučovali druhé a tak budovali jeho církev, je nanejvýš zodpovědné. Místo Krista mají prosit muže a ženy, aby se smířili s Bohem. Své poslání mohou splnit jedině tehdy, přijmou-li moudrost a sílu od Boha. {PNL 206.4}