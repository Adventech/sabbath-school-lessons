---
title:  'Zpívání Hospodinovy písně'
date:  01/12/2019
---

> <p></p>
> 27K posvěcení jeruzalémských hradeb vyhledali a přivedli do Jeruzaléma levity ze všech jejich míst, aby uspořádali radostnou slavnost posvěcení spojenou s díkůvzdáním a zpěvem za doprovodu cimbálů, harf a citer. 28Tu se shromáždili příslušníci pěveckých sborů z okrsku kolem Jeruzaléma a z netófských dvorců, 29z Bét-gilgálu a z polností Geby a Azmávetu; zpěváci si totiž vystavěli dvorce okolo Jeruzaléma. (Neh 12,27–29)

**Osobní studium**

`Jak bys na základě úvodních veršů charakterizoval tehdejší bohoslužbu a oslavování Hospodina? Co tě na daném popisu zaujalo nejvíc? Proč?`

V židovském národě existovala určitá skupina levitů, kteří byli během chrámové služby pověřeni zpíváním a hraním. Bůh usměrňoval tuto praxi a dal takové pokyny, aby uctívání v chrámu bylo krásné a mistrně zvládnuté. Král David zorganizoval oslavy tak nádherně jako nikdo před ním. A tak potomci proroka, jehož David pověřil vedením bohoslužby v chrámu, byli stále povoláváni, aby „zpívali při službách v Božím domě“ (Neh 11,22).

`Přečti si text 1Pa 25,6–8, který hovoří o přípravě na slavnostní bohoslužbu v Šalomounově chrámě. Co nás tyto verše učí o významu hudby a zpěvu při uctívání Boha?`

Zpěváci byli levité a oficiálně byli tedy přiděleni do služby v chrámu. Zajišťování hudebního doprovodu a zpěvu v chrámu tak bylo jejich zaměstnáním. Během vlády krále Davida se podařilo zorganizovat hudební školu, kterou řídil samotný David. Měla učitele a studenty, mladé i staré, kteří se střídali při službě v chrámu a jejichž úkolem bylo doprovázet hudbou. Někteří hráli na hudební nástroje, jiní zpívali, další měli na starosti oděv hudebníků nebo se starali o údržbu hudebních nástrojů. Jaký byl cíl takové profesionální organizace? Jejím posláním bylo rozvíjet talenty a snažit se o co nejlepší hudební projev při uctívání Boha. Chvalozpěvy mají vycházet ze srdce a zaznívat způsobem, který posluchače duchovně povznese. Můžeme předpokládat, že hudebníci a zpěváci byli pro tuto službu v chrámu pečlivě vybíráni a vyškoleni.

**Aplikace**

`Kdy jsi během bohoslužeb prožíval největší radost? Jaký druh hudby dokáže nejvíce pozvednout tvé nitro k Hospodinu? V čem je pro tebe hudba důležitá?`

#### Další čtení: Vybrané citace od Ellen Whiteové

Také díky zpěvu písní během putování pouští se do mysli lidí vrylo mnoho ponaučení. Po vysvobození před faraonovou armádou se celé vojsko Izraele zapojilo do zpěvu vítězné písně. Přes moře a poušť se nesl do dálky vítězný refrén a od hor se odrážel ozvěnou zvuk jejich chvalozpěvu: „Zpívejte Hospodinu, neboť se slavně vyvýšil, smetl do moře koně i s jezdcem.“ 2. Mojžíšova 15,21. Během svého putování si Izraelci tuto píseň často opakovali, čímž povzbuzovali svá srdce a posilovali svou víru. Na Boží pokyn vznikly i písně připomínající přikázání daná na Sínaji, zaslíbení Boží přízně a vše, co Bůh vykonal pro jejich záchranu. Celý národ během pochodu zpíval za doprovodu hudebních nástrojů a chválil Boha. {Vy 24.2}

Se zpěvem a hudbou a velmi obřadně „vnesli kněží truhlu smlouvy Hospodinovy na místo její, do vnitřního domu, do svatyně svatých“ 2. Paralipomenon 5,7. Když vyšli ze svatyně svatých, zaujali místa jim vyhražená. Zpěváci — Levité — odění v bílá roucha, s cimbály, loutnami a harfami v rukách, stáli u východní strany oláře a s nimi tam stálo sto dvacet kněží, troubících na trouby. {PK 26.1}

„Ti, kteříž spolu troubili v trouby, a zpěváci měli vydávati jeden zvuk k chválení a oslavování Hospodina; a když povyšovali hlasu na trouby a cimbály i jiné nástroje hudebné, chválíce Hospodina, řkouce, že dobrý jest a že na věky trvá milosrdenství jeho, tehdy oblak naplnil dům ten, dům Hospodinův, tak že nemohli kněží ostáti a sloužiti pro ten oblak, neboť sláva Hospodinova byla naplnila dům Boží.“ 2. Paralipomenon 5,13.14. {PK 26.2}

Věřící slavili svátek duchovními zpěvy a děkovnými modlitbami...Zpěv doprovázely nejrůznější hudební nástroje a všude se ozývalo „hosana“. Všeobecná radost vrcholila v chrámě. Tam se odehrávaly velkolepé obětní obřady. Po obou stranách bílého mramorového schodiště stál sbor levitů a zpíval. Zástupy věřících mávaly palmovými a myrtovými větvemi a přidávaly se ke zpěvu sboru. Zblízka i zdaleka se k nim připojovaly další hlasy a chvalozpěvy se rozeznívaly i po všech kopcích v okolí. {TV 285.5} 

Hudba je součástí uctívání Boha v nebeských síních, a proto bychom měli usilovat o to, abychom se svými chvalozpěvy co nejvíce přiblížili harmonii nebeských kůrů. Správné cvičení hlasu je důležitou součástí výchovy a nemělo by se zanedbávat. Zpěv jako součást bohoslužby je při uctívání Boha roven modlitbě. Srdcem nutno vycítit ducha písně, aby jí byl dán správný výraz. {PP 448.1}