---
title:  'Dva velké sbory díkůvzdání'
date:  03/12/2019
---

> <p></p>
> 31Přikázal jsem judským velmožům, aby vystoupili na hradby, a postavil jsem dva velké děkovné sbory. Jeden šel doprava po hradbách k bráně Hnojné. 32Za nimi šel Hóšajáš s polovinou judských velmožů… 35Z kněžstva tu byli s trubkami… 36…s hudebními nástroji Davida, muže Božího, a před nimi znalec Zákona Ezdráš. … 38Druhý děkovný sbor se jim ubíral naproti. Za ním jsem šel já s druhou polovinou lidu po hradbách, podél Pecné věže až k široké hradbě… 40Oba děkovné sbory se zastavily na nádvoří Božího domu, i já s polovinou představenstva… 42Zpěváci zvučně zpívali za řízení Jizrachjáše. (Neh 12,31.32.35.36.38.40.42)

**Osobní studium**

`Přečti si text Neh 12,31–42. Jaký byl průběh celé slavnosti? Proč podle tebe hudba a zpěv hrály tak důležitou roli v celé oslavě?`

Během Nehemjášova působení byly součástí bohoslužebné slavnosti dva velké pěvecké sbory, které kráčely kolem Jeruzaléma a v doprovodu hudebních nástrojů zpívaly písně díkůvzdání. Zpěváci začali na stejném místě, pak se rozdělili a podél městských hradeb kráčeli opačnými směry. Jednu skupinu vedl Ezdráš a stál v jejím čele, druhou skupinu uzavíral spolu s polovinou lidu Nehemjáš. Oba sbory se pak znovu setkaly a společně postupovaly směrem k chrámu. Oba průvody uzavírali kněží, kteří troubili na trouby. Když sbory vstoupily do chrámu, postavily se proti sobě. Zdá se, že celé bohoslužebné shromáždění i oba průvody byly dokonale zorganizované.

Pokud chceme najít odpověď na otázku, proč je hudba tak důležitou součástí oslav a bohoslužeb, potřebujeme se na ni podívat v souvislosti se službou v chrámu. Chrámová hudba nebyla koncertem, kam by lidé přicházeli, aby si ho užili, jako když v koncertním sále zaznívá Beethovenova 5. symfonie. Když hudebníci hráli a zpěváci zpívali, přítomní se sklonili k modlitbě. Posláním hudby bylo „vnést krásu do aktu bohoslužby“. (DOUKHANOVÁ Lillian, Sladěni s Bohem. Advent-Orion, Praha 2015, str. 93)

Ústředním úkonem chrámové služby bylo obětování, což samo o sobě nebylo příliš příjemné. Lidé přicházeli do chrámu, aby byli přímými účastníky obětování (což znamenalo podřezání) nevinných zvířat. Nádherná hudba pomáhala nejen pozvednout srdce člověka k nebesům, ale měla také udělat z celé události v určitém smyslu přívětivější zkušenost.

**Uvažuj o místech Písma, kde hudba hrála důležitou roli při uctívání Boha. Co tě na daných textech nejvíce oslovuje?**

`Ex 15,1`

`2Pa 20,21.22`

`Zj 15,2–4`

Na zemi i v nebi je hudba součástí bohoslužeb. Všimni si, že ve výše uvedených verších je tématem zpěvu to, co Bůh vykonal pro svůj lid, včetně toho, že jim dal vítězství „nad šelmou“. (Vždyť jak jinak by takového vítězství mohli dosáhnout, kdyby jim ho Bůh nedaroval?) Jde o oslavu Boha za jeho skutky spasení.

**Aplikace**

`Pokus se vyjmenovat co nejvíce příležitostí, kdy pro tebe Hospodin udělal něco, co by mohlo být dobrým důvodem k jeho oslavě.`