---
title:  'Očišťování'
date:  02/12/2019
---

> <p></p>
> Kněží a levité se očistili, pak očistili lid i brány a hradby. (Neh 12,30)

**Osobní studium**

Poté, co Písmo popíše vysvěcení jeruzalémských hradeb a pak shromáždění se zpěváky, mluví další verš o tom, že došlo k velkému „očiš­ťování“. Hebrejský kořen slova „očistit“ (thr), které je zde použito, znamená být čistý v každém smyslu tohoto slova. Ve Starém zákoně je používáno ve více kontextech, včetně morální a obřadní čistoty před Bohem.

`Proč duchovní představitelé izraelského národa přistoupili tehdy k tomuto „očišťování“ (Neh 12,30)? Jaký mělo smysl? Potřebujeme takové „očištění“ i my dnes? Od čeho? Jak ho dosáhnout?`

Chrám a chrámová služba byly klíčovou součástí náboženského života starověkého Izraele, avšak byly jen prostředkem k dosažení určitého cíle, ne cílem samy o sobě. Tím cílem bylo vést lidi do spásného vztahu s jejich Bohem a zprostředkovat poznání jeho očišťující moci v životě člověka. A právě poznání toho, co Bůh pro nás udělal a od čeho nás zachránil, nás vede k lásce k Bohu a k jeho uctívání. Proto si starověcí Izraelci znovu a znovu připomínali, co pro ně Hospodin v minulosti udělal. Pomáhalo jim to poznávat Boží dobrotu a lásku. To bylo základem pro radost a vděčnost, které naplňovaly celou jejich bohoslužbu.

Naše dnešní zkušenost a pochopení odpuštění hříchu v nás má probouzet vděčnost Bohu, pocit naděje a radosti. Pak je pro nás snadné oslavovat Boha a oceňovat krásu jeho charakteru. Největší zjevení toho, jaký Bůh je, se uskutečnilo na kříži, kde Ježíš nesl trest za naše hříchy, abychom my sami nemuseli snášet trest za vlastní hříchy.

**Aplikace**

`Bez ohledu na to, čím jsme si v životě prošli a jakých hříchů a selhání jsme se dopustili, na kříži můžeme najít úplné odpuštění – právě tady a teď. Proč právě teď neprosit o odpuštění, které nám Ježíš neustále nabízí? Co to pro tebe znamená?`

#### Další čtení: Vybrané citace od Ellen Whiteové

Potřebují slyšet o Spasitelově lásce, o odpuštění, jehož se hojně dostane všem, kdo k němu přijdou a vyznají své hříchy. {ZNP 137.5}

Pod takovými vlivy budou mnozí trpící přivedeni na cestu života. Nebeští andělé spolupracují s lidmi, kteří dodávají odvahu, naději, radost a pokoj nemocným a trpícím. Za takových podmínek se nemocným dostává dvojnásobného požehnání a mnozí pak nacházejí zdraví. Nejistá chůze se opět stává pružnou. Oko znovu nabývá jasu. Zoufalý dostává naději. Kdysi sklíčená tvář získává radostný výraz. Smutný tón hlasu nyní zní vesele a spokojeně. {ZNP 137.6}