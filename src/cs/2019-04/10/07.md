---
title:  'Podněty k zamyšlení'
date:  06/12/2019
---

Přečti si kapitolu „Trvalý pokoj“ z knihy Cesta k vnitřnímu pokoji (SC 67–75; CVP 69–76).

„Po celou věčnost budou vykoupení přemýšlet a zpívat o Kristově kříži. V oslaveném Kristu budou vidět Krista ukřižovaného. Nikdy nezapomenou, že Pán, který svou mocí stvořil a udržuje nesčíslné světy v nekonečném vesmíru, milovaný Boží Syn, Vládce nebes, kterého radostně uctívají cherubíni a serafíni, se ponížil, aby pozvedl člověka padlého do hříchu. Nezapomenou, že snášel trest a hanbu za hřích, ani to, že před ním Otec skryl svou tvář, až mu bída ztraceného světa zlomila srdce a ukončila jeho utrpení na golgotském kříži. Skutečnost, že Stvořitel všech světů a Soudce všech stvořených bytostí odložil svou slávu a z lásky k člověku se ponížil, bude ve vesmíru trvale vzbuzovat obdiv a úctu. Až se zástupy zachráněných budou dívat na svého Vykupitele a uvidí věčnou slávu Otce zářící v jeho tváři, až uvidí Boží trůn, který stojí věčně, a poznají, že jeho království je bez konce, budou nadšeně jásat: ‚Čest a sláva Beránkovi, který se obětoval a smířil nás s Bohem svou nejdražší krví!‘“ (GC 651.652; VDV 419)

**Otázky k rozhovoru**

`1. 	Jak by se dala najít správná vyváženost mezi radostí a vážností? Nebo si položte tuto otázku jinak: Je možné být vážný a zároveň prožívat radost, nebo se navzájem zcela vylučují?`

`2. 	Prostřednictvím posvěcení Izraelci vložili jeruzalémské hradby zcela do Božích rukou. Vyjádřili tak, že pokud nejsou jako národ pod Boží ochranou, samotné hradby jim nepomohou. Šalomoun řekl: „Nestaví-li dům Hospodin, nadarmo se namáhají stavitelé. Nestřeží-li město Hospodin, nadarmo bdí strážný.“ (Ž 127,1) Co vám to říká o vší naší práci, kterou děláme pro Boha?`

`3. 	Jaké místo má hudba při bohoslužbě ve vašem sboru?`

`4. 	Písmo mluví jasně: Ježíš je náš velekněz v nebeské svatyni. Co přesně tam teď dělá? Jak tomu rozumíte? Co nás služba kněží v pozemské svatyni učí o tom, co pro nás koná Ježíš v nebeské svatyni?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

#### Další čtení: Vybrané citace od Ellen Whiteové

Cesta ke Kristu „Růst v Kristu" 46-51