---
title:  'Nehemjáš se dozvídá špatné zprávy'
date:  06/10/2019
---

> <p></p>
> 1Příběhy Nehemjáše, syna Chakaljášova. V měsíci kislevu dvacátého roku, když jsem byl na hradě v Šúšanu, 2přišel Chananí, jeden z mých bratrů, s muži z Judska. Zeptal jsem se jich na Judejce, na ty zbylé, kteří ušli zajetí, a na Jeruzalém. 3Řekli mi: „Ti zbylí, kteří zůstali tam v té krajině a nebyli zajati, jsou vystaveni veliké zlobě a potupě. Jeruzalémské hradby jsou pobořeny a brány zničeny ohněm.“ 4Když jsem slyšel ta slova, usedl jsem a plakal. Truchlil jsem několik dní, postil jsem se před Bohem nebes a modlil se k němu. (Neh 1,1–4)

**Osobní studium**

Kniha Nehemjáš začíná, podobně jako kniha Daniel (Da 1,1.2), špatnými zprávami. Mnoho Izraelců se sice vrátilo do země svých předků, ale situace se pro ně vůbec nevyvíjela příznivě.

`Uvažuj o tom, co bylo příčinou Nehemjášova zármutku popisovaného v úvodních verších? Jak reagoval na zprávy, které se dozvěděl?`

Někteří ze Židů se během minulých let dostali až do Šúšanu, který byl jedním z nejdůležitějších administrativních center perské říše. Právě tam Nehemjáš sloužil jako královský číšník.

Slovní spojení „Chananí, jeden z mých bratrů“ velmi pravděpodobně odkazuje na Nehemjášova pokrevního bratra (podobné vyjádření v souvislosti s Chananím nacházíme i v Neh 7,2), přesto to mohlo být také pouze označení člověka ze stejného národa. Rozhovor s Chananím se velmi pravděpodobně uskutečnil v období od poloviny listopadu do poloviny prosince roku 445 př. Kr. (v tomto období je měsíc „kislev“), tedy asi třináct let po Ezdrášově návratu do Jeruzaléma. Chananí přináší informace o katastrofální situaci v Jeruzalémě. Podle něj lidé nebyli schopni Jeruzalém znovu vybudovat a nepřátelé zničili opevnění města, které tak zůstalo neobnovené a bezbranné. K Nehemjášovi se již dříve dostaly zvěsti o tom, že Samařané zničili zdi města, ale až do setkání s Chananím nevěděl žádné podrobnosti. Navíc král Artaxerxés pohřbil naděje navrátilců, když po stížnostech obyvatel Samaří a ostatních oblastí Zaeufratí zakázal další práce na rekonstrukci Jeruzaléma (Ezd 4). Přestože byl chrám obnoven, neplnil všechny své funkce, protože lidé potřební pro zajištění chrámových služeb nemohli bydlet v Jeruzalémě. Když si Nehemjáš uvědomil důsledky této situace, byl smutný. Židé totiž nemohli v Jeruzalémě náležitě uctívat Hospodina, i když to byl vlastně hlavní cíl jejich návratu. Namísto toho ze strachu před nepřáteli a útlakem zanedbali Boží chrám i svaté město.

Nehemjáš se v této situaci obrátil k Hospodinu. Nestěžoval si na nedostatek víry Izraele, nepovažoval je za zbabělce a ani nepovažoval situaci za nezměnitelnou. Nehemjáš poklekl před Bohem, modlil se a postil.

**Aplikace**

`Po vyslechnutí špatných zpráv z Jeruzaléma Nehemjáš plakal, postil se a modlil. Jak reaguješ v případě špatných zpráv ty? Co patří mezi tvé první reakce? Proč je důležité co nejdříve předložit vzniklý problém Hospodinu? Jakou s tím máš zkušenost?`

#### Další čtení: Vybrané citace od Ellen Whiteové

Na Nehemiáše tak dolehl zármutek, že nemohl jíst ani pít; „plakal a kvílel za několik dní, a postil se“. Ve svém žalu se obrátil k božskému Pomocníku. „I modlil se před Bohem nebeským.“ Nehemjáš 1,4. Věrně vyznal své hříchy a hříchy svého lidu. Prosil, aby Bůh podpořil věc Izraele, dodal mu zmužilost a sílu a pomohl mu vystavět zpustošené Judstvo. {PK 413.3}