---
title:  'Nehemjášova rozmluva s králem'
date:  08/10/2019
---

> <p></p>
> 2Tu mi král řekl: „Proč vypadáš tak ztrápeně? Vždyť nejsi nemocný! Bezpochyby se něčím trápíš.“ Velmi jsem se ulekl 3a řekl jsem králi: „Ať žije král na věky! Jak bych neměl vypadat ztrápeně, když město, kde jsou hroby mých otců, leží v troskách a jeho brány jsou zničeny ohněm!“ 4Král mi na to řekl: „Co si tedy přeješ?“ Pomodlil jsem se k Bohu nebes 5a odpověděl jsem králi: „Jestliže to král uzná za vhodné a jestliže tvůj služebník došel tvého zalíbení, propusť mě do Judska, kde jsou hroby mých otců, abych město znovu vystavěl.“ (Neh 2,2–5)

**Osobní studium**

Nehemjáš se v Neh 1,11 představuje jako královský číšník (šeňkéř, BKR). V daném kontextu šlo zřejmě o více než jen o toho, kdo přináší jídlo a nápoje na královský stůl. Takový člověk požíval vysoké důvěry panovníka, protože jedním z jeho úkolů bylo chutnat víno v přítomnosti krále, aby bylo zřejmé, že není otrávené. Historik Hérodotos poukazuje na to, že „číšníky“ měli v Persii ve velké vážnosti a někteří z nich mohli patřit mezi vysoké státní úředníky. Například číšník asyrského krále Asarhaddona (též Esarchadóna) byl zároveň hlavním mini­strem království. I Nehemjáš pravděpodobně zastával na perském dvoře vysokou pozici a měl ke králi velmi blízko. To byl také důvod, proč prosí Boha, aby ho požehnal, když bude s králem mluvit o situaci v Judsku.

`Uvažuj o textu Neh 2,1–8. Jak Bůh odpověděl na Nehemjášovu modlitbu a na jeho půst?`

Nehemjáš dostává odpověď na svou modlitbu v měsíci nísan (což je zhruba náš duben) v roce 444 př. Kr. Podle záznamu knihy Nehemjáš tedy uplynuly čtyři měsíce od doby, kdy Chananí a další Židé přinesli Nehemjášovi znepokojující zprávy o situaci v Jeruzalémě. Čtyři měsíce se tedy Nehemjáš postil a modlil. Zdá se, jako by Bůh na jeho modlitby neodpovídal. Ale Boží načasování se i tentokrát ukázalo jako dokonalé. Bůh si krále připravil tak, aby pochopil Nehemjášovu prosbu a odpověděl na ni vstřícně. Určitě se nestávalo často, aby byl někdo v Nehemjášově postavení uvolněn z povinností na královském dvoře a pověřen funkcí místodržícího v jiné zemi. Bůh promluvil prostřednictvím Nehemjáše a inspiroval perského krále Artaxerxa I., aby z Nehemjáše udělal správce Judska. Zmínka o královně naznačuje, že šlo pravděpodobně o soukromou příležitost, protože nebylo zvykem, aby se královna účastnila formálních banketů. Nehemjáš nezmiňuje Jeruzalém hned, aby král nereagoval zaujatě. Namísto toho celou věc formuluje jako něco velmi osobního. Nehemjáš začíná hovořit o Jeruzalémě až v situaci, kdy vidí královu pozitivní reakci.

**Aplikace**

`V čem se dá pozorovat podobnost situace, v jaké se nacházel Nehemjáš v Persii a Daniel v Babylóně? Co se můžeš naučit ze způsobu, jakým Nehemjáš představuje svou věc králi?`

#### Další čtení: Vybrané citace od Ellen Whiteové

Nehemiáš, jeden z hebrejských vyhnanců, zaujímal vlivné a čestné postavení na perském dvoře. Jako královský číšník měl volný přístup ke králi. Z této své funkce a pro své schopnosti a svou věrnost se stal mocnářovým přítelem a rádcem. Přesto, že byl zahrnován královou přízní a přesto, že byl obklopen nádherou a okázalostí, nezapomínal na svého Boha a na svůj lid. Jeho srdce se s nejhlubším zaujetím obracelo k Jeruzalému, s jehož zdarem byly spjaty jeho naděje a radosti. Skrze tohoto muže, který se připravoval svým působením na perském dvoře k dílu, k němuž bude povolán, měl Bůh v úmyslu požehnat svému lidu v zemi jeho otců. {PK 413.1}