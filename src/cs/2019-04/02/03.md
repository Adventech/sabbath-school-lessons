---
title:  'Nehemjášova modlitba'
date:  07/10/2019
---

> <p></p>
> 5Říkal jsem: „Ach, Hospodine, Bože nebes, Bože veliký a hrozný, který zachováváš smlouvu a jsi milosrdný k těm, kdo tě milují a zachovávají tvá přikázání. 6Kéž je tvé ucho ochotné slyšet a oči tvé pohotové vidět, abys vyslyšel modlitbu svého služebníka, kterou se před tebou modlím ustavičně dnem i nocí za syny Izraele, tvoje služebníky. Vyznávám hříchy synů izraelských, kterých jsme se proti tobě dopustili; hřešili jsme i já a dům mého otce. 7Počínali jsme si vůči tobě hanebně, nezachovávali jsme přikázání, řády a práva, které jsi vydal svému služebníku Mojžíšovi. (Neh 1,5–7)

**Osobní studium**

`Uvažuj o Nehemjášově modlitbě zaznamenané ve verších Neh 1,5–11. Proč podle tebe Nehemjáš zahrnul sama sebe mezi ty, kteří jsou vinni za vzniklou situaci?`

Nehemjášova modlitba (Neh 1,5–11) by se dala rozdělit následovně:

* Bože, jsi velký a milosrdný (v. 5)
    * Vyslechni mě (v. 6)
        * Toto jsou naše hříchy (v. 6.7)
            * Pamatuj na svá zaslíbení (v. 8.9)
        * Ty jsi nás vykoupil (v. 10)
    * Vyslechni mě (v. 11)
* Bože, dej nám zdar a milost (v. 11)

Nehemjášova modlitba je nádherně vystavěna. Popisuje Boží velikost, vyjadřuje vědomí vlastní hříšnosti a končí voláním o pomoc. Modlitba připomíná Danielovu modlitbu (Da 9) a je možné, že Nehemjáš její text znal. Za zmínku stojí, že Nehemjáš nezačíná voláním o pomoc, ale nejprve vyjadřuje pravdu o tom, jaký je Bůh – „veliký a hrozný“. Dále zaznívá vyznání, že Bůh zachovává svou smlouvu a je milosrdný k těm, kdo ho milují. Jako by tím Nehemjáš připomínal Bohu, že byl svému lidu vždy věrný a že ani nyní určitě nebude jednat jinak.

Modlitba má charakteristickou chiastickou strukturu. V jejím středu se nachází 8. verš, ve kterém Nehemjáš zdůrazňuje Boží zaslíbení. Nehemjáš říká: „Rozpomeň se“ („Pamatuj“, ČSP; „Vzpomeň si!“, B21). Jinými slovy: Bože, vzpomeň si na své zaslíbení, že nás rozptýlíš, když budeme nevěrní, ale také že nás přivedeš zpět a obnovíš nás. Zatímco to první jsi už vykonal, nyní je čas udělat to druhé, protože se k tobě vracíme. Nehemjáš se nebojí odvolávat se na Boží zaslíbení a připomínat je Bohu. Samozřejmě, není to tak, že by Bůh na svá zaslíbení zapomněl nebo by o nich nevěděl. Zdá se, že Bůh má radost, když mu připomínáme jeho zaslíbení. Chce, abychom mu důvěřovali a abychom si jeho zaslíbení opakovali. Tím, že vyslovujeme, formulujeme a připomínáme si Boží zaslíbení, může nás to posílit v našem odhodlání důvěřovat jim, a to zejména v době, kdy se nám zdá všechno beznadějné.

**Aplikace**

`Která Boží zaslíbení jsou pro tebe právě v těchto dnech nejdůležitější? Na které z nich by ses chtěl odvolávat? Proč je důležité zůstat vytrvalý a důvěřovat, že Bůh své zaslíbení splní?`

#### Další čtení: Vybrané citace od Ellen Whiteové

Když se Nehemiáš modlil, jeho víra a odvaha rostla. Jeho ústa přetékala, když svou prosbu odůvodňoval. Poukazoval na zneuctění, které by padlo na Boha, kdyby jeho lid byl ponechán v slabosti a útisku nyní, když se k němu vrátil, a naléhal na Hospodina, aby splnil své zaslíbení: „Když se obrátíte ke mně, a budete ostříhati přikázání mých, a plniti je, by pak někteří z vás až na kraj světa zahnáni byli, i odtud shormáždím je, a přivedu je zase na místo, kteréž jsem vyvolil, aby tam přebývalo jméno mé.“ Nehemjáš 1,9. (viz 5. Mojžíšova 4,29-31). Toto zaslíbení bylo Izraelským dáno skrze Mojžíše, než vstoupili do Kanaánu a po staletí zůstalo nezměněno. Nyní se lid Boží vrátil k Bohu v pokání a ve víře, že zaslíbení Boží neselže. {PK 413.4}

Táž moc, kterou Kristus používal, když chodil mezi lidmi, je i v jeho slově. Svým slovem Ježíš léčil nemoci a vyháněl démony. Svým slovem utišil jezero a křísil mrtvé. Lidé viděli, že jeho slovo mocně působilo. Mluvil Boží slovo, když promlouval se všemi proroky a učiteli Starého zákona. Celá Bible zjevuje Krista. {ZNP 55.1}

Tak je tomu se všemi zaslíbeními Božího slova. Bůh jimi promlouvá ke každému z nás. Mluví přímo k nám, jako bychom mohli naslouchat jeho hlasu. Právě v těchto zaslíbeních nám Kristus představuje svou milost a moc. Tato zaslíbení jsou listy z toho stromu, který má „léčivou moc pro všechny národy“. Zjevení 22,2. Přijmeme-li Boží milost a moc a přivlastníme-li si jeho zaslíbení, budou silou pro naši povahu. Budou nás inspirovat a udržovat nás při životě. Nic nemá takovou uzdravující moc. Nic jiného nemůže dodat odvahu a víru, která dává vitalitu celé bytosti. {ZNP 55.3}