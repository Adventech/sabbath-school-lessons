---
title:  'Nehemjášova příprava'
date:  10/10/2019
---

> <p></p>
> 17Teď jsem jim řekl: „Sami vidíte, jak zle jsme postiženi. Jeruzalém je v troskách, jeho brány jsou zničeny ohněm. Pojďte a stavějme jeruzalémské hradby. A nebudeme nadále v potupě.“ 18Sdělil jsem jim, jak dobrotivá ruka mého Boha byla nade mnou, také i slova, jež mi řekl král. Odpověděli: „Nuže, dejme se do stavby!“ I vzchopili se k dobrému dílu .19Když o tom uslyšel Sanbalat Chorónský, Tóbijáš, ten amónský otrok, a Gešem Arabský, vysmívali se nám. S pohrdáním nám říkali: „Do čeho se to pouštíte? Chcete se bouřit proti králi?“ 20Nato jsem jim odpověděl a řekl: „Sám Bůh nebes způsobí, že se nám to podaří. My jsme jeho služebníci. Dali jsme se do stavby. Vy však nemáte žádný podíl ani právo ani památku v Jeruzalémě.“ (Neh 2,17–20)

**Osobní studium**

Není pochyb o tom, že Hospodin povolal Nehemjáše a poskytl mu všechno, co ke splnění svěřeného úkolu potřeboval. Nehemjáš postupoval s vědomím Božích zaslíbení a s jistotou Božího povolání. Počínal si však opatrně a s modlitbou na rtech. I když Nehemjáš věděl, že Bůh je s ním, toto poznání neznamenalo, že by jednal neuváženě nebo ukvapeně.

`Uvažuj o textu Neh 2,11–20. Co všechno Nehemjáš dělal ve snaze připravit se na budování jeruzalémských hradeb?`

Nehemjášův postup a příprava na Bohem daný úkol nám ukazují, že byl skutečně moudrým vůdcem. To je zřejmé z několika kroků, které udělal: (1) Nehemjáš nejprve nikomu neřekl „co mi můj Bůh vložil do srdce, abych udělal pro Jeruzalém“ (Neh 2,12). Chtěl si totiž nejdřív sám celou situaci obhlédnout, aby mu bylo jasné, co bude třeba udělat. (2) Po prohlídce města připravil konkrétní plány toho, jak pokračovat dál. (3) Než Nehemjáš žádal od lidí jakýkoliv slib nebo závazek, přišel se slovy povzbuzení. Poukázal nejprve na všechno, co Bůh udělal do té doby pro úspěch jejich výpravy, a pak přidal královo vyjádření. Je téměř zázrak, že Židé odpověděli na jeho výzvu kladně a rozhodli se stavět i přes odpor, který mohli s jistotou očekávat. Bůh prostřednictvím Nehemjášovy modlitby a půstu připravil na pozitivní odpověď nejen krále, ale i Izraelce, kteří odpověděli směle a odvážně.

`Uvažuj o úvodním textu. Co tyto verše ří­kají o Nehemjášově víře? Jakou pomocí mo­hly být pro Nehemjáše texty Dt 7,9; Ž 23 a Nu 23,19? V čem by tyto texty mohly být po­vzbu­zením i pro tebe ve tvé dnešní situaci?`

To, co a jak říkáme, je ukázkou toho, kým jsme a čemu (a hlavně komu) věříme. Pokud si neustále stěžujeme a mluvíme negativně, můžeme tím svému okolí naznačovat, že Bohu příliš nedůvěřujeme. V biblickém záznamu se dozvídáme především o Nehemjášových povzbudivých slovech. Nebojí se mluvit o Bohu a vyzdvihovat ho ani tehdy, když se mu lidé posmívají. A přestože Nehemjáš věděl, že jimi jejich nepřátelé pohrdají, nepřizpůsobil svou řeč a neskrýval, v co věří, aby si tím třeba zajistil více respektu. Podobně jako Josef v Egyptě, také Nehemjáš se nebál mluvit o svém Bohu ani mezi lidmi, kteří v něho nevěřili.

**Aplikace**

`Co tvá slova a způsob komunikace naznačují o tvé víře a o tom, jakým jsi člověkem?`