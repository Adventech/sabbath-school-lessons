---
title:  'Vyslání Nehemjáše'
date:  09/10/2019
---

> <p></p>
> 9Když jsem přišel k místodržitelům v Zaeufratí, dal jsem jim královské doporučující listy. Král také se mnou poslal velitele vojska a jezdce. 10Jakmile to uslyšel Sanbalat Chorónský a Tóbijáš, ten amónský otrok, popadla je strašná zlost, že přišel někdo, komu jde o dobro synů Izraele. (Neh 2,9.10)

**Osobní studium**

Král poslal po Nehemjášovi dopisy Sanbalatovi Chóronskému a Tobiášovi amónskému, kteří byli vysokými úředníky v oblasti Zaeufratí. Tak chtěl připravit cestu Nehemjášovi a jeho úsilí. Král navíc přikázal správci lesů Asafovi, aby Nehemjášovi dodal veškeré dřevo potřebné k vybudování městských hradeb, bran chrámové pevnosti a Nehemjášova příbytku (Neh 2,8).

`Uvažuj o úvodním textu Neh 2,9.10. Co se v těchto verších říká o odporu, který čekal na Nehemjáše a ostatní Židy? Co bylo podstatou tohoto odporu?`

Nehemjáš doputoval do Jeruzaléma mezi lety 444/445 př. Kr. Odpor vůči jeho příchodu a cílům se rozpoutal ještě před jakoukoliv Nehemjášovou snahou začít jednat. Samotné královské příkazy vyvolaly problémy pro místodržitele. Jeruzalém byl v té době obklopený nepřáteli: na severu byl Sanbalat jako místodržitel Samaří, na východě Tóbijáš jako místodržitel Amónu (mimochodem Tóbijáš měl židovské jméno, které znamená „Hospodin je dobrý“) a na jihu Arab Gešem (Neh 2,18.19), který se zmocnil Edómu a Moábska. Všichni vládci okolních oblastí se stavěli proti Nehemjášovi, který usiloval o dobro a prosperitu utlačovaných. Násilníci se nikdy nemohou radovat, jestliže se daří těm, které zastrašují.

„Když však dorazil [Nehemjáš] do Jeruzaléma s ozbrojeným doprovodem, který měl být pro všechny jasným znamením, že přijel splnit důležité poslání, jeho příjezd vzbudil nevraživost pohanských kmenů žijících poblíž Jeruzaléma. Tyto kmeny v minulosti několikrát projevily své nepřátelství vůči Židům tím, že je urážely a škodily jim. Nejnebezpečnější z nich byli někteří z jejich vůdců – Sanbalat, Tóbijáš a Gešem. Ti byli k Nehemjášovi velice kritičtí a snažili se brzdit a mařit jeho práci.“ (PK 635; OSU 239)

**Aplikace**

`Jak bys reagoval, kdyby tě Bůh poslal na místo, kde bys musel čelit otevřenému nepřátelství? Které další biblické příběhy mluví o lidech, kteří byli povoláni Bohem, ale setkali se s mimořádným odporem nepřátel? Jak se tento odpor projevil?`