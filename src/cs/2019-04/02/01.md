---
title:  'Nehemjáš: jeho doba a poslání'
date:  05/10/2019
---

### Texty na tento týden
Neh 1–2

> <p>Základní verš</p>
> „Když jsem slyšel ta slova, usedl jsem a plakal. Truchlil jsem několik dní, postil jsem se před Bohem nebes a modlil se k němu. Říkal jsem: ,Ach, Hospodine, Bože nebes, Bože veliký a hrozný, který zachováváš smlouvu a jsi milosrdný k těm, kdo tě milují a zachovávají tvá přikázání.‘“ (Neh 1,4.5)

V době, o které budeme hovořit, se už do Judska vrátily dvě skupiny Izraelců. Alespoň částečné se tak již naplnilo Boží zaslíbení dané izraelskému národu.

Bůh si však na návrat připravoval ještě jednu skupinu lidí. Tato poslední skupina zajatců měla pomoci vyřešit problém, který v Judsku vznikl. Přestože se první dvě skupiny vrátily s cílem obnovit Jeruzalém a podařilo se jim dokončit část tohoto projektu, obnovu chrámu, vzhledem k rostoucímu odporu okolních národů ostatní práce ustaly. Lidé z okolí nechtěli, aby Izraelci budovali město a jeho opevnění. Obávali se totiž, že by se Izraelci mohli stát mocným národem, jakým kdysi byli (Ezd 4,6–24). Návrat Izraelců proto považovali za své ohrožení a snažili se ze všech sil zastavit jejich odhodlání pro obnovu Jeruzaléma. Bůh však nepovolává svůj lid proto, aby ho pak opustil uprostřed realizace toho, k čemu je povolal. Bůh si proto připravil člověka jménem Nehemjáš, který měl uskutečňovat Boží vůli a naplňovat Boží záměry. Právě jeho usilování se budeme věnovat v této lekci.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

Pravé vzdělání nepřehlíží hodnotu vědeckých výzkumů ani teoretických poznatků. Více než informací si však cení schopností, více než schopností dobroty, nad intelektuální poznání cení lidský charakter. Více než osobnosti s vysokým intelektem svět potřebuje lidi s ušlechtilým charakterem. Potřebuje lidi, jejichž schopnosti se řídí pevnými zásadami. {Vy 133.2}

„Počátek moudrosti je: Snaž se získat moudrost.“ „Jazyk moudrých přináší dobré poznání.“ Přísloví 4,7; 15,2. Pravá výchova se snaží předat právě tuto moudrost. Učí nás, jak co nejlépe používat nejen jednu, ale všechny schopnosti a poznatky. Pokrývá tak celý okruh našich povinností — k sobě samým, ke světu i k Bohu. {Vy 133.3}

Budování charakteru je nejdůležitější úkol, který byl člověku svěřen. Nikdy dříve nebylo zapotřebí studovat toto téma usilovněji než dnes. Nikdy dříve nemuseli lidé řešit tak závažné otázky. Nikdy dříve nemuseli mladí lidé čelit tak velkým nebezpečím jako v této době. {Vy 133.4}