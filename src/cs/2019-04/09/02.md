---
title:  'Bůh – Pán a vládce dějin'
date:  24/11/2019
---

> <p></p>
> 7Král Kýros také vydal předměty Hospodinova domu, které Nebúkadnesar odnesl z Jeruzaléma a dal do domu svého boha. 8Perský král Kýros je předal správci pokladu Mitredatovi, aby je sečtené odevzdal judskému předáku Šéšbasarovi. 9Toto je jejich soupis: třicet zlatých obětních misek, tisíc stříbrných obětních misek, dvacet devět jiných misek, 10třicet zlatých koflíků, čtyři sta deset náhradních stříbrných koflíků, tisíc jiných nádob. 11Všech zlatých a stříbrných nádob bylo pět tisíc čtyři sta. To všechno přinesl Šéšbasar, když byli přivedeni přesídlenci z Babylónu do Jeruzaléma. (Ezd 1,7–11)

> <p></p>
> 1Ve třetím roce kralování Jójakíma, krále judského, přitáhl Nebúkadnesar, babylónský král, k Jeruzalému a oblehl jej. 2Panovník Hospodin mu vydal do rukou judského krále Jójakíma a část nádob Božího domu. Nebúkadnesar je dopravil do země Šineáru, do domu svého božstva; nádoby dal dopravit do klenotnice svého boha. (Da 1,1.2)

**Osobní studium**

`Uvažuj o textech Ezd 1,9–11 a Da 1,1.2. V čem jsou tyto texty podobné a v čem rozdílné? Jak ti text u Daniele pomáhá pochopit to, o čem mluví první kapitola knihy Ezdráš?`

Ezdráš připomíná historické události, které vedly k tomu, že se Izraelci dostali do babylónského zajetí. Všimni si podrobností a detailů popsaných v knize Ezdráš ve srovnání s širším obrazem, který podává Daniel. Společně však tyto dva texty ukazují, že Bůh má věci, navzdory jejich komplikovanosti, pod kontrolou.

„Přes všechny války a zmatky, kterých jsme na této zemi svědky, má všechno pevně v rukách ten, který sedí nad cherubíny. Každému národu a každému člověku přidělil Bůh ve svém plánu určitý úkol. Jedinci i celé národy dnes rozhodují o svém osudu a Bůh vše využívá ke svým záměrům.“ (PK 536; OSU 201)

`Přečti si text Daniel 5. Pokus se vlastními slovy shrnout poselství této kapitoly. Co se z ní můžeš dozvědět o soudu nad Belšasarem?`

Babylón padl v říjnu roku 539 př. Kr., kdy jej porazil médo-perský král Kýros se svou armádou. Belšasar se mylně spoléhal na úspěch, bohatství a slávu, které nabyl. Byl však tak troufalý a namyšlený, že ještě i v noc své porážky organizoval divokou hostinu, která však nakonec skončila jeho smrtí. Boží ruka napsala na stěnu královského paláce, že královy dny jsou sečteny a jeho vláda se blíží ke konci. A přestože znal osud a příběh obrácení mocného krále Nebúkadnesara, odmítl se z jeho zkušenosti poučit. Vždy je tragické, když nejsme ochotni poslouchat Boží varování a nechceme následovat jeho rady a příkazy.

Prorok Daniel byl sice v paláci, ale na jeho slova nikdo nedbal. Je tragédií, když to, co je svaté (a vůbec nemusí jít jen o bohoslužebné nádoby, ale například i o vztahy a postoje), nebereme vážně a svým chováním je znevažujeme a znečišťujeme. Když přestaneme vnímat Boží svatost a jeho přítomnost v našem životě, vydáme se na cestu problémů, zmatku a tragédií, které nevyhnutelně vedou k zániku.

**Aplikace**

`Když Daniel vyprávěl králi příběh Nebúkadnesara, řekl mu: „Ani ty, jeho synu Belšasare, jsi neponížil své srdce, ačkoli jsi o tom všem věděl…“ (Da 5,22) Co můžeš udělat pro to, aby ses nedopustil podobných chyb, jaké udělal Belšasar? Jak ti může vědomí toho, co pro tebe Bůh udělal a kolik milosti ti prokázal, pomoci uchovat si před ním pokoru a úctu?`

#### Další čtení: Vybrané citace od Ellen Whiteové

První léta Joakimova panování vykazovala četné známky blížícího se soudu. Slovo Hospodinovo oznámené proroky se blížilo svému naplnění. Asyrská říše na severu, která si dlouho udržovala nadvládu, nebude už déle vládnout národům. Egypt na jihu, na jehož moc král Judy marně spoléhal, utrpí v brzku rozhodující ránu. Zcela nečekaně vyvstala na východě nová světová velmoc, Babylónská říše, která rychle zastínila všechny ostatní národy. {PK 279.1}

Za několik krátkých let bude král Babylóna použit za nástroj hněvu Božího proti nekajícímu Judovi...Hlouček za hloučkem — nejprve jen několik, později však po tisících a desetitisících — budou Izraelští odvlékáni do zajetí do země Sinear, aby tam žili v nuceném vyhnanství. Joakim, Joachin, Sedechiáš — všichni tito židovsští králové se jeden za druhým stanou vazaly babylónského vládce a všichni, jeden za druhým, se budou bouřit. Stále přísnější a přísnější tresty budou ukládány vzpurnému národu, až se nakonec celá země stane pouští. Jeruzalém bude zpustošen a lehne popelem, chrám, který vystavěl Šalomoun, bude zničen a království Judy padne a nikdy už nezaujme své bývalé postavení mezi národy země. {PK 279.2}

Prorok nejprve připomněl Balsazarovi věci, které mu byly známé, avšak které ho nenaučily pokoře, jež ho mohla spasit. Mluvil o Nabuchodonozorově hříchu a pádu a o tom, jak s ním Hospodin jednal — o vládě a slávě, jíž byl obdařen, o božském trestu za jeho pýchu a jeho následném uznání moci a milosti Boha Izraele; a pak smělými a důraznými slovy pokáral Balsazara za jeho velkou hříšnost...Byla mu dána příležitost poznat pravého Boha a být mu poslušen, nevyužil ji však, a tak bude sklízet následky své vzpoury. {PK 346.2} 

V této poslední noci ztřeštěného bláznovství naplnil Balsazar a jeho knížata míru své viny a vinu Kaldejského království. Déle již nemohla ochrnná ruka Boží zadržovat hrozící zlo...Pro neobyčejnou zvrácenost lidského srdce uznal Bůh konečně za nutné vynést neodvolatelný rozsudek. Balsazar padne a jeho království přejde do jiných rukou. {PK 347.1}