---
title:  'Dary vděčnosti'
date:  27/11/2019
---

> <p></p>
> 24Pak jsem oddělil dvanáct kněžských předáků; k nim Šerebjáše, Chašabjáše a s nimi deset jejich bratří. 25Odvážil jsem jim stříbro a zlato i předměty jako oběť pozdvihování pro dům našeho Boha, to, co obětoval král se svými rádci a jeho velmožové i všechen Izrael, který tam byl. 26Odvážil a předal jsem jim šest set padesát talentů stříbra, stříbrných nádob za sto talentů, zlata sto talentů, 27dvacet zlatých koflíků po tisíci darejcích a dva předměty z výborného nazlátlého bronzu, žádoucí jako zlato. 28Přitom jsem jim řekl: „Jste svatí Hospodinu, i tyto předměty jsou svaté. Toto stříbro a zlato je dobrovolný obětní dar pro Hospodina, Boha vašich otců. (Ezd 8,24–28)

**Osobní studium**

`Další seznam, se kterým se v knize Ezdráš setkáváme, vyjmenovává počty a druhy zlatých a stříbrných předmětů, které Judejci nesli s sebou z vyhnanství do Jeruzaléma (Ezd 8,26–28). Jaký to mělo smysl? Jaký měli s tímto velmi cenným nákladem záměr?`

Je až překvapivé, že biblický text věnuje tak detailní pozornost věcem, které nám mohou někdy připadat přízemní. Je ale zřejmé, že i náš vztah k materiálním věcem, k penězům a majetku, je součástí našeho života s Bohem. On se vždy zajímal o to, jak nakládáme se svými prostředky, a jakým způsobem je používáme.

Už Mojžíš připomínal Izraelcům: „Neříkej si v srdci: ‚Tohoto blahobytu jsem se domohl svou silou a zdatností svých rukou.‘ Pamatuj na Hospodina, svého Boha, neboť k nabytí blahobytu ti dává sílu on, aby utvrdil svou smlouvu, kterou přísahal tvým otcům, jak tomu je dnes.“ (Dt 8,17.18) A podobně své čtenáře nabádal i Šalomoun: „Důvěřuj Hospodinu celým srdcem, na svoji rozumnost nespoléhej… Cti Hospodina ze svého majetku i prvotinami z celé své úrody! Bohatě se naplní tvé sýpky, moštem budou přetékat tvé kádě.“ (Př 3,5.9.10)

Bůh, který se rozhodl po babylónském zajetí přivést Judejce do jejich vlasti a obnovit Jeruzalém a chrám, nebyl závislý na penězích, které mu na to poskytli lidé. A stejně tak není závislý na tom, co mu přineseme my dnes. Vždyť on sám je Tvůrcem a Vlastníkem všeho na naší zemi. A přesto očekával a očekává, že mu projevíme svou vděčnost, a to, co od něj dostáváme, použijeme k jeho oslavě a pro dobro druhých.

**Aplikace**

`Jakou roli hraje Bůh v tvém rozhodování, jak použiješ materiální prostředky, které máš k dispozici? Přispívají tvé životní „investice“ k Boží slávě a k dobru druhých?`

#### Další čtení: Vybrané citace od Ellen Whiteové

Tato znalost podmínek, za nichž se mohou nadále těšit požehnáním z ruky Boží, dodala větší slavnost bohoslužbě, kterou před jejich odchodem konal Ezdráš se svým hloučkem věrných duší. „Vyhlásil jsem tu půst u řeky Ahava,“ praví Ezdráš o svém zážitku, „abychom se ponižovali před Bohem svým, a hledali od něho cesty přímé sobě a dítkám svým, i všemu jmění našemu.“ „A když jsme se postili a hledali v tom Boha svého, tedy vyslyšel nás.“ Ezdráš 8,21.23. {PK 404.2}

Péče, jakou projevoval Ezdráš při přepravě a ochraně pokladu Hospodinova, nám poskytuje poučení, hodné zamyšlení. Jen ti, jejichž důvěryhodnost byla prověřena, byli vybráni a dostalo se jim poučení, jaká odpovědnost na nich spočívá. Tím, že stanovil věrné služebníky za správce statků Hospodinových, dokázal Ezdráš, že poznal, jak je nutný a důležitý pořádek a řád v díle Božím. {PK 404.4}

V těch několika dnech, které Izraelští strávili přípravami na břehu řeky, byla vykonána všechna opatření pro dlouhou cestu. „Hnuli jsme se,“ píše Ezdráš, „od řeky Ahava dvanáctého dne měsíce prvního, abychom se brali do Jeruzaléma, a ruka Boha našeho byla s námi, a vytrhla nás z ruky nepřátel a úkladníků na cestě.“ Ezdráš 8,31. Asi čtyři měsíce trvala celá cesta, protože množství, které provázelo Ezdráše, celkem několik tisíc lidí, mezi nimi ženy a děti, mohlo postupovat jen pomalu vpřed. Všichni však došli bezpečně. Jejich nepřátelé byli zadrženi, aby jim nemohli uškodit. Jejich cesta skončila se zdrarem a prvního dne pátého měsíce v sedmém roce panování Artaxerxova došli do Jeruzaléma. {PK 405.1}