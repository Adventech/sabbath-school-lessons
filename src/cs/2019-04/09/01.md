---
title:  'Seznamy a rodokmeny: Povzbuzení v nelehkých dobách'
date:  23/11/2019
---

### Texty na tento týden
Ezd 1,7–11; 2,1–70; 8,1–15; 8,24–26; Neh 11,1–36

> <p>Základní verš</p>
> „…připojovali se ke svým vznešeným bratřím. Přicházeli a přísežně se zaklínali, že budou žít podle Božího zákona, který byl vydán skrze Božího služebníka Mojžíše, a že budou zachovávat a plnit všechna přikázání Hospodina, našeho Pána, jeho práva a jeho nařízení.“ (Neh 10,30)

Při čtení Písma většinou rodokmeny a různé seznamy lidí a věcí přeskakujeme. Nevidíme na nich nic zajímavého, proto jim nevěnujeme pozornost. Bůh je však nechal do Bible zapsat s určitým záměrem. Biblický Bůh je totiž Bohem detailů. Všímá si i podrobností a maličkostí a to nám může dát jistotu, že nikdy nezapomene ani na nás. Jednotlivé biblické rodokmeny kromě jiného naznačují, že Bůh zná každého, i vaši rodinu, a má o všechny zájem. Seznam různých věcí a detailů zase ukazuje, že Bohu záleží i na tom, co je zdánlivě bezvýznamné. Ježíš to naznačil, když řekl: „Což neprodávají pět vrabců za dva haléře? A přece ani jeden z nich není zapomenut před Bohem. Ano i vlasy na vaší hlavě jsou všecky spočteny. Nebojte se, máte větší cenu než mnoho vrabců.“ (L 12,6.7) Bůh, kterému záleží i na malých věcech, se stará i o nás a zná všechny detaily toho, co nás trápí a sužuje.

S některými takovými „soupisy“ lidí či věcí se setkáváme i v knihách Ezdráš a Nehemjáš. Bůh je už tehdy použil jako ujištění pro jeho lid, že se zajímá o každého jednotlivce i o každou věc, kterou jeho děti zažívají. I dnes proto můžeme mít naprostou důvěru a prožívat jistotu, že Bohu záleží na každé oblasti našeho života. Toto poznání nám přináší klid, ale zároveň by nás mělo vést k vědomí, že i my bychom se měli starat o všechny oblasti našeho života co nejlépe.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`