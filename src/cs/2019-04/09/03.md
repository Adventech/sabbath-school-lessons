---
title:  'Návrat domů'
date:  25/11/2019
---

> <p></p>
> 1Toto jsou příslušníci judského kraje, kteří přišli ze zajetí, přesídlenci, které do Babylónu přesídlil babylónský král Nebúkadnesar. Navrátili se do Jeruzaléma a do Judska, každý do svého města. … 70I usadili se kněží, levité a někteří z lidu i zpěváci, vrátní a chrámoví nevolníci ve svých městech; všechen Izrael se usadil ve svých městech. (Ezd 2,1.70)

> <p></p>
> 6Toto jsou příslušníci judského kraje, kteří přišli ze zajetí, přesídlenci, které přesídlil babylónský král Nebúkadnesar. Navrátili se do Jeruzaléma a do Judska, každý do svého města. … 72I usadili se kněží, levité, vrátní, zpěváci i někteří z lidu a chrámoví nevolníci i všechen Izrael ve svých městech. Když nastal sedmý měsíc, byli již Izraelci ve svých městech. (Neh 7,6.72)

**Osobní studium**

`Druhá kapitola knihy Ezdráš přináší poměrně dlouhý seznam jen těch, kteří se díky Božímu zásahu mohli vrátit zpět do Judska, do vlasti svých předků. Podobný seznam najdeme i v sedmé kapitole knihy Nehemjáš. V čem jsou stejné, v čem se liší a co se ti zdá na těchto dvou kapitolách zvláštní?`

Opakování informací z Edr 2 (seznam těch, kteří se vrátili z babylónského zajetí spolu se Zerubábelem a Jéšuou) v Neh 7 je záměrné. Oba seznamy se nám mohou zdát nudné, zjevují však něco důležitého – Bohu záleží na podrobnostech, které nás možná vůbec nezajímají.

Jeruzalémské hradby byly nyní dokončeny a biblický text v tuto chvíli záměrně zdůrazňuje skutečnost, že se na tomto úspěchu s Boží pomocí aktivně podílela už první generace navrátilců z období Ezdráše a Nehemjáše. Současná generace stavěla na tom, co dosáhla předchozí generace, a to i přesto, že zadaný úkol byl náročný, plný různých problémů a jeho dokončení trvalo mnohem déle, než předpokládali. Vedení Ezdráše a Nehemjáše celé věci výrazně pomohlo, ale své poslání splnili všichni lidé, kteří se na svěřeném úkolu podíleli. Každá skupina dělala jinou práci a v jiném čase, ale výsledek jejich snažení byl impozantní. Začátek (Ezd 2) byl propojen s koncem (Neh 7) a podařilo se nejen znovu postavit chrám, ale i obnovit Jeruzalém.

„Izraelci již byli ve svých městech.“ (Neh 7,72) Celý návrat a obnova města a chrámu, to vše bylo v mnoha ohledech pozoruhodné. Lidé, jejichž město bylo zpustošeno, chrám byl zničen a země vypleněna, se nyní vrátili a usilovně pracovali na obnově města a chrámu. Už tato situace musela být pro ně i pro okolní národy obdivuhodná. Vše se však dělo v souladu s Boží vůlí a podle jeho zaslíbení.

**Aplikace**

`Co se právě teď ve tvém životě jeví jako beznadějné? Co bys měl nebo mohl udělat pro to, abys důvěřoval Bohu, že ti pomůže náročnou situaci zvládnout?`