---
title:  'Služba ve svatém městě'
date:  28/11/2019
---

> <p></p>
> 1Předáci lidu se usadili v Jeruzalémě. Ostatní lid losoval, aby vybral vždy jednoho z deseti, který by se usadil ve svatém městě Jeruzalémě; devět dalších zůstalo v jiných městech. 2Lid žehnal všem mužům, kteří se dobrovolně rozhodli, že se usadí v Jeruzalémě. 3Toto jsou představitelé krajin, kteří se usadili v Jeruzalémě a v judských městech. Každý se usadil ve svém trvalém vlastnictví ve svém městě… (Neh 11,1–3)

**Osobní studium**

`Jak rozumíš úvodním veršům o novém osídlení Jeruzaléma? Jaké výhody a nevýhody mohlo podle tebe mít tehdy bydlení v Jeruzalémě? Pokud by ses mohl tehdy rozhodnout ty, jaká by byla tvá volba? Proč?`

Jedenáctá kapitola knihy Nehemjáš přináší ještě jeden dlouhý seznam – je to přehled jednotlivých rodin a míst, kde se tito navrátilci usadili. V dané situaci bylo nejdůležitější, aby bylo obydleno hlavní město Jeruzalém. Proto bylo losem určeno, kdo všechno tam bude bydlet.

Zdá se, že tehdy bylo jednodušší žít na venkově než ve městě. Lidé na venkově měli vlastní půdu, kterou zdědili po svých předcích a která je mohla dobře uživit. Opustit ji a jít bydlet do Jeruzaléma byla vlastně oběť. Některým to bylo nařízeno, jiní se pro to po zralé úvaze rozhodli dobrovolně. Je ale zřejmé, že se mohli na novém místě cítit vykořeněni. Život jim tam patrně přinesl nové potíže, protože život na venkově se v mnohém lišil od života ve městě. Přestěhovat se do nových, neznámých podmínek je vždy těžké.

Podobné je to i dnes, když se někdo rozhoduje přestěhovat se na nové místo, aby tam sloužil Bohu a představil lidem jeho lásku. Nemusí jít vždy jen o stěhování do cizí země a kultury. V dnešní době je poměrně náročná i služba ve velkých městech, byť ve vlastní zemi, protože tam není vůbec snadné oslovit obyvatele dobrou zprávou o Kristu.

Na náročnost této služby lidem ve velkých městech upozorňovala již před mnoha lety Ellen G. Whiteová. Přesto k ní ale své spoluvěřící povzbuzovala: „Když přemýšlím o městech, ve kterých se udělalo tak málo a žije v nich tolik tisíc lidí, kteří mají být upozorněni na brzký příchod Zachránce, cítím velkou touhu vidět muže a ženy rozhodnuté vykročit a v moci Ducha a naplněni Kristovou láskou pracovat pro umírající duše.“ (7T 40)

**Aplikace**

`Jak můžeš druhým představit Ježíše a jeho nabídku záchrany v prostředí, které není vůči víře a křesťanství příliš vstřícné? Jakou roli v tom sehrávají tvá slova a tvůj praktický život? Je obojí potřebné? Kdy je třeba více mluvit, a kdy naopak více jednat?`