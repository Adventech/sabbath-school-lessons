---
title:  'Kde zůstali levité'
date:  26/11/2019
---

> <p></p>
> 1Toto jsou představitelé svých rodů a seznam rodů těch, kteří se mnou vyšli z Babylónu za kralování krále Artaxerxa… 15Shromáždil jsem je u řeky, která vtéká do Ahavy. Tam jsme tábořili tři dny. Pátral jsem mezi lidem a kněžími, ale nenašel jsem tam ani jednoho z levitských příslušníků. (Ezd 8,1.15)

**Osobní studium**

Skutečnost, že se Izraelci mohli vrátit z Babylóna do své domoviny, je úžasným naplněním proroctví. Ale jako vždy, kdy se počítá s lidskou aktivitou, i zde vzniklo množství potíží. Přestože dlouhý seznam v osmé kapitole jmenuje celou řadu jmen těch, kteří se vrátili, mnoho Izraelců se nechtělo vrátit do země svých předků a rozhodli se raději zůstat v Babylóně.

`Přečti si text Ezd 8,1–15 a zaměř se především na 15. verš. Jak rozumíš vzniklé situaci?`

Skutečností je, že ne všichni Židé se chtěli vrátit. Mohli k tomu mít několik důvodů. Mnozí z nich se již narodili a byli vychováni v nové zemi, kterou považovali za svůj domov, vždyť nic jiného neznali. Mnohým se nechtělo absolvovat dlouhou a určitě nebezpečnou cestu do země, kterou neznali. Z textu se však dozvídáme, že se nakonec vrátilo dostatek levitů, aby mohli v chrámu začít službu (více v lekci na čtvrtek).

„V té době už byli Židé v exilu téměř sto padesát let. Vykopávky v Nippuru vynesly na světlo mnoho dokumentů, které ukazují, že během vlády krále Artaxerxa I. obývalo tuto část Mezopotámie hodně bohatých Židů. Pro Ezdráše a další vůdce mohlo být proto obtížné přesvědčit k návratu dostatek lidí. Navrátilci mohli právem očekávat namáhavou práci, náročné podmínky a určitě mnohem méně pohodlí, než měli v Babylóně. Ve světle těchto skutečností je překvapující, že se Ezdrášovi podařilo přesvědčit téměř dva tisíce rodin, aby spojily svůj osud se svými bratry v původní domovině.“ (3BC 376)

**Aplikace**

`Jak se ti žije v prostředí, které nesdílí tvou víru a hodnoty? Připadáš si v něm jako „cizinec“? Nebo ses v něm už tak „zabydlel“, jako židé v Babylóně, že jsi v něm vlastně spokojený? Byl bys ochotný svůj zaběhlý život změnit, kdyby tě k tomu Bůh vyzval?`