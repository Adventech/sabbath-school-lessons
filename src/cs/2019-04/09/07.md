---
title:  'Podněty k zamyšlení'
date:  29/11/2019
---

Přečti si kapitolu „Jak prožít opravdovou změnu“ z knihy Cesta k vnitřnímu pokoji (SC 57–65; CVP 59–66).

„Někteří lidé vědí, že jim Bůh odpustil jejich viny, a opravdu se chtějí stát jeho dětmi, jeho následovníky. Uvědomují si však, že jejich charakter není dokonalý a že jejich život vykazuje mnoho chyb. Proto pochybují, že Boží Duch skutečně změnil jejich srdce.

Takovým lidem chci říct: Neztrácejte odvahu a naději. Často se musíme sklánět a plakat před Ježíšem Kristem, protože se dopouštíme mnoha chyb a zdaleka nejsme dokonalí. To ale není důvod, abychom se vzdali. Bůh nad námi neláme hůl ani tehdy, když nás satan přemůže. Nenechá nás napospas zlu. Ježíš Kristus je u Božího trůnu a žádá nebeského Otce, aby nám odpustil.

Touží nás přivést zpátky k sobě. Přeje si, aby se v nás projevovala jeho čistota, jeho dobrota a dokonalost. Jestliže se mu odevzdáme, bude v nás po celý náš život dále uskutečňovat proměnu, kterou začal.

Je třeba, abychom se opravdověji a naléhavěji modlili, abychom opravdověji věřili. Nakolik přestaneme spoléhat na své vlastní schopnosti, o to více budeme důvěřovat moci našeho Zachránce. Oslavujme Pána, který je světlem našeho života.“ (SC 64; CVP 65)

**Otázky k rozhovoru**

`1. 	Bůh o nás ví všechno. Je to potěšující a díky tomu můžeme prožívat pocit jistoty, že se o nás stará. „Nyní toto praví Hospodin, tvůj stvořitel, Jákobe, tvůrce tvůj, Izraeli: ‚Neboj se, já jsem tě vykoupil, povolal jsem tě tvým jménem, jsi můj.‘“ (Iz 43,1) Jak můžete ujistit ty, kteří procházejí citovou, vztahovou, společenskou nebo finanční krizí, o Boží přítomnosti a péči?`

`2. 	Reaguje Bůh na naše problémy vždy stejně? Proč jsou někteří lidé svědky, jak Bůh téměř okamžitě v jejich životě zasáhne, zatímco jiní procházejí dlouhotrvajícími obdobími těžkostí a trápení?`

`3.	Ve kterých oblastech vaší země se nedaří evangelizačním snahám? Znáte nějaká „bílá místa“, kde je služba obtížná? Mezi které společenské či etnické skupiny se nedaří s tímto poselstvím proniknout? Co s tím můžeme udělat? Co od nás čeká Bůh? Byli byste ochotni přestěhovat se na místo, kde by byla vaše služba potřebná?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

#### Další čtení: Vybrané citace od Ellen Whiteové

Cesta ke Kristu „Zkouška učednictví" 40-45