---
title:  'Shromáždění lidu'
date:  03/11/2019
---

> <p></p>
> 1Všechen lid se shromáždil jednomyslně na prostranství před Vodní branou a vyzvali znalce Zákona Ezdráše, aby přinesl knihu Mojžíšova zákona, který vydal Hospodin Izraeli. 2Kněz Ezdráš tedy přinesl Zákon před shromáždění mužů i žen, všech, kteří byli schopni rozumět, aby jej slyšeli, prvního dne měsíce sedmého. (Neh 8,1.2)

**Osobní studium**

`Jak důležité bylo podle úvodních veršů pro lid Boží slovo? Co bys očekával od společného poslechu Božího slova? Proč je taková příležitost důležitá?`

Poté, co Židé dokončili stavbu hradeb a nastěhovali se do Jeruzaléma, se na začátku sedmého měsíce shromáždili na náměstí v Jeruzalémě. Sedmý měsíc, tišri, byl pro Izraelce pravděpodobně nejdůležitějším měsícem v roce, protože se v něm odehrávalo několik svátků – svátek troubení (příprava na Boží soud; 1. den měsíce), Den smíření (den soudu; 10. den měsíce) a svátek stánků (připomínka vysvobození z Egypta a Boží péče během putování po poušti; 15. den měsíce).

Shromáždění, o kterém mluvíme, se událo prvního dne tohoto měsíce, kdy se měl konat svátek troubení. Lidé se shromáždili „jednomyslně“ (ČEP) nebo „jako jeden muž“ (ČSP) a chtěli se prostřednictvím poslechu Mojžíšova zákona seznámit se svým Bohem a dějinami.

Ezdráš dostal pozvání, aby přede všemi četl Zákon. Pro tuto příležitost vybudovali dokonce vyvýšené pódium (Neh 8,4). V textu se nezmiňuje žádný konkrétní organizátor, neuvádí se tam, že by někoho museli k účasti nutit. „Oni“ (tedy lid) vyzvali Ezdráše, aby přinesl „knihu Mojžíšova zákona“. Hebrejský text v této souvislosti hovoří o „Tóře“, což je označení pro pět knih Mojžíšových. V nich se nachází také zákon, který Mojžíš dostal od Hospodina na hoře Sínaj.

`Přečti si text Dt 31,9–13. Co se shromážděný lid dozvěděl z tohoto textu? Co se z toho můžeme naučit my dnes?`

Mojžíš Izraelcům řekl, že se během svátku stánků mají setkat a společně číst Boží zákon. Vzpomíná přitom různé skupiny lidí – muže, ženy, děti a hosty, kteří mezi nimi žijí. Všimněte si, že tu měly při čtení Božího Slova své místo spolu s dospělými i děti. Mohly tak vnímat nejen to, co Bůh říká, ale také úctu jejich rodičů k Bohu a jeho poselství.

**Aplikace**

`Doslovné znění textu Neh 8,1 říká, že se shromáždili „jako jeden muž“. Co ti to říká o jednotě mezi věřícími?`

#### Další čtení: Vybrané citace od Ellen Whiteové

Zeď kolem Jeruzaléma byla sice znovu vystavěna a brány vsazeny, ale velká část města ležela dosud v rozvalinách. {PK 434.1}

Na vyvýšeném dřevěném stupni, postaveném v jedné z nejširších ulic, obklopená ze všech stran truchlivými zbytky zašlé slávy Judy, stanul Ezdráš, nyní již zestárlý. Po jeho pravé i levé straně se shromáždili jeho bratří Levité. Dívajíce se z pódia, přehlíželi moře hlav. Z celého širého okolí sešly se tu dítky smlouvy. „I dobrořečil Ezdráš Hospodinu Bohu velikému, a všecken lid odpovídal: Amen, amen, … a skloňujíce hlavy, poklonu učinili Hospodinu tváří k zemi.“ Nehemjáš 8,6. {PK 434.2}

Zákon byl netoliko zapsán na kamenech pomníku, nýbrž ho ještě před vším Izraelem přečetl sám Jozue. Před několika málo týdny dal Mojžíš lidu knihu Deuteronomium, nyní přečetl Jozue zákon znovu. {PP 372.3}

Nejen před muži izraelskými, ale i před „ženami a dětmi“ (Jozue 8,35) přečetl Jozue znění zákona, neboť bylo důležité, aby příkaz, týkající se předpisů Božích {PP 372.4}

Satan se neustále snaží překroutit to, co praví Bůh, aby člověku oslepil mysl a zatemnil rozum a tak ho svedl ke hříchu. Proto Hospodin klade své požadavky tak přesně a jasně, aby se nikdo nemohl mýlit. Bůh se stále snaží přivést lidi pod svou ochranu, aby satan nemohl vůči nim uplatnit svou moc a aby je nemohl oklamat. Bůh je tak blahovolný, že promlouvá k lidem svým hlasem a píše vlastní rukou živá slova. A tato požehnaná slova, plně spjata se životem a zářící pravdou, jsou určena člověku jako dokonalé vodítko. Protože satan se ustavičně snaží zmocnit se rozumu lidí a odvrátit jejich city od zaslíbení a požadavků Hospodinových, je zapotřebí tím větší píle, aby se upevnily v mysli a vštípily do srdce. {PP 373.3}