---
title:  'Radost z Hospodina'
date:  07/11/2019
---

> <p></p>
> 10Dále jim řekl: „Jděte, jezte tučná jídla a pijte sladké nápoje a posílejte dárky těm, kdo nemají nic připraveno. Dnešní den je zajisté svatý našemu Pánu. Netrapte se! Radost z Hospodina bude vaší záštitou.“ … 13Na druhý den se pak shromáždili představitelé rodů ze všeho lidu, kněží a levité ke znalci Zákona Ezdrášovi, aby si vyložili slova Zákona. 14Našli totiž zapsáno v Zákoně, jejž Hospodin vydal skrze Mojžíše, že Izraelci mají při slavnosti v sedmém měsíci sídlit ve stáncích… 17Celé shromáždění těch, kdo se vrátili ze zajetí, si udělalo stánky a sídlili v nich, což Izraelci nedělali od dob Jozua, syna Núnova, až do onoho dne. Byla z toho převeliká radost. 18Z knihy Božího zákona se četlo den co den, od prvního až do posledního dne. Po sedm dní slavili slavnost. Osmého dne bylo slavnostní shromáždění, jak je ustanoveno. (Neh 8,10.13.14.17.18)

**Osobní studium**

Slova Neh 8,10 „radost z Hospodina bude vaší záštitou“ (ČEP) nebo podobně „radost z Hospodina bude vaší silou“ (ČSP) nám slouží jako připomenutí toho, že je Boží vůlí, abychom se těšili a užívali si život. Vždyť nejde o ledajakou radost. Tato radost vychází z poznání Boha a vědomí jeho lásky. Těšit se z Boha a radovat se z jeho dobroty a ze všeho, co pro nás dělá, je něco, co můžeme prožívat každý den. Mít potěšení v Bohu nám dává sílu zvládat to, co přichází do našeho každodenního života.

`Pokus se shrnout hlavní myšlenku úvodních veršů. O čemž svědčí jednání lidu a vůdců národa? Jaká byla tehdy v Božím lidu situace?`

Druhý den přišli za Ezdrášem předáci lidu, aby se dozvěděli více z Božího slova. Tato iniciativa zástupců lidu ukazuje na jejich touhu vést společenství co nejblíže k Bohu. Pochopili, že pokud oni sami nebudou hledat Boha a správnou cestu, po které mají jít, nebudou moci ani vést národ k Hospodinu.

`Přečti si text Lv 23,39–43. Jak měli podle těchto veršů lidé prožívat svátek stánků a jaký to mělo smysl?`

Všimni si, že text Neh 8,15 odkazuje na skutečnost, že lidé jednali v souladu s tím, co bylo napsáno. Vidíme zde další příklad jejich odhodlání řídit se Božím slovem. Velmi pravděpodobně si po letech vyhnanství uvědomovali, kam národ přivedla neposlušnost. V textu knihy Leviticus zaznívají tato slova: „Sedm dní se budete radovat před Hospodinem, svým Bohem.“ (Lv 23,40) Jinými slovy, když si lidé uvědomili, že Bůh jim projevuje milost, milosrdenství a zachraňuje je, mohli se radovat ze všech Božích skutků.

**Aplikace**

`Uvažuj o obrovském daru, který jsme dostali v Ježíši Kristu, na nějž poukazovaly všechny židovské svátky. Jak se můžeme naučit radovat v Hospodinu i uprostřed těžkostí a bolestných zkoušek? Proč je důležité chválit Boha i v těžkých časech?`

#### Další čtení: Vybrané citace od Ellen Whiteové

Život křesťana se má vyznačovat pokorou; to ale neznamená, že by se věřící měli utápět ve smutku a sebepodceňování. Každý člověk má žít tak, aby ho Bůh přijal a požehnal mu. Náš nebeský Otec si nepřeje, abychom žili stále s pocitem odsouzení a zármutku. Důkazem pokory není to, že někdo chodí se svěšenou hlavou a se srdcem plným myšlenek zaměřených na sebe. Máme možnost přijít k Pánu Ježíši a dát se jím očistit, pak smíme stát před zákonem beze studu a výčitek svědomí. „Nyní však není žádného odsouzení pro ty, kteří jsou v Kristu Ježíši.“ Římanům 8,1. {VDV 312.1}

Díky Pánu Ježíši se synové Adama, kteří padli do hříchu, stávají „syny Božími“. „On, který posvěcuje, i ti, kdo jsou posvěcováni, jsou z téhož Otce. Proto se nestydí nazývat je svými bratry.“ Židům 2,11. Život křesťana má být životem víry, vítězství a radosti v Bohu. „Kdo se narodil z Boha, přemáhá svět. A to vítězství, které přemohlo svět, je naše víra.“ 1. Janův 5,4. ... A apoštol Pavel prohlásil: „Radujte se v Pánu vždycky, znovu říkám, radujte se!“ „Stále se radujte, v modlitbách neustávejte. Za všech okolností děkujte, neboť to je vůle Boží v Kristu Ježíši pro vás.“ Filipským 4,4; 1. Tesalonickým 5,16-18. {VDV 312.2}

Náboženství Ježíšovo přináší pokoj jako klidný vodní proud. Neuhašuje světlo radosti, nepotlačuje veselost, nezachmuřuje rozzářenou, usměvavou tvář. Kristus nepřišel na svět, aby si dal sloužit, nýbrž aby sloužil; a máme-li jeho lásku v srdci, budeme následovat jeho příkladu. {CK 82.2}

Pán si přeje, aby všichni jeho synové a dcery byli šťastní, pokojní a poslušní. Ježíš praví: „Svůj pokoj vám dávám; ne jako dává svět, já vám dávám. Ať se vaše srdce nechvěje a neděsí.“ „To jsem vám pověděl, aby moje radost byla ve vás a vaše radost aby byla plná“ Jan 14,27;15,11. {CK 84.3}