---
title:  'Reakce lidu'
date:  06/11/2019
---

> <p></p>
> 9Nehemjáš, který byl místodržícím, a kněz Ezdráš, znalec Zákona, a levité, kteří vysvětlovali lidu Zákon, řekli všemu lidu: „Dnešní den je svatý Hospodinu, vašemu Bohu. Netruchlete a neplačte.“ Všechen lid totiž plakal, když slyšel slova Zákona. 10Dále jim řekl: „Jděte, jezte tučná jídla a pijte sladké nápoje a posílejte dárky těm, kdo nemají nic připraveno. Dnešní den je zajisté svatý našemu Pánu. Netrapte se! Radost z Hospodina bude vaší záštitou.“ 11Také levité utěšovali všechen lid: „Utište se. Dnešní den je svatý, netrapte se!“ 12I rozešel se všechen lid, aby jedli a pili a posílali dárky; uspořádali velmi radostnou slavnost, protože porozuměli slovům, která jim byla zvěstována. (Neh 8,9–12)

**Osobní studium**

Když Ezdráš otevřel Boží slovo, hebrejskou Tóru, lidé se postavili a Ezdráš začal dobrořečit Bohu. Pak všichni lidé zvedli ruce a volali: „Amen, amen!“ (Neh 8,5.6) Nakonec padli na kolena a klaněli se Hospodinu tváří až k zemi.

Taková reakce není vzorem, jak se mají chovat všichni, ale jednoduše popisuje dění. Byl to způsob, jakým v tu chvíli odpověděli na čtené Boží slovo. Takové rituály byly vyjádřením jejich uctívání Boha, které v sobě zahrnovalo tělo i mysl. Také naše uctívání Boha musí zahrnovat celou naši bytost. Neměli bychom se bát projevit našemu Bohu a Králi takovou úctu a vážnost, která mu náleží.

`Uvažuj znovu o úvodním textu ­Neh 8,9–12. Proč podle tebe lidé poté, co slyšeli Boží slovo, truchlili a plakali? Jaká byla reakce Nehemjáše, Ezdráše a levitů?`

Když lidé poslouchali Boží slovo, bolestně si uvědomili svou hříšnost. Když se nám Bůh zjevil a my jsme začali chápat, že Bůh je plný lásky, dobroty, milosrdenství a věrnosti, uvědomili jsme si svoji nehodnost a selhávání. Poznáváním Boží svatosti prostřednictvím jeho slova začínáme vidět náš zoufalý stav v novém světle. Uvědomujeme si, jak jsme vzdáleni od Božího ideálu. Toto zjištění přivedlo Izraelce k pláči a zármutku. Neměli však truchlit. Jako povzbuzení a poučení zazněla slova: „Netrapte se! Radost z Hospodina bude vaší záštitou.“ (Neh 8,10) Jinými slovy, navzdory svým selháním a nedostatkům mohli důvěřovat v Boží moc.

Shromáždění bylo výjimečné i tím, že připadlo na svátek troubení (Roš ha-šana), kdy se troubením signalizovala důležitost přípravy „srdce“ na den Hospodinova soudu (na Den smíření, který připadal na 10. den měsíce tišri). Zvuk trub byl voláním postavit se před Hospodina a kát se. Jelikož tento den měl věřící vyzývat, aby se obrátili k Bohu, pláč a smutek byly namístě. Ale vůdcové připomněli lidem, že když upřímně činili pokání, Bůh je slyšel, a proto je nyní čas na oslavu a radost z Božího odpuštění.

**Aplikace**

`Hřích je sám o sobě děsivý. Ježíš zemřel na kříži, což byl jediný způsob, jak nás mohl osvobodit z moci hříchu a dát nám naději na věčný život. Jaké emoce prožíváš, když uvažuješ o těchto skutečnostech?`

#### Další čtení: Vybrané citace od Ellen Whiteové

"Jak naslouchali den za dnem slovům zákona, přesvědčili se lidé o svých přestoupeních a o hříších, kterých se jejich národ dopouštěl v minulých pokoleních. Poznali, že ochrana a péče B oží jim byla odňata a dítky Abrahámovy byly rozptýleny do cizích zemí proto, že se odvrátily od Boha; rozhodli se prosit o milost Boží a zavázali se, že budou chodit v přikázáních Božích. Než začaly slavnostní služby, konané druhého dne po ukončení svátku stánků, oddělili se od pohanů, kteří žili mezi nimi. {PK 435.4}

Když se lidé pokořili před Hospodinem, vyznali své hříchy a prosili o odpuštění, povzbudili je jejich vůdcové, aby věřili, že Bůh podle svého zaslíbení slyší jejich prosby. Musejí nejen truchlit, plakat a kát se, ale musejí také věřit, že Bůh jim odpouští. Musejí prokázat svou víru tím, že uznávají jeho milosti a chválí ho za jeho dobrotivost. „Vstaňte,“ pravili jim učitelé, „dobrořečte Hospodinu Bohu svému, od věků až na věky.“ Nehemjáš 9,5. {PK 435.5}

„Radostné srdce hojí rány.“ Přísloví 17,22. Vděčnost, radost, dobročinnost a víra v Boží lásku a péči — to jsou nejmocnější ochránci zdraví. Pro Izraelce se měly stát základními prvky životního stylu. {ZNP 145.3}

Toto vyhlásili a rozhlásili „ve všech svých městech a v Jeruzalémě: ‚Vyjděte na hory, přineste větve oliv šlechtěných i planých i myrtové a palmové a jiných listnatých stromů, abyste mohli udělat stánky, jak je psáno.‘ Lid vyšel, přinesli větve a udělali stánky, každý na své střeše nebo na dvorku i na nádvořích Božího domu, na prostranství u Vodní brány a na prostranství u Efrajimovy brány. Celé shromáždění těch, kdo se vrátili ze zajetí, si udělalo stánky a sídlili v nich… Byla z toho převeliká radost.“ Nehemjáš 8,15-17. {ZNP 145.8}

Pohleď vzhůru, ty, kdo pochybuješ, kdo jsi zmalomyslněl! Ježíš žije a je naším prostředníkem. Děkuj Bohu za to, že dal svého drahého Syna, a pros ho, aby za tebe nezemřel nadarmo. I dnes tě zve Duch svatý. Jdi k Ježíši s celým svým srdcem a můžeš ho žádat o požehnání. {CK 39.1}

Čteš-li Boží zaslíbení, všimni si, že vyjadřují nevýslovnou lásku a milosrdenství. Velké srdce Věčné lásky lne k hříšníkovi bezmezným soucitem. V Kristu„máme vykoupení skrze jeho krev, odpuštění svých poklesků“ Efezským 1,7. Ano, věř jen, že Bůh je tvým pomocníkem. Chce znovu vytvořit svůj Božský obraz v člověku. Přiblížíš-li se k němu s vyznáním a s kajícností, přiblíží se k tobě s milostí a odpuštěním. {CK 39.2}