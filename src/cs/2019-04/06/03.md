---
title:  'Čtení a poslech zákona'
date:  04/11/2019
---

> <p></p>
> Četl [Ezdráš] z něho na prostranství před Vodní branou od svítání až do poledne mužům i ženám, těm, kteří byli schopni rozumět. Všechen lid pozorně naslouchal slovům z knihy Zákona. (Neh 8,3)

> <p></p>
> Nyní tedy, Izraeli, slyš nařízení a práva, která vás učím dodržovat, abyste zůstali naživu a mohli obsadit zemi, kterou vám dává Hospodin, Bůh vašich otců. (Dt 4,1)

**Osobní studium**

Ezdráš „přinesl knihu Mojžíšova zákona“ před celé shromáždění. Co z něj četl? Opakoval jim dokola Desatero? Když mluvíme o „Mojžíšově zákoně“, musíme pod ním rozumět všech pět knih, od Genesis po Deuteronomium, tedy celou Tóru. Samotný „zákon“ tvořil tedy jen část toho, co Ezdráš četl. Zcela určitě můžeme pod tento pojem zahrnout i různá nařízení a příkazy, které jsou jeho součástí. Jde o Boží nařízení, která nám ukazují cestu, po níž máme jít, abychom neztratili cíl. Když Ezdráš četl, lidé se dozvídali o svých dějinách jako o dějinách Božího lidu od stvoření až po službu Jozua. Prostřednictvím příběhů, písní, básní, požehnání a zákonů se dozvídali o zápasech národa a o Boží věrnosti vůči nim. Ano, Tóra obsahuje Desatero a ostatní příkazy a nařízení. Součástí Tóry je však také vyprávění o dějinách Božího lidu a o způsobu, jakým Bůh tento lid vedl. Takovým způsobem společenství poznávalo své kořeny a svou identitu.

**Uvažuj o uvedených textech v souvislosti s naším přístupem k Božímu slovu. Co ti může pomoci být vůči Božímu slovu vnímavější?**

`Neh 8,3`

`Dt 4,1; 6,3.4`

`Joz 1,8.9`

`Ž 1,1.2`

`Př 19,20`

`Ez 37,4`

`Mt 17,5`

Skutečnost, že lidé toužili slyšet Boží slovo, je velmi pravděpodobně výsledkem Ezdrášova působení během celých třinácti let. Byl oddaný Božímu dílu, vyučoval národ Božímu slovu a snažil se přinést změnu. Když lidé slyšeli Ezdrášovo poselství, vnímali ho jako živé a mocné. Výsledkem toho všeho bylo, že se vědomě rozhodli poslouchat Boha a řídit se jeho radami. Při popisované slavnostní události se tedy shromáždili, aby uctivě a pozorně poslouchali Tóru a učili se z ní.

Čím více se otevřeme Božímu slovu, tím více budeme toužit, aby v našem životě působil Bůh.

**Aplikace**

`Jaký je tvůj osobní vztah k Božímu slovu? Jak se tvá víra v Boží slovo projevuje ve tvém životě – jak se řídíš tím, co se v něm dozvídáš? V čem by byl tvůj život jiný, kdyby ses neřídil Písmem?`

#### Další čtení: Vybrané citace od Ellen Whiteové

Bible podává pravdu tak prostě a tak dokonale přizpůsobenou potřebám a tužbám lidského srdce, že to udivilo a uchvátilo i největší vzdělance, současně však umožňuje i nejprostším a nevzdělaným poznat cestu spásy. ... Takto se nám otevírá plán vykoupení, aby každý poznal, jak má projevit pokání před Bohem a víru v našeho Pána Ježíše Krista, aby byl spasen, jak si to Bůh přeje. Za těmito pravdami, tak snadno pochopitelnými, jsou ještě tajemství, která v sobě ukrývají Boží slávu - tajemství, která přesahují možnosti lidského chápání. Avšak v člověku, který upřímně hledá pravdu, vzbuzují hlubší úctu a víru. Čím více hledá v Bibli, tím více se přesvědčuje, že Bible je slovo živého Boha. Lidský rozum se sklání před majestátem Božího zjevení. Prohlašujeme-li, že neumíme pochopit velké pravdy Bible, připouštíme tím pouze, že nedokonalá mysl je neschopna pochopit nekonečné; že člověk se svým omezeným, lidským věděním nemůže pochopit plány Všemohoucího. {CK 73.3}