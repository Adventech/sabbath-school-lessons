---
title:  'Čtení a vykládání Božího slova'
date:  05/11/2019
---

> <p></p>
> 4Znalec Zákona Ezdráš stál na dřevěném lešení, které k tomu účelu zhotovili; po pravici vedle něho stál Matitjáš, Šema, Anajáš, Urijáš, Chilkijáš a Maasejáš, po levici pak Pedajáš, Míšael, Malkijáš, Chašum, Chašbadána, Zekarjáš a Mešulám. 5I otevřel Ezdráš knihu před zraky všeho lidu, stál totiž výše než ostatní lid. Když ji otevřel, všechen lid povstal. 6Ezdráš dobrořečil Hospodinu, Bohu velikému, a všechen lid odpověděl s pozdviženýma rukama: „Amen, amen.“ Padli na kolena a klaněli se Hospodinu tváří až k zemi. 7Nato Jéšua, Baní, Šerebjáš, Jamín, Akúb, Šabetaj, Hódijáš, Maasejáš, Kelíta, Azarjáš, Józabad, Chánan a Pelajáš, levité, vysvětlovali lidu Zákon, zatímco lid stál na svém místě. 8Četli z knihy Božího zákona po oddílech a vykládali smysl, aby lid rozuměl tomu, co četli. (Neh 8,4–8)

**Osobní studium**

`Přemýšlej o úvodním textu. Jak na tebe působí tento způsob společného čtení knihy zákona? Co tě v něm zaujalo?`

V textu se dozvídáme o dvou skupinách mužů. První skupina třinácti mužů (Neh 8,4) pomáhala se čtením Božího slova, druhá třináctičlenná skupina (Neh 8,7) pomáhala s vysvětlováním textu. Nemáme žádné konkrétní informace o tom, jak to celé v daném otevřeném prostoru probíhalo. Je možné, že první skupina pomáhala držet svitky Tóry (hebrejské svitky byly těžké a předčítající potřeboval pomoc), pravděpodobně se střídali i při čtení. Jelikož četli od rána až do oběda, museli najít způsob, jak oslovit každého shromážděného člověka.

Slovní spojení „vykládali smysl, aby lid rozuměl tomu, co četli“ (Neh 8,8) se může vztahovat nejen na výklad textu, ale i na jeho překlad. Obě možnosti jsou v daném kontextu stejně možné. Navrátilci žili v Babylóně mnoho let (většina z nich se tam pravděpodobně narodila), a proto jejich hlavním jazykem byla aramejština. Mnozí – především mladší – mohli mít proto potíže porozumět textu v hebrejštině. Současně však pro ně bylo určitě užitečné, když spolu s textem dostávali i výklad souvislostí. Takové vysvětlování určitě napomáhalo tomu, aby text promlouval hlouběji do jejich situace a oni se mohli rozhodnout aplikovat jeho poselství do svého života.

`Přečti si text Sk 8,26–38. V čem se popsaná situace podobá tomu, co se dělo v Jeruzalémě? Co se z toho můžeš naučit?`

**Aplikace**

`Jako protestanti věříme, že každý věřící potřebuje osobně znát Boží slovo, a nejen slepě přijímat, co nám někdo říká – bez ohledu na jeho postavení nebo autoritu. Zároveň však platí, že pro nás může být velmi užitečné, když nám někdo pomůže biblický text vysvětlit. Každý z nás musí sám vědět, čemu věří. Současně nám však společné studium nebo výklad někoho, kdo se dané oblasti věnuje profesionálně, může přinést lepší porozumění. Jaká je tvá zkušenost se soukromým a společným studiem Božího slova?`