---
title:  'Nehemjášovo přísné napomenutí'
date:  16/12/2019
---

> <p></p>
> 26Což se právě tím neprohřešil izraelský král Šalomoun? Mezi mnohými národy nebylo krále jemu podobného. Byl milován Bohem, který jej určil za krále nad celým Izraelem. A přece i jeho svedly ženy cizinky ke hříchu. 27Máme snad mlčet, když vás slyšíme, že pácháte všechno to veliké zlo, že se zpronevěřujete našemu Bohu a berete si ženy cizinky? (Neh 13,26.27)

**Osobní studium**

`O čem mluví úvodní verše a co se můžeš dozvědět o nebezpečí, které nám hrozí, když se odchýlíme od správné cesty?`

Po staletích udělali Izraelci v oblasti partnerských vztahů stejně špatná rozhodnutí jako kdysi Šalomoun. Toho vedla jeho vlastní rozhodnutí ke stále hlubšímu pádu do hříchu. Je vhodné říci, že Šalomoun způsobil svůj vlastní úpadek tím, že neuposlechl Boží příkaz pro krále Izraele: „Také ať nemá mnoho žen, aby se jeho srdce neodvrátilo od Boha. Ani stříbra a zlata ať nemá příliš mnoho.“ (Dt 17,17) Právě Šalomounův život může sloužit jako záporný příklad: nejenže se oženil s více než jednou ženou, ale co je ještě závažnější (jak poukazuje Nehemjáš), vybral si ženy, které neuctívaly Hospodina.

**Proč bylo správné, že Nehemjáš káral národ za smíšená manželství s pohany? Co k tomuto tématu říkají následující texty?**

`Gn 6,1–4`

`Gn 24,3.4`

`Gn 28,1.2`

`Dt 7,3.4`

`2K 6,14`

Příkaz, který mluvil o zákazu smíšených manželství, nijak nesouvisel s nacionalizmem. Zákon se tím snažil zabránit pronikání modlářství do společenství vyvoleného lidu.

Vždyť například Mojžíš i Bóaz se sice oženili se ženami z jiných národů, ale Midjánka Sipora i Moábka Rút uctívaly jako svého Boha Hospodina. Zákon o smíšených manželstvích se proto soustředil na spojování se s těmi, kteří vyznávali jinou víru. Problémem bylo, že se muži v době Ezdráše a Nehemjáše rozhodli pro sňatky s ženami, které nevěřily v Hospodina. Richard M. Davidson píše: „Plán pro manželství z rajské zahrady … poukazoval na vzájemně se doplňující jednotu dvou partnerů v duchovním svazku i v ostatních důležitých hodnotách.“ (Flame of Yah­weh. Peabody: Hendrickson Publishers, 2007, str. 316) Pohanské manželky z našeho příběhu se nerozhodly vzdát se své modloslužby. Nehemjáše rozhodnutí lidu pravděpodobně spíše rozesmutnilo, než pobouřilo, protože to pro něj bylo znamením nedostatečné oddanosti Hospodinu.

Bible nám radí, jak si zachovat víru v Hos­podina a jak rozmnožit naši spo­kojenost a prosperitu. I přikázání týkající se manželství mají vést k lepšímu životu a k vzájemnému povzbuzování ve víře v Boha.

**Aplikace**

`Co se můžeš naučit z dnešních příběhů? Jak můžeme dnes vyjádřit svůj nesouhlas s hříšným jednáním, a přesto lidem projevit svou lásku a přátelství?`