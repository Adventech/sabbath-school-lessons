---
title:  'Špatné rozhodnutí – a co dál?'
date:  14/12/2019
---

### Texty na tento týden
Neh 13,23–25; Dt 7,3.4; 2K 6,14; Ezd 9 a 10; 1K 7,10–17

> <p>Základní verš</p>
> „Volal jsem: ,Můj Bože, stydím se a hanbím pozdvihnout k tobě svou tvář, Bože můj. Naše nepravosti se nám rozmohly až nad hlavu, naše provinění vzrostlo až k nebi.‘“ (Ezd 9,6)

Ezdráš a Nehemjáš se stali vůdci společenství, v nichž se normou stala smíšená manželství s partnery nepocházejícími z Izraele. Oba vůdci se tím velmi trápili, protože usilovali vést národ k blízkému vztahu s Bohem. Uvědomovali si negativní vliv, který měli na Izraelce lidé nevěřící v Hospodina a uctívající modly. Viděli hrozivé následky takového jednání v dějinách židovského národa. Kenaanské náboženství stále více ovlivňovalo židovský národ, až byli Baal a Aštoreta uctíváni téměř na každém vyvýšeném místě. Nesmíme zapomínat ani na ničivý vliv, který měli jejich nevěřící partneři na celou rodinu. Bileám radil Moábcům, aby poslali k Izraelcům své ženy. Ujistil je, že když si je Izraelci vezmou za manželky, určitě se odvrátí od svého Boha (Nu 31,15.16). Naneštěstí měl pravdu. Nejenže se manželé ovlivňují navzájem, ale mají silný vliv i na své děti a na formování jejich víry.

Co se Ezdráš a Nehemjáš rozhodli udělat se smíšenými manželstvími Izraele? Nevšímali si jich, nebo se proti nim ostře postavili? Tento týden budeme sledovat, jak Ezdráš a Nehemjáš přistoupili k řešení tohoto celonárodního problému.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

Podle záznamů o dějinách lidstva se zdá, že růst národů, rozkvět a pád říší závisí na vůli a statečnosti člověka; podle těchto záznamů se zdá, že vývoj událostí je do značné míry určován jeho mocí, ctižádostí nebo rozmarem. Avšak slovo Boží strhuje oponu, a my vidíme, že nad vší hrou lidských zájmů, sil a vášní a skrze ně působí tiše a trpělivě činitelé Všemohoucího podle rady vůle Boží. {PK 327.3}

Současná doba je dobou, o níž mají všichni lidé hlavní zájem. Panovníci a státníci, muži, kteří zaujímají odpovědná a významná místa, uvažující muži i ženy všech vrstev lidé upírají svou pozornost na události, které se dějí kolem nás. Sledují vztahy, jež se vytvářejí mezi národy. Pozorují, jak každý pozemský živel nabývá na síle, a poznávají, že se chystá něco velkého a rozhodného — že svět je na pokraji nějaké úžasné rozhodné chvíle. {PK 351.5}

Bible, a jen bible, podává přesné vysvětlení těchto věcí. Jsou v ní zjeveny velké závěrečné výjevy dějin našeho světa, události, které již začínají vrhat své stíny; zvuk jejich příchodu způsobuje, že se země třese a lidská srdce se zastavují strachem. {PK 352.1}