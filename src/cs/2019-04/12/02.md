---
title:  'Problém a Nehemjášova reakce'
date:  15/12/2019
---

> <p></p>
> 23V oněch dnech jsem také viděl, že si židé brali ašdódské, amónské a moábské ženy. 24Jejich děti pak mluvily zpoloviny ašdódsky, ale nedovedly mluvit židovsky. Hovořily jazykem toho či onoho lidu. 25Měl jsem s nimi o to spor a zlořečil jsem jim, některé muže jsem bil a rval za vousy a zapřisáhl jsem je při Bohu: „Nedávejte své dcery jejich synům a neberte jejich dcery svým synům a sobě!“ (Neh 13,23–25)

**Osobní studium**

Pokus se podle veršů v úvodu shrnout vlastními slovy, jaký problém vznikl a jak jej Nehemjáš řešil.

Protože děti nemluvily aramejsky (jazyk používaný během exilu) ani hebrejsky, nemohly rozumět učení Písma. Šlo o vážný problém, který mohl vést k překroucení nebo dokonce ke ztrátě znalosti Božího zjevení. Zákoníci a kněží vykládali Tóru většinou v aramejštině, aby jim rozumělo co nejvíce lidí. Jelikož matky pocházející z okolních národů aramejsky nemluvily – a byly to hlavně ony, na kom spočívala péče o potomstvo – nepřekvapí nás, že jejich děti nemluvily jazykem svých otců. Prostřednictvím jazyka, kterým mluvíme, se dozvídáme o základních konceptech fungování dané kultury. Ztráta znalosti biblického jazyka znamenala v té době ztrátu jejich identity. Pro Nehemjáše proto bylo nemyslitelné, aby rodiny ztrácely kontakt s Božím slovem a tím ztrácely spojení s živým Hospodinem, Bohem Izraele.

Teologové poukazují na to, že Nehemjášovo jednání vedlo pravděpodobně k veřejnému zahanbení lidí, což bylo v té době součástí určeného trestu. „Zlořečení“, o kterém se v textu mluví, se pravděpodobně vztahuje k prokletím z Dt 28, která měla dopadnout na ty, kteří poruší smlouvu s Hospodinem. Je možné, že Nehemjáš použil právě tato slova Písma, aby lidé pochopili svá špatná rozhodnutí a jejich důsledky.

Kromě toho, když text říká, že Nehemjáš měl s muži „spor a zlořečil jsem jim, některé muže jsem bil a rval za vousy a zapřisáhl jsem je při Bohu…“ (Neh 13,25), neměli bychom si ho představit jako zuřivce jednajícího v návalu zlosti. Je třeba si uvědomit, že i toto bylo součástí předepsaného veřejného trestu. Takové jednání Nehemjáš použil pouze proti „některým“ z nich. Velmi pravděpodobně se tak postavil pouze proti těm, kteří takové chování obhajovali nebo k němu naváděli druhé. Nehemjáš tento extrémní nástroj použil proto, aby lidi páchající a hájící zlo veřejně zahanbil. Chtěl se ujistit, že lidé pochopí závažnost jejich rozhodnutí a následky, které to přinese.

**Aplikace**

`Co bys měl udělat, když se ti zdá, že někdo v církvi nejedná správně?`