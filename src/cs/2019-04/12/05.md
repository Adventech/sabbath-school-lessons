---
title:  'Ezdrášovo rozhodnutí a činy'
date:  18/12/2019
---

> <p></p>
> 11Nyní vzdejte chválu Hospodinu, Bohu svých otců, a jednejte podle jeho vůle. Oddělte se od národů země a od žen cizinek!“ 12Celé shromáždění hlasitě odpovědělo: „Ano, budeme jednat podle tvého slova. … 19Podáním ruky slíbili, že své ženy propustí. Za své provinění obětovali berana. (Ezd 10,11.12.19)

**Osobní studium**

`Přečti si text Ezdráš 10. kapitola. Jak Ezdráš a vůdcové národa přistoupili k řešení problému smíšených manželství?`

Celé shromáždění se společně rozhodlo, že od sebe vyženou ženy – cizinky. Je pozoruhodné, že s takovým krokem souhlasili i ti, kterých se toto rozhodnutí bezprostředně týkalo – kromě čtyř mužů, jmenovitě zmíněných ve verši Ezd 10,15. Splnění tohoto plánu jim trvalo tři měsíce. Nakonec poslalo pryč své manželky celkově 113 hebrejských mužů (Ezd 10,18–43). Poslední verš 10. kapitoly uvádí, že v některých z těchto smíšených manželství už byly děti. Poslat pryč manželky i s dětmi se nám může jevit jako nelogické, ba i nesprávné a neetické. Musíme si však uvědomit, že šlo o mimořádnou situaci. V tomto specifickém čase Bůh začíná nanovo jednat s Izraelci a oni se rozhodují nově vstoupit do smlouvy s ním. Naplno následovat Hospodina vyžadovalo radikální rozhodnutí a mimořádné kroky.

Ve verších Ezd 10,11 a 19 se nacházejí slova „oddělit se“ (badal) a „propustit“ (jaca’), která nejsou na žádném jiném místě v Písmu použita k označení rozvodu. Ezdráš patrně znal obvyklá slova označující rozvod, ale rozhodl se je nepoužít. Je tedy pravděpodobné, že Ezdráš nepokládal tyto sňatky za platné, protože se ukázalo, že nebyly uzavřeny v souladu s ustanoveními Tóry. Tyto sňatky byly tedy prohlášeny za neplatné, protože byly v rozporu se zákonem. Z textu není jasné, co se s manželkami a dětmi stalo a jak toto jednání ovlivnilo celé společenství. Podle tehdejšího zvyku se měli bývalí manželé postarat o přestěhování svých manželek a dětí, které se obvykle vrátily zpět do domu svých rodičů.

Postupem času se však někteří židovští muži znovu oženili s nevěřícími manželkami a možná se někteří vrátili ke svým původním manželkám, které poslali pryč. Krátkodobé trvání tohoto řešení můžeme připsat lidské přirozenosti a naší váhavé a nestálé oddanosti Bohu. I ti z nás, kteří se považují za opravdově věřící, musejí připustit, že do života přicházejí období, kdy je náš vztah k Bohu vlažný a naše chození s ním může být označeno jako neuspokojivé. Naneštěstí mají lidé velmi často problém dát Boha na první místo svého života.

**Aplikace**

`Máš nějakou osobní zkušenost s nestálou oddaností Bohu? Co ses naučil z takových období? Co ti pomohlo posílit tvůj vztah s Bohem?`

#### Další čtení: Vybrané citace od Ellen Whiteové

Zármutek Ezdráše a jeho druhů nad zlými skutky, které se zákeřně vkradly do samého díla Božího, vyvolal lítost. Hluboce zapůsobil na mnohé z těch, kteří zhřešili. „Plakal lid pláčem velikým“ Ezdráš 10,1. Lidé si začali uvědomovat ohavnost hříchu a ošklivost, s jakou na něj pohlíží Bůh. Poznávali svatost zákona, který jim byl dán na Sinaji, a mnozí se třásli, když pomysleli na svá přestoupení. {PK 408.2}

Byl to počátek podivuhodné nápravy. S nekonečnou trpělivotí a ohleduplností a s pečlivým zřetelem k právům a blahu každého jednotlivce usiloval Ezdráš a jeho druzi přivést kající Izrael na správnou cestu. Přede vším ostatním byl Ezdráš učitelem zákona; když osobně vyšetřoval každý případ, snažil se vštipit lidu, že tento zákon je svatý a že jeho poslušností lze dosáhnout požehnání. {PK 408.4}

Ezdrášovy pohnutky byly vznešené a svaté; ke všemu, co konal, byl puzen hlubokou láskou k duším. Láska a starostlivost, kterou projevoval k těm, kdož zhřešili ať svévolně, nebo z nevědomosti, by měla sloužit za poučení všem, kteří usilují o nápravu. Služebníci Boží mají být pevní jako skála tam, kde se to týká správnosti zásad; přitom však mají projevovat soucit a shovívavost. Jako Ezdráš mají učit přestupníky způsobu života vštěpováním zásad, jež jsou základem všeho správného konání. {PK 409.3}