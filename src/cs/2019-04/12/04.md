---
title:  'Ezdrášova reakce'
date:  17/12/2019
---

> <p></p>
> 1Když byly vyřízeny tyto záležitosti, přistoupili ke mně předáci a řekli: „Izraelský lid, ani kněží a levité, se neoddělili od národů zemí, páchají ohavnosti Kenaanců, Chetejců, Perizejců, Jebúsejců, Amónců, Moábců, Egypťanů a Emorejců. 2Berou sobě i svým synům za ženy jejich dcery. Tak se mísí svaté símě s národy zemí. Předáci a představenstvo v této zpronevěře vedou. (Ezd 9,1.2)

**Osobní studium**

`Přečti si text Ezdráš 9. kapitola. Jak prorok reagoval na zprávy o smíšených manželstvích Izraelců? Ve verších Ezd 9,1.2 se říká, že „se neoddělili od národů…“. Slovo „oddělit“ je použito i v následujících verších: Lv 10,10; 11,47; Ex 26,33 a Gn 1,4.6.7.14.18. Co použití tohoto slova naznačuje o podstatě problému smíšených manželství mezi věřícími a nevěřícími?`

Vůdcové národa oslovili Ezdráše v souvislosti s problémem smíšených manželství. Při jmenování dotyčných národů hovoří o „ohavnostech“ (Ezd 9,1), čímž prokazují svou znalost Tóry, protože seznam národů pochází přímo z biblického záznamu (např. Dt 7,1–4). Je zajímavé, že s touto informací přicházejí za Ezdrášem občanští představitelé, protože i duchovní vůdci národa – kněží a levité – se dopouštěli tohoto přestoupení.

„Ezdráš věděl, že jednou z hlavních příčin izraelského odpadnutí před babylónským zajetím byly právě sňatky s pohany. Kdyby tehdy od nich zůstali odděleni, ušetřili by si mnoho nepříjemných zkušeností. Proto když se nyní dozvěděl, že vysoce postavení lidé přestupují zákony, které mají chránit jejich duchovnost, velice se rozčílil. Jeho srdce naplnil spravedlivý hněv.“ (PK 620; OSU 233)

Slovo „oddělit“ se používá k vyjádření protikladných objektů. Ve skutečnosti poukazuje na úplný rozpor. Lidé tím vyjádřili své poznání a pochopení Božího příkazu, aby zůstali odděleni od okolních národů. Porozuměli, že se nikdo nemá nechat oddat s partnerem nebo partnerkou, jehož (jejíž) odlišná víra ovlivní nejen fungování manželství, ale i způsob, jakým budou vychovávat své děti. Vnímali vážnost situace, která v národě nastala.

**Aplikace**

`Co můžeš udělat pro zachování a posílení víry ve své rodině nebo domově, a to i tehdy, jestliže jsi už v minulosti udělal špatné rozhodnutí?`

#### Další čtení: Vybrané citace od Ellen Whiteové

Jsou takoví, kteří okusili odpouštějící lásku Kristovu a kteří by opravdu chtěli být dítkami Božími, avšak přitom si uvědomují, že mají nedokonalou povahu, že jejich život není bez nedostatků a snadno pochybují, zda jsou jejich srdce obnovena Duchem svatým. Takovým bych chtěla říci: nepropadejte zoufalství, nezakolísejte. Často budeme muset pro své nedostatky a omyly padnout v pláči k nohám Ježíšovým; nesmíme však podlehnout malomyslnosti. I když nás přemůže nepřítel, nejsme ztraceni. Bůh nás neopustí a nezavrhne. Kristus je na pravici Boží a zastupuje nás. ... Chce vás znovu přijmout, chce ve vás vidět odraz své čistoty a svatosti. Dovolíte-li mu, bude pokračovat v dobrém díle, které již ve vás začal, až do dne Ježíše Krista. {CK 44.4}