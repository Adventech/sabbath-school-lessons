---
title:  'Manželství dnes'
date:  19/12/2019
---

> <p></p>
> 10Těm, kteří žijí v manželství, přikazuji – ne já, ale Pán – aby žena od muže neodcházela. 11A když už odejde, ať zůstane neprovdána nebo se s mužem smíří; a muž ať ženu neopouští. 12Ostatním pravím já, a ne už Pán: Má-li někdo z bratří ženu nevěřící a ona je ochotna s ním zůstat, ať ji ne­opou­ští. 13A má-li žena muže nevěřícího a on je ochoten s ní zůstat, ať ho neopouští. 14Nevěřící muž je totiž posvěcen manželstvím s věřící ženou a nevěřící žena manželstvím s věřícím mužem, jinak by vaše děti byly nečisté; jsou však přece svaté! 15Chce-li nevěřící odejít, ať odejde. Věřící nejsou v takových případech vázáni. Bůh nás povolal k pokoji. 16Víš snad, ženo, zda se ti podaří přivést muže ke spáse? Víš snad, muži, zda se ti podaří přivést ženu ke spáse? 17Každý ať žije v tom postavení, které měl od Pána, když ho povolal k víře. A tak to nařizuji v církvích všude. (1K 7,10–17)

**Osobní studium**

Na základě toho, co jsme se dozvěděli z knih Ezdráš a Nehemjáš o problematice smíšených manželství, můžeme konstatovat, že:

1. Bůh bere manželství vážně a měli bychom je tak brát i my.
2. O svém budoucím manželském partnerovi bychom měli přemýšlet rozvážně a na modlitbě. Boha bychom měli zahrnout do svého rozhodování.
3. Měli bychom se rozhodnout pro věrnost Božím principům, které nás mohou ochránit před smutkem a různými problémy.

Prozkoumej, jak se apoštol Pavel staví k problému smíšených manželství. Pečlivě si prostuduj úvodní verše. Jaký by měl být náš postoj k problematickým manželstvím? Jelikož v Písmu nenacházíme žádné detailní přikázání spojené s manželstvím mezi lidmi různého vyznání, bylo by velmi nemoudré zaujmout postoj, který jde proti záměru Pavlova textu a tvrdit, že oddělení se od nevěřícího partnera je ten nejsprávnější postoj, a doporučovat ho na základě Ezdrášova příběhu jako jediný možný. Situace během života Ezdráše a Nehemjáše byla jedinečná a události se děly v souladu s Boží vůlí (Ezd 10,11). Šlo tehdy o celé společenství Izraele, o jeho budoucnost a uctívání Hospodina.

V Ezdrášově době byl v ohrožení i rod, z nějž se měl narodit Mesiáš. Proto by jednorázová událost neměla být vnímána jako závazné nařízení. Tento příběh by nás však měl poučit o tom, jakou důležitost přikládá Bůh vyrovnanému vztahu v manželství. Satan má radost, když se rozhodneme pro vstup do manželství s člověkem, který nepodporuje naši oddanost Bohu. Ví totiž, že pokud oba manželé mají stejné přesvědčení, budou silnější ve své misijní práci pro Boha, než když je věrný jen jeden.

Ačkoli Bible vystupuje proti manželstvím, která nejsou založena na společném vyznání (2K 6,14), nacházíme v ní i stati založené na projevení milosti a milosrdenství vůči těm, kteří se rozhodli jinak. Bůh posiluje i ty, kteří jsou v manželství s nevěřícími, aby zůstávali věrni Bohu i svému partnerovi. Ani když se rozhodneme v rozporu s jeho vůlí, Bůh nás neopustí ani nezavrhne. Když ho prosíme o pomoc, dá nám ji. To samozřejmě neznamená, že si můžeme dělat, co chceme, a pak očekávat, že nám Bůh přesto požehná. Ale když přicházíme k Bohu s prosbou a pokorným srdcem, vždy nás slyší. Bez Boží milosti by nebylo žádné naděje pro nikoho z nás, protože všichni jsme hříšníci.

**Aplikace**

`Jak by vaše společenství mohlo pomoci lidem, kteří prožívají ve svém manželství krizi – ať už je příčinou cokoliv?`

#### Další čtení: Vybrané citace od Ellen Whiteové

Mnozí lidé dovolí svým životním partnerům, aby jim zabránili uposlechnout Boží pozvání. Muž se vymlouvá: „Nemohu žít podle svého přesvědčení, pokud s tím moje manželka nesouhlasí. Její vliv by mi to velmi ztížil.“ {PM 113.6}

Další odmítají Spasitelovu nabídku, protože se obávají narušení rodinného kruhu. Domnívají se, že odmítnutím Božích požadavků zajistí pokoj a prospěch rodiny. To je ovšem omyl. Každý, kdo rozsévá sobectví, bude sobectví i sklízet. Odmítnutím Kristovy lásky odmítají to jediné, co může lidské lásce propůjčit čistotu a stálost. {PM 114.1}

Ježíš zná každého z nás a naše slabosti se ho dotýkají. Zná nás jménem. Zná dům, ve kterém žijeme, i jména všech jeho obyvatel. {TV 307.3}

Ježíš zná každého člověka tak dokonale, jako by zemřel jen a jen za něho. Těžkosti každého z nás se ho hluboce dotýkají. Slyší naše volání o pomoc. Přišel, aby nás všechny přivedl k sobě. Vyzývá nás: „Pojď za mnou!“ Jeho Duch působí na lidská srdce a přitahuje je k němu. Mnozí jej odmítají a Ježíš je zná. Ví také, kdo s radostí naslouchá jeho volání a je ochoten svěřit se do jeho pastýřské péče. Říká: „Moje ovce slyší můj hlas, já je znám, jdou za mnou.“ Jan 10,27. Stará se o každého jednotlivce tak, jako by kromě něho už nikdo jiný na světě nebyl. {TV 307.4}