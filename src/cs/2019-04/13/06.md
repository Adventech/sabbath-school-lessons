---
title:  'Pokora a vytrvalost'
date:  26/12/2019
---

> <p></p>
> 21Tam u řeky Ahavy jsem vyhlásil půst, abychom se před svým Bohem pokořili a vyprosili si u něho pro sebe, pro své dítky i pro všechen svůj majetek přímou cestu. 22Ostýchal jsem se totiž žádat od krále ozbrojený doprovod a jízdu, aby nám na cestě pomáhali proti nepříteli; řekli jsme králi: „Dobrotivá ruka našeho Boha je nade všemi, kdo ho hledají, ale jeho moc a hněv je proti všem, kdo ho opouštějí.“ 23Proto jsme se postili a prosili jsme v této věci svého Boha, a on naše prosby přijal. … 31Dvanáctý den prvního měsíce jsme se vydali od řeky Ahavy na cestu do Jeruzaléma a ruka našeho Boha byla nad námi. Vysvobozovala nás z rukou nepřátel a těch, kteří nám na cestě strojili úklady. 32Přišli jsme do Jeruzaléma a strávili jsme tam tři dny. (Ezd 8,21–23.31.32)

**Osobní studium**

`Uvažuj o verších v úvodu dnešní části. Jak se díváš na Ezdrášovo rozhodnutí neříci králi o svých obavách? Považuješ to za znak odvahy, nebo pošetilosti? Jaké důsledky měl tento Ezdrášův postoj?`

Nehemjáš o něco později královskou ochranu pro svůj doprovod přijal. Ale Ezdráš věřil, že Bůh se nejlépe projeví a oslaví tehdy, když on sám nebude žádat o královu ochranu. Když se tedy Ezdráš dostal bez újmy až do Jeruzaléma, díky za to připsali Hospodinu. V některých situacích se možná až příliš spoléháme na pomoc druhých lidí a nedovolíme Bohu, aby jednal. Ezdráš se rozhodl, že v dané situaci udělá prostor, aby se Bůh projevil, což mělo být pro krále svědectvím, že Hospodin je opravdu mocný Bůh. Ezdrášovo jednání však nebylo založeno na troufalosti. Svolal všechny lidi a společně se za danou věc postili a modlili. Nevydali se na cestu, dokud vše neodevzdali do Božích rukou a necítili se Bohu opravdu blízko. Přistoupili před Boha v pokoře a prosili, aby se jeho ochrana stala znamením o jeho moci. A Bůh odpověděl.

`Přečti si text Neh 5,14–19. Jak Nehemjáš projevil svůj postoj pokory?`

Skuteční lídři musí být ochotní projevit pokoru a stát se služebníky. Schopný vůdce nevyžaduje ani nepotřebuje „titul“, aby si získal úctu. Nehemjáš měl pro každého otevřené dveře a ochotně dával ze svého. Projevil svou víru v Boha a jeho úžasná oddanost Bohu byla příkladem pro všechny. Byl silnou osobností a vystupoval vážně, ale nad nikoho se nepovyšoval. V té době měl v židovském národě nejvyšší postavení, přesto byl velkorysý a štědrý. Tak se vlastně choval podobně jako o mnoho let později Ježíš Kristus, který nás učil, že druhé můžeme nejlépe vést tím, že jim budeme sloužit. Ježíš se tím řídil, a proto i my, bez ohledu na naše postavení, máme jednat stejně.

**Aplikace**

`„Ježíš usedl, zavolal svých Dvanáct a řekl jim: ‚Kdo chce být první, buď ze všech poslední a služebník všech.‘“ (Mk 9,35) Co se z těchto Ježíšových slov můžeme naučit o podstatě opravdového vůdcovství podle Boží vůle?`

#### Další čtení: Vybrané citace od Ellen Whiteové

Pohledem na Krista. Lidé mají o sobě tak vysoké mínění, protože neznají Krista. Ubohost a slabost — své skutečné nedostatky — si uvědomujeme jen tehdy, když přemýšlíme o Kristově čistotě a dokonalosti. Pochopíme, že jsme ztraceni a bez naděje, oblečeni do šatu samospravedlnosti jako všichni ostatní hříšníci. Poznáme, že spasení nám nezajistí naše vlastní dobrota, ale pouze nekonečná Boží milost. {PM 79.3}

"Nikdo se nemůže vlastní silou zbavit sobectví. {PM 80.1}

Můžeme pouze svolit, aby toto dílo v nás vykonal Kristus. Pak se budeme modlit: Zachraň mne, Pane, i přes moje slabosti a sobectví. Vezmi si mé srdce, já ti je nedokážu odevzdat. Patří tobě. Očisti je a udržuj je v čistotě, protože já to nedovedu. Formuj mě, přetvoř mě, povznes mě do čistého prostředí, aby mým nitrem mohl protékat proud tvé lásky. {PM 80.2}"

Svým životem i učením Kristus naprosto jasně ukázal, co znamená nesobecká služba, která má svůj původ v Bohu. Bůh nežije sám pro sebe. Stvořil svět a všechno udržuje v chodu. Bez přestání slouží druhým. „On dává svému slunci svítit na zlé i dobré a déšť posílá na spravedlivé i nespravedlivé.“ Matouš 5,45. Bůh pověřil svého Syna, aby tuto dokonalou službu ztělesnil. Ježíš měl stanout v čele lidstva, aby vlastním příkladem ukázal, co znamená sloužit. Celý svůj život podřídil zákonu služby. Sloužil a pomáhal všem. Žil Božím zákonem a názorně nám ukázal, co znamená poslušnost. {TV 416.1}

Ježíš se stále znovu a znovu snažil, aby si učedníci tuto zásadu osvojili. Když ho Jakub a Jan požádali o přední postavení, řekl: „Kdo se mezi vámi chce stát velkým, buď vaším služebníkem.“ Matouš 20,26. V mém království není pro výsadní postavení a nadřazenost místo. Jedinou velikostí je velikost pokory. Jediným rozdílem je míra odevzdanosti službě druhým. {TV 416.2}