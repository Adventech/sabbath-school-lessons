---
title:  '„Dopouštěl se toho, co je zlé v Hospodinových očích…“'
date:  23/12/2019
---

> <p></p>
> 25V druhém roce vlády judského krále Ásy se stal králem nad Izraelem Nádab, syn Jarobeámův. Kraloval nad Izraelem dva roky. 26Dopouštěl se toho, co je zlé v Hospodinových očích. Chodil po cestě svého otce, v jeho hříchu, jímž svedl k hříchu Izraele. (1Kr 15,25.26)

**Osobní studium**

**Prostuduj následující texty. Co se z nich můžeš dozvědět o jednání zmíněných vůdců a jejich vlivu na lidi?**

`1Kr 15,25–34`

`2Kr 13,1–3`

`J 11,46–53`

Stojí za zamyšlení, že každý člověk, který má nějaké vedoucí postavení, má zároveň potenciál ovlivnit duchovní život lidí směrem k dobrému nebo špatnému. Ve všech uvedených příkladech byl tento vliv zničující.

Je to právě náš charakter a naše oddanost Kristu, co ovlivňuje ty, se kterými přicházíme do kontaktu. Duchovní vůdci ovlivňují druhé buď dobrým směrem, to když oni sami upřímně a čestně hledají Hospodina a jeho vůli, nebo špatným směrem, pokud se snaží prosazovat svou vůli a vlastní já.

Na rozdíl od mužů, o kterých jsme dnes četli, je nepopiratelné, že Ezdráš i Nehemjáš měli jako vůdci velmi silný a důvěrný vztah s Bohem. Mimo jiné je to možné odvodit i z množství zpráv o jejich modlitbách a postech, které převyšují podobné záznamy o jiných vůdcích. Pod jejich vedením národ chodil s Hospodinem, i když nebylo všechno dokonalé. Ve svém životě byli oba jednoznačně obráceni směrem k Bohu. Skutečnost, že byli i takoví, kteří se nenechali ovlivnit Ezdrášem a Nehemjášem k dobrému, svědčí o tom, že ne víra druhých, ale jen naše vlastní může s konečnou platností změnit náš život. Stačí si v této souvislosti uvědomit to množství současníků, kteří měli možnost setkat se osobně s Ježíšem, poslouchat jeho kázání, nebo být dokonce svědky jeho zázraků – a přesto ho nakonec odmítli. Ať máme v životě jakékoli postavení či odpovědnost, můžeme druhé ovlivňovat k dobrému nebo špatnému. Ale v konečném důsledku je kaž­dý člověk zodpovědný před Bohem sám za sebe a za svá rozhodnutí.

**Aplikace**

`Uvažuj o lidech, kteří jsou ve sféře tvého vlivu. Jak bys mohl zlepšit způsob, jakým je ovlivňuješ?`

#### Další čtení: Vybrané citace od Ellen Whiteové

Zatímco dobré a zlé vlivy zápasily spolu o nadvládu a zatímco satan vynakládal všechno své úsilí, aby dokonal zkázu, kterou způsobil za vlády Achaba a Jezábel, vydával Elizeus dále své svědectví. Narážel sice na odpor, avšak jeho slova nemohl nikdo vyvrátit. V celém království byl vážen a ctěn. Mnozí k němu přcházeli pro radu. Ještě když žila Jezábel, vyhledával ho Joram, král Izraele, aby ho žádal o radu. A jednou, když byl v Damašku, navštívili ho poslové Benalada, krále syrského, který chtěl vědět, zda nemoc, kterou byl tehdy stižen, neskončí smrtí. Všem poskytoval prorok věrné svědectví, a to v době, kdy pravda byla na všech stranách převracena a velká většina lidí se zjevně bouřila proti nebi. {PK 166.3}

Farizeové a saduceové ... nyní se v odporu proti Kristu spojili. ... Účastnili se jí sice i další vlivní muži, kteří věřili v Ježíše, ale jejich slovo proti zlobě farizeů nic nezmohlo. {TV 343.2}

Když zmatek vrcholil, povstal velekněz Kaifáš — pyšný, krutý, panovačný a nesnášenlivý muž.  ... promluvil s velkou vážností a jistotou: „Vy ničemu nerozumíte; nechápete, že je pro vás lépe, aby jeden člověk zemřel za lid, než aby zahynul celý národ.“ Jan 11,49.50. {TV 344.2}

Namluvil jim, že chtějí-li si udržet svoji moc, musí Ježíše zabít, a oni jeho radu přijali. Hrozba ztráty mocenského postavení pro ně byla dostatečným důvodem. S výjimkou několika členů, kteří se neodvážili vyjádřit svůj názor, rada přijala Kaifášovu řeč jako Boží slovo. Všem v radě se ulevilo, neshody ustaly. Rozhodli zbavit se Krista při nejbližší možné příležitosti. Kněží a přední muži odmítli důkaz Ježíšova božství a uzavřeli se tak do neproniknutelné temnoty. Dostali se zcela do satanovy moci, která je hnala do věčné zkázy. Podlehli jeho klamu natolik, že byli spokojeni sami se sebou. Považovali se za vlastence, kteří usilují o záchranu národa. {TV 345.2}