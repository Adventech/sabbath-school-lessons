---
title:  'Odvaha a síla'
date:  24/12/2019
---

> <p></p>
> 12Všichni, kdo stavěli, měli meč připásaný na bedrech a tak stavěli, a vedle mne stál trubač. 13Řekl jsem šlechticům, představenstvu a ostatnímu lidu: „Dílo je veliké a rozsáhlé a my jsme rozděleni po hradbách daleko od sebe. 14Uslyšíte-li z některého místa zvuk polnice, shromážděte se tam k nám. Náš Bůh bude bojovat za nás.“ 15A pokračovali jsme v díle; polovina mužů držela kopí od svítání až do soumraku. (Neh 4,12–15)

**Osobní studium**

`Přečti si text 4. kapitoly knihy Nehemjáš. Jak v těchto verších ukázal Nehemjáš svou odvahu? Odkud ji získal? Jaké poučení si můžeš vzít z jeho příkladu?`

Nehemjáš se postavil proti nepřátelům, kteří se snažili Izraelce zastrašit. Chopil se iniciativy a připravil lid k boji. Neřekl jen něco ve smyslu: „Bože, ty to za nás zařiď…“ Naopak, vedl druhé, aby udělali, co bylo třeba. Chopili se mečů a současně pracovali na budování hradeb. Pod Nehemjášovým vedením se Židé nekrčili strachy někde v koutě, ale odvážně vzali zbraně, aby se bránili. Nehemjáš svým lidem věřil, povzbuzoval je a pracoval spolu s nimi. Motivoval je k práci tím, že jim svěřil a přidělil různé odpovědnosti. Nehemjáš to však neudělal tak, že by jen lidem zadal pokyny a pak se někde schoval na bezpečném místě. Stál vedle nich a spolu s nimi konal práci, kterou bylo třeba udělat.

V Písmu se nacházejí příběhy, v nichž Bůh lidem řekl, aby jen tiše stáli a dívali se, jak bude za ně bojovat. Jsou však i příběhy, v nichž Bůh říká: „Připravte se, jednejte a já vám dám vítězství.“ Pokud chceme vidět Boží vysvobození a požehnání, potřebujeme i my udělat to, k čemu nás Bůh povolal.

„Jelikož Nehemjáš nepřestal ani na okamžik spoléhat na Boha, jeho nepřátelům se nepodařilo nad ním získat převahu. V životě člověka, který má vznešený cíl a vzrušující poslání, nemůže zlo zakořenit. Pravé Boží služebníky nikdo nemůže odvést od jejich záměrů, protože jsou zcela závislí na Boží milosti. Bůh jim dává Ducha svatého, aby jim pomohl v každé nesnázi. Pokud se jím Boží lid nechá vést a bude ochoten spolupracovat, dosáhne velkolepých výsledků.“ (PK 660; OSU 249)

Nehemjášova odvaha pramenila z pochopení reality a zároveň z vědomí úžasné Boží síly. Viděli jsme, že Nehemjášovo poznání toho, jaký je Bůh, ho motivovalo k mocným činům víry.

**Aplikace**

`Přestože je kontext jiný, uvažuj, jak tento text popisuje to, co jsme viděli u Nehemjáše: „Někdo však řekne: ‚Jeden má víru a druhý má skutky.‘ Tomu odpovím: Ukaž mi tu svou víru bez skutků a já ti ukážu svou víru na skutcích.“ (Jk 2,18)`

#### Další čtení: Vybrané citace od Ellen Whiteové

Křesťanský život je něco víc, než si mnozí myslí. Nespočívá jen v jemnosti, trpělivosti, mírnosti a laskavosti. Tyto ušlechtilé vlastnosti jsou nezbytné. Kromě toho je však třeba ještě odvahy, síly, odhodlanosti a vytrvalosti. Cesta, kterou vyznačuje Kristus, je úzká a vyžaduje sebezapření. Vstoupit na tuto cestu a jít po ní přes obtíže a těžkosti, to vyžaduje lidi, kteří nejsou slabochy. {ZNP 269.1}

Je potřebí energických lidí, kteří nečekají, až se jim upraví cesta a odstraní všechny překážky. Potřebujeme lidi, kteří svým nadšením a horlivostí dokážou povzbudit umdlévající úsilí zmalomyslněných pracovníků. Svět potřebuje lidi, jejichž srdce hoří křesťanskou láskou a kteří mají silné ruce, aby mohli konat Mistrovo dílo. {ZNP 269.2}

Pravá křesťanská povaha se vyznačuje nezdolností, kterou nemůže přemoci žádné protivenství. Musíme mít pevnou páteř a poctivost, kterou nelze umluvit, uplatit ani zastrašit. {ZNP 269.4}

Naděje a odvaha je nejpodstatnější složkou dokonalé služby Bohu. Jsou plody víry. Malomyslnost je hříšná a bezdůvodná. Bůh může a chce „plněji“ (Židům 6,17) udělovat svým služebníkům sílu, kterou potřebují, aby obstáli ve zkouškách. Plány nepřítele díla Božího se mohou zdát dobře promyšlené a pevně založené, Bůh však může zmařit i nejlepší z nich. A učiní tak v čase, který sám určí, a způsobem, jakým uzná za vhodné, když pozná, že víra jeho služebníků je dostatečně vyzkoušena. {PK 107.5}

Pro sklíčené je bezpečný lék — víra, modlitba, práce. Víra a práce přinášejí jistotu a uspokojení, jež den ze dne poroste. Pokoušejí se o vás pocity, že podlehnete úzkostným předtuchám nebo úplné sklíčenosti? Ani v nejtemnějších hodinách, kdy se vám všechno zdá odporné a odpuzující, nepodléhejte strachu. Mějte víru v Boha. Bůh ví o vaší bídě. Má všechnu moc. Jeho nekonečná láska a laskavost neochabuje. ... A dá svým věrným služebníkům tolik síly, kolik jí potřebují. Apoštol Pavel dosvědčuje: „Řekl mi: Má milost ti stačí; neboť moc se stává dokonalou v slabosti… neboť když jsem sláb, zrovna tehdy jsem silný.“ 2. Korintským 12,9.10. {PK 108.1}