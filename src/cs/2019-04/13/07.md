---
title:  'Podněty k zamyšlení'
date:  27/12/2019
---

Přečti si kapitolu „Síla modlitby“ z knihy Cesta k vnitřnímu pokoji (SC 93–104; CVP 96–104).

„Duchovní obnova, kterou vykonali přesídlenci pod vedením Zerubábela, Ezdráše a Nehemjáše, je totožná s tou, kterou bude nutné vykonat v závěru lidských dějin. Prostřednictvím zbytku věrných z Izraele chtěl Bůh na zemi uchovat povědomí o sobě. Oni byli strážci pravé bohoslužby, oni měli mezi sebou svaté proroky. Museli čelit silnému nepřátelství a jejich vůdci nesli na svých bedrech velkou zodpovědnost. Tito lidé cele spoléhali na Boha a věřili, že jeho pravda nakonec zvítězí.“ (PK 677; OSU 256)

**Otázky k rozhovoru**

`1. 	Proč bychom měli v církvi podporovat ty, kterým bylo svěřeno vedoucí postavení? Kde jsou hranice takové podpory? Ani ve chvíli, kdy někomu v církvi svěříme vedení služebnosti, nezbavujeme se sami odpovědnosti za to, jak bude daná oblast fungovat. Jak tomu rozumíš?`

`2. 	Vedení lidí tím, že jim sloužíme, je složité a náročné, zároveň však velmi prospěšné. Proč je pro křesťana ve vedoucím postavení důležité, aby byl zároveň služebníkem?`

`3. 	Ezdráš i Nehemjáš byli muži modlitby. Pokuste se spočítat, kolikrát se v knihách Ezdráš a Nehemjáš mluví o modlitbě. Co z toho můžeme vyvodit pro svůj modlitební život?`

`4. 	„Přimkl se [Chizkijáš] k Hospodinu, neodstoupil od něho, dbal na jeho přikázání, jak je Hospodin vydal Mojžíšovi.“ (2Kr 18,6) Jak se může člověk „přimknout k Hospodinu“? Co to znamená? Jak to souvisí se zachováváním přikázání a jak s prokazováním milosti a milosrdenství?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

#### Další čtení: Vybrané citace od Ellen Whiteové

Cesta ke Kristu „Modlitba jako přednost" 63-71