---
title:  'Vůdci Izraele'
date:  21/12/2019
---

### Texty na tento týden
1Kr 12,1–16; Sk 15,7–11; J 11,46–53; Neh 4,1–17; Ezd 8,21–23.31.32

> <p>Základní verš</p>
> „I rozešel se všechen lid, aby jedli a pili a posílali dárky; uspořádali velmi radostnou slavnost, protože porozuměli slovům, která jim byla zvěstována.“ (Neh 8,12)

Ezdráš i Nehemjáš jsou příklady velkých vůdců, kteří byli oddáni Bohu a plnili úkoly, jimiž je Hospodin pověřil. Jejich láska k Bohu v nich probudila touhu být věrnými služebníky. Právě jejich věrnost byla ústřední myšlenkou našeho studia.

Tento týden se při našem studiu Písma soustředíme na příklady těch, kteří v nějaké podobě vedli izraelský národ, ale nemůžeme postihnout všechny. Mohli bychom se věnovat i mnoha dalším, kteří měli v dějinách významný vliv. Vybrali jsme ty, z jejichž života se můžeme naučit to základní a důležité pro jakéhokoliv člověka, který dostal odpovědnost vést druhé. Možná si nyní myslíte, že to pro vás ve vaší situaci není aktuální, že nejste ve vedoucí pozici. Každý z nás však stále ovlivňuje druhé okolo sebe, a proto je toto studium užitečné pro všechny.

Hlavním bodem těchto příběhů vybraných osobností je to, co řekl Bůh. Právě Boží slovo formovalo a měnilo jejich myšlení a život. Výsledkem pak bylo velké úsilí o obnovu a oživení. Tito lidé byli zcela podřízeni Bohu, jeho slovu, radám a pokynům. Podobně by to mělo platit i pro nás. Bez ohledu na to, jaká je naše odpovědnost a role, Boží slovo musí být centrem našeho křesťanského života.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

Bůh ve své prozřetelnosti vede lidi zkouškami, a tím jim dává příležitost rozvíjet charakter. Zkouší, zda plní jeho přikázání. Boží lásku si nekoupíme dobrými skutky. Dobré skutky dokazují, že ji vlastníme. Jestliže svou vůli podřídíme Bohu, nebudeme konat skutky proto, abychom si zasloužili Boží lásku. Jeho lásku budeme přijímat zdarma jako dar a z lásky k Bohu budeme s radostí zachovávat jeho přikázání. {PM 143.1}

Dokud rodičové sami nebudou s celou duší poslušni zákona Hospodinova, nebudou schopni vychovávat své děti po svém. V tomto směru je nutná náprava, a to náprava pronikavá a rozsáhlá. Rodiče se musejí polepšit, i duchovní potřebují zlepšení, v domácnostech je zapotřebí Boha. Chtějí-li rodiče změnit současný stav, musejí vnést do svých rodin slovo Boží a učinit je svým rádcem. Musejí poučit své děti, že Písmo svaté je hlasem Božím, který je určen jim a jehož je nutno bezpodmínečně poslouchat. Měli by své děti trpělivě poučovat a laskavě a neúnavně je učit, jak mají žít, aby se líbily Bohu. Děti z takových rodin jsou pak připraveny, aby čelily různým úvahám svádějícím k nevěře. Když přijaly bibli za základ své víry, mají základ, který nesmete žádná vlna pochybování. {PP 98.2}