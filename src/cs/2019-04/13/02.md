---
title:  'Vliv vůdců'
date:  22/12/2019
---

> <p></p>
> 1Král obeslal všechny starší z Judy a z Jeruzaléma, aby se k němu shromáždili. 2Potom vystoupil král do Hospodinova domu a s ním všichni judští muži a všichni obyvatelé Jeruzaléma, i kněží a proroci, veškerý lid, malí i velicí. I předčítal jim všechna slova Knihy smlouvy, nalezené v Hospodinově domě. 3Poté se král postavil na své stanoviště a uzavřel před Hospodinem smlouvu, že budou následovat Hospodina a zachovávat jeho příkazy, svědectví a nařízení z celého srdce a z celé duše a plnit slova této smlouvy, jak jsou napsána v této knize. Všechen lid se za smlouvu postavil. (2Kr 23,1–3)

**Osobní studium**

V Písmu nacházíme příklady lidí, kteří měli možnost vést Boží lid a ovlivňovat ho. Mnozí z nich vedli správným směrem, jiní přivedli lid na scestí nebo do záhuby. I dobří lídři občas udělali chybu – a naopak, i zlí vůdci udělali čas od času dobré rozhodnutí. Každý vůdce je jen člověkem – omylným a chybujícím. To je koneckonců zkušenost každého z nás.

Máme-li však vedoucí postavení, máme i velký vliv, který může být dobrý nebo špatný. Je neštěstím, když šíříme svůj špatný vliv v rodině, na pracovišti nebo kdekoli jinde. Ale když jsme ve vedoucí pozici, náš duchovní nebo morální vliv je mnohem větší a dotýká se mnoha lidí. Ať je tedy naše role jakákoliv, je důležité, abychom odráželi principy, které nacházíme v Písmu.

**Jaké příklady vedení najdeme v následujících verších? Vysvětli, jestli se jedná o příklad dobrý nebo špatný a proč.**

`Rechabeám (1Kr 12,1–16)`

`Petr (Sk 15,7–11)`

`Jóšijáš (2Kr 23,1–10)`

`Debóra (Sd 4,1–16)`

`Achab (1Kr 21,1–16)`

**Aplikace**

`Co se z těchto příkladů můžeš dozvědět o působení dobrého nebo špatného vlivu na společenství? Jak toto poznání můžeš využít ty na místě, kam tě Bůh postavil?`

#### Další čtení: Vybrané citace od Ellen Whiteové

Šalomounovo odpadnutí bylo tak ponenáhlé, že dříve než si je uvědomil, byl už Bohu vzdálen. Téměř nepozorovaně začal věřit stále méně a méně božskému vedení a začal se spoléhat na svou vlastní sílu. Postupně začal Bohu odpírat neochvějnou poslušnost, jež měla učinit z Izreele zvláštní národ, a začal se přizpůsobovat zvykům okolních národů. Podléhal pokušením, jež se dostavila s jeho úspěchy a s jeho postavením, a zapomínal na Zdroj svého štěstí. ... {PK 36.3}

Z Šalomouna, jednoho z největších králů, jaký kdy třímal žezlo, se stal neřestník, nástroj a otrok druhých. Jeho povaha, kdysi ušlechtilá a mužná, se stala slabošskou a smyslnou. ... {PK 38.3}

V těchto letech odpadnutí pokračoval stále duchovní úpadek Izraele. Mohlo tomu být ostatně jinak, když jejich král spojil své zájmy s satanskými silami? Těmito způsoby pracoval nepřítel, aby zmátl mysl Izraelských, co je pravá a co falešná bohoslužba — a Izrael se stal snadnou kořistí. ... Jejich silný smyls pro vznešenou, svatou povahu Boží se zcela ztratil. Odmítli kráčet cestou poslušnosti a věnovali svou oddanost nepříteli spravedlnosti. {PK 38.4}