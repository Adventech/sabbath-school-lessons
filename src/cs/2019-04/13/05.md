---
title:  'Nadšení a cíl'
date:  25/12/2019
---

> <p></p>
> 8Přišel [Ezdráš] do Jeruzaléma pátého měsíce téhož sedmého roku jeho [Artaxerxova] kralování. 9Na první den prvního měsíce byl stanoven nástup cesty z Babylónu a prvního dne pátého měsíce přišel do Jeruzaléma, protože nad ním byla dobrotivá ruka jeho Boha. 10Ezdráš bádal s upřímným srdcem v Hospodinově zákoně, jednal podle něho a vyučoval v Izraeli nařízením a právům. (Ezd 7,8–10)

**Osobní studium**

**Co nás následující texty učí o síle, která působila v životech Ezdráše a Nehemjáše? Co bylo smyslem jejich života?**

`Neh 2,1–10`

`Ezd 7,8–10`

Ve všem, co dělali, usilovali Ezdráš i Nehemjáš, aby se v životě Božího lidu uskutečňovala Boží vůle. Ano, lidé mnohokrát selhali a mnohdy za to nesli zasloužený trest. Ale Bůh byl věrný svým zaslíbením a otevřel svému lidu cestu k návratu do zaslíbené země, aby Izraelci, pokud zůstanou věrní, splnili cíl, který pro ně stanovil. A Hospodin ve své moudrosti vybral dva oddané muže v něčem podobné Mojžíšovi, kteří sehráli ústřední roli v obnově národa, podobně jako si před mnoha generacemi použil k mimořádnému dílu i Mojžíše.

Velcí vůdci mají v životě často určitý cíl, který usměrňuje všechno jejich jednání. Dá se říci, že i životy Ezdráše a Nehemjáše měly takový cíl. Bůh jim ukázal, jaký by měl být jeho lid, a oni se rozhodli udělat vše pro to, aby toho dosáhli. Ezdráš studoval Boží slovo a vyučoval Božímu poselství. Nehemjáš zase povzbuzoval a motivoval ke správnému jednání, k tomu, aby se lidé odvážně postavili na Boží stranu. Oba chtěli vidět obnovený Jeruzalém, ale nešlo jim jen o obnovu města či jeho hradeb. Toužili, aby se obnova a oživení uskutečnily i v životech obyvatel města. To byla jejich motivace jednat, usměrňovat, napomínat a také vyžadovat určité činy a kroky. Velcí vůdci mají vizi, usilují povznést lidi výš, než je laťka obyčejnosti a průměrnosti. Ezdráš a Nehemjáš věřili v milujícího a mocného Boha, který dokáže konat zázraky. Toužili, aby s ním měl každý hluboký vztah.

Od první kapitoly knihy Nehemjáš může čtenář žasnout nad Nehemjášovou oddaností Boží věci a starost o to, v jakém stavu se nachází Boží lid. V první kapitole vidíme Nehemjáše plakat, když se dozvídá o strádání Izraelců v Judsku. Padá na kolena, modlí se, vyznává hříchy a touží udělat vše, co od něj bude Bůh chtít. Nehemjáš je veden myšlenkou přinést změnu. Byl to muž činu a toužil konat Boží dílo. Nešlo mu o peníze ani o dosažení vysokého postu, ačkoli to vše v Persii měl. Rozhodl se však jít do Judska, kde ho na každém kroku čekalo různé protivenství. Ve víře vykročil a nehleděl na překážky, které mu stály v cestě.

**Aplikace**

`Co tě v životě inspiruje? Jaký je cíl a smysl tvého života? Co bys chtěl ve svém životě vykonat pro Boha?`

#### Další čtení: Vybrané citace od Ellen Whiteové

"Největší motivací pro člověka je víra, naděje a láska. A právě k nim nás vede četba Bible. Krása biblických obrazů a výrazových prostředků je pouze rámem pro skutečný poklad — krásu svatosti. {Vy 113.11}

V biblických záznamech o lidech, kteří chodili s Bohem, objevujeme záblesky jeho slávy. Poznáváme tak toho, vedle něhož je všechna krása země pouze matným odleskem. On {Vy 113.12}

řekl: „A já, až budu vyvýšen ze země, přitáhnu všecky k sobě.“ Jan 12,32. {Vy 114.1}

Ve chvílích, kdy se čtenář Bible setká se svým Vykupitelem, probudí se v jeho duši víra, úcta a láska. {Vy 114.2}"

"Prameny nebeského pokoje a radosti se díky vlivu Božího slova stanou v našem životě mocnou řekou, která přinese požehnání i do našeho okolí. {Vy 114.4}

Také dnešní mladí lidé, kteří se seznámí s poselstvím Bible, mohou přijímat a dále předávat jeho životodárnou energii. Nedokážeme si ani představit požehnání, které takto může svět získat! Právě z takových lidí se stanou řeky živých vod, prameny „vyvěrající k životu věčnému“ Jan 4,14. {Vy 114.5}"