---
title:  'Povzbuzení proroků'
date:  21/10/2019
---

> <p></p>
> 1Proroci Ageus a Zacharjáš, syn Idův, prorokovali židům v Judsku a v Jeruzalémě ve jménu Boha Izraele a napomínali je. 2Tu se vzchopili Zerubábel, syn Šealtíelův, a Jéšua, syn Jósadakův, a začali budovat Boží dům v Jeruzalémě. A ti Boží proroci při nich stáli a posilovali je. 3Tehdy k nim přišel Tatenaj, místodržitel zaeufratský, a Šetar-bóznaj se svými druhy a ptali se jich: „Kdo vám dal rozkaz stavět tento dům a obnovovat tuto svatyni?“ 4Odpověděli jsme jim tedy a sdělili jména mužů, kteří budovu stavěli. 5A oko Boží bdělo nad židovskými staršími, takže jim nebránili stavět, dokud by nedošlo hlášení Dareiovi a nebyl od něho doručen list v této záležitosti.. (Ezd 5,1–5)

**Osobní studium**

Odpor (popsaný v textu Ezdráš 4–6), kterému museli Izraelci čelit, je naneštěstí vedl k strachu a neochotě pracovat na obnově chrámu.

Jak jsme již zmínili, text Ezd 4,6–6,22 není napsán chronologicky. Proto se soustředíme nejprve na pátou a až potom na čtvrtou kapitolu.

`Proč Bůh podle úvodních veršů poslal Izraelcům proroky Agea a Zacharjáše? Jaký byl výsledek jejich prorocké služby?`

Židé ze strachu přerušili stavbu. Bůh je však poslal do Judska právě proto, aby obnovili chrám a město. A Bůh měl plán. Jelikož byli plní obav, Bůh chtěl udělat něco pro jejich povzbuzení, a proto na scénu povolal dva proroky. Nepřátelské jednání lidí Boha nezastaví, ani kdyby k němu přispěli i samotní Židé vlastními postoji a svým chováním. Bůh je neopustil ani nezavrhl. Prostřednictvím proroků motivoval a podněcoval lidi k opětovnému dílu.

`Přečti si text Ag 1. Jaké poselství zaznělo ve slovech proroka směrem k Izraelcům? Co z tohoto poselství oslovilo tebe?`

„Izraelský národ se nacházel v politováníhodném stavu. Lidé byli plní pochybností a neustále si na něco stěžovali. … V této kritické situaci byli povoláni proroci Ageus a Zacharjáš. Tito Bohem ustanovení poslové seznámili lid s příčinou jejich těžkostí. Jejich hospodářský úpadek byl důsledkem toho, že zanedbávali Boží věci. Kdyby Izraelci uctili Boha tím, že by se v prvé řadě starali o obnovu jeho domu, Bůh by se k nim přiblížil a požehnal by jim.“ (PK 573.574; OSU 215)

Izraelci původně na stavbu chrámu objednali cedrové dřevo z Libanonu, kterým měli obložit kamenné základy chrámu. Když však „museli“ přestat stavět chrám, použili toto dřevo na stavbu vlastních domů. I proto Bůh označuje jejich domy jako „obložené“ (Ag 1,4; ČSP). I přesto, že na své obydlí použili dřevo určené na stavbu chrámu, Bůh přišel s novou výzvou. Poslal je do hor, aby přinesli nové dřevo na stavbu jeho Domu. Bohu nešlo o luxusní materiál, ale spíše o to, aby byl chrám dokončen a on mohl (viditelně) mezi nimi přebývat. A přál si, aby po jeho přítomnosti toužili i oni.

**Aplikace**

`Co potřebuješ udělat, aby Boží přítomnost „přebývala“ ve tvém manželství, domově a ve tvé práci? Je to tvé osobní přání, nebo máš v životě jiné priority?`

#### Další čtení: Vybrané citace od Ellen Whiteové

Naléhavé prosby a povzbuzování, šířené Aggeem, zdůrazňoval a doplňoval Zachariáš, kterého Bůh povolal, aby spolu s Aggeem nabádal Izraelské, aby uposlechli příkazu a vzchopili se ke stavbě. Zachariášovo první poselství obsahovalo ujištění, že slovo Boží nikdy neselže, a zaslíbení že se dostane požehnání těm, kdož budou poslušni pevného slova proroctví. Přestože pole byla neobdělaná a pustá, a jejich skrovné zásoby potravin rychle ubývaly, přestože byli obklopeni nepřátelskými národy, vzchopili se Izraelští ve víře na výzvu poslů Božích a pilně pracovali na obnově zničeného chrámu. Bylo to dílo, jež vyžadovalo, aby pevně spoléhali na Boha. Když lidé usilovali splnit, co se od nich očekávalo, a toužili, aby se obnovila milost Boží v srdci i v životě, dostávalo se jim skrze Aggea a Zachariáše poselství za posestvím, obsahující ujištění, že jejich víra bude bohatě odměněna a že se splní slovo Boží o budoucí slávě chrámu, jehož zdi stavějí. Až se naplní čas, zjeví se právě v této stavbě Žádoucí všechněm národům jako Učitel a Spasitel lidstva. {PK 379.2}

Stavitelé nebyli tedy ponecháni, aby bojovali sami; „byli s nimi proroci Boží, pomáhajíce jim;“ k tomu Hospodin zástupů sám prohlásil: „Posilňte se,…a dělejte, neboť já s vámi jsem.“ Ezdráš 5,2; Ageus 2,4. {PK 379.3}

Dnes praví Pán svým dítkám: „Posilňte se,…a dělejte, nebo já s vámi jsem.“ Křesťan má v Hospodinu vždy silného pomocníka. Nevíme možná, jakým způsobem nám Hospodin pomáhá, ale víme, že nikdy nezklame ty, kteří mu důvěřují. Kdyby si křesťané uvědomili, jak často je Hospodin vede tak, aby na nich nepřítel nedokonal svůj záměr, pak by netápali a nenaříkali. Jejich víra by zakotvila v Bohu a žádná zkouška by jimi nemohla pohnout. Uznali by Boha za svou moudrost a sílu a Bůh by mohl vykonat, co chce skrze ně vykonat. {PK 379.1}

Naléhavé prosby a povzbuzování, šířené Aggeem, zdůrazňoval a doplňoval Zachariáš, kterého Bůh povolal, aby spolu s Aggeem nabádal Izraelské, aby uposlechli příkazu a vzchopili se ke stavbě. Zachariášovo první poselství obsahovalo ujištění, že slovo Boží nikdy neselže, a zaslíbení že se dostane požehnání těm, kdož budou poslušni pevného slova proroctví. {PK 379.2}