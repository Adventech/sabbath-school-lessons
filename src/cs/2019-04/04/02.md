---
title:  'Začátek protivenství'
date:  20/10/2019
---

> <p></p>
> 1Když Judovi a Benjamínovi protivníci uslyšeli, že synové přesídlenců budují chrám Hospodinu, Bohu Izraele, 2dostavili se k Zerubábelovi a k představitelům rodů s návrhem: „Budeme stavět s vámi, neboť se dotazujeme vašeho Boha stejně jako vy. Obětujeme mu ode dnů asyrského krále Esarchadóna, který nás sem přesídlil.“ 3Ale Zerubábel a Jéšua i ostatní představitelé izraelských rodů jim odpověděli: „Vy s námi nemůžete stavět dům našeho Boha. Hospodinu, Bohu Izraele, budeme stavět my sami, jak nám přikázal král Kýros, král perský!“ 4Lid země bral odvahu judskému lidu a pohrůžkami jej odrazoval od stavby. 5Podpláceli proti nim rádce, aby rušili jejich plány, po všechny dny perského krále Kýra až do kralování perského krále Dareia. (Ezd 4,1–5)

**Osobní studium**

`Uvažuj o úvodním textu. Proč podle tebe Izraelci odmítli pomoc jiných lidí při obnově chrámu? Jaké následky by podle tebe mohla mít spolupráce s těmi, kdo nabízeli pomoc?`

Na první pohled by se mohlo zdát, že šlo o přátelskou a laskavou sousedskou nabídku pomoci. Nebylo nezdvořilé takovou pomoc striktně zavrhnout? Část odpovědi můžeme najít v samotném textu.

„Protivníci“ přišli s nabídkou pomoci. Protivníci? Už toto označení nám zřetelně naznačuje, proč Izraelci reagovali odmítavě, navzdory skutečnosti, že nabídka nezněla nepřátelsky. Proč jsou tito lidé nazváni „protivníky“? V 2Kr 17,24–41 je vysvětleno, že tito lidé byli přivedeni do Samaří a jeho okolí z Babylónu a dalších území. Stalo se tak po odvlečení Izraelců ze severního království. Asyrský král tam poslal kněze, kteří měli nové obyvatele učit, jak uctívat boha dané země – v tomto případě Boha Izraele. Výsledkem však bylo smíšené náboženství, které bylo velmi silně ovliv­něno různými kananejskými modlami a božstvy. Izraelci se proto obávali, že takové smíšené náboženství ovlivní chrámovou bohoslužbu. Za nejlepší a nejmoudřejší považovali slušně pomoc od­mít­nout.

Je důležité uvědomit si, že v celém úsilí Izraele šlo o nápravu a o obnovu pravé bohoslužby. Vždyť právě neustálé přistupování na kompromisy ze strany jejich otců a spojování se s pohany vedlo v konečném důsledku k trestu v podobně zničení chrámu a exilu. A tak během obnovy chrámu bylo spojování se s okolními národy tím posledním, co Izraelci potřebovali.

`Uvažuj o verších Ezd 4,4.5. Jak se odmítnutí pomoci projevilo v chování okolních národů? Proč se zásadní postoj Izraele (ačkoli zdánlivě nepochopitelný) ukázal nakonec jako správný? Které argumenty by Izraelci mohli použít k přijetí pomoci? Jak by se dal v tomto kontextu chápat text apoštola Pavla z 2K 6,14?`

**Aplikace**

`Jak se ty sám můžeš chránit před vlivem lidí a okolností, které tě vzdalují od Boha? Proč izolace od okolního světa není správným řešením? Jak to skloubit s Ježíšovým pověřením, že máme být světlem světa a solí země?`

#### Další čtení: Vybrané citace od Ellen Whiteové

Poblíž místa, kde se usadili Izraelští, kteří si dali za úkol znovu vybudovat chrám, sídlili Samaritáni. Bylo to smíšené plemeno, vzniklé sňatky mezi pohanskými osadníky z končin Asýrie a pozůstalými z deseti kmenů, kteří zůstali v Samaří a Galileji. {PK 373.1}

V době, kdy se znovu stavěl chrám, bylo o těchto Samaritánech známo, že jsou „nepřátelé Judovi a Benjaminovi“. Když se dozvěděli, že „ti, kteří přestěhováni byli, stavějí chrám Hospodinu Bohu Izraelskému“, přišli „k Zorobábelovi a ke knížatům čeledí otcovských“ a vyslovili přání, že by jim při stavbě pomohli. {PK 373.2}

Kdyby však židovští vůdcové byli tuto nabídku pomoci přijali, byli by tím otevřeli dveře k pronikání modlářství. Poznali, že Samaritáni to nemyslí upřímně. Uvědomili si, že pomoc, kterou by získali spojenectvím s nimi, není ničím ve srovnání s požehnáními, jichž se mohou nadíti, budou-li plnit jasné příkazy Hospodinovy. {PK 373.3}