---
title:  'Podněty k zamyšlení'
date:  25/10/2019
---

Přečti si kapitoly 53. „Oprava hradeb“, 54. „Vítězství nad chamtivostí“ a 55. „Úklady nepřátel“ z knihy Od slávy k úpadku (PK 635–660; OSU 239–249).

„Odpor, kterému stavitelé v Nehemjášově době museli čelit ze strany svých otevřených nepřátel a těch, kdo se vydávali za přátele, je stejný, s jakým se setkávají Boží služebníci v dnešní době. Jsou předmětem posměchu a hanby, a když se nepřátelům naskytne vhodná příležitost, neváhají použít i mnohem tvrdších a krutějších prostředků.“ (PK 644; OSU 242)

„Jelikož Nehemjáš nepřestal ani na okamžik spoléhat na Boha, jeho nepřátelům se nepodařilo nad ním získat převahu. V životě člověka, který má vznešený cíl a vzrušující poslání, nemůže zlo zakořenit. Pravé Boží služebníky nikdo nemůže odvést od jejich záměrů, protože jsou zcela závislí na Boží milosti. Bůh jim dává Ducha svatého, aby jim pomohl v každé nesnázi. Pokud se jím Boží lid nechá vést a bude ochoten spolupracovat, dosáhne velkolepých výsledků.“ (PK 660; OSU 249)

**Otázky k rozhovoru**

`1. 	Představte si, že jste v kůži Zerubábela a dalších židovských vůdců v situaci, kdy k nim přišli protivníci s nabídkou pomoci. Zpětně vnímáme, že se tehdy rozhodli správně, když pomoc odmítli. Jak můžeme dnes vědět, kdy máme, a kdy naopak nemáme spolupracovat s těmi, kteří nevyznávají stejné pravdy jako my? Na základě čeho se máme rozhodovat? Jaká kritéria rozhodování bychom měli mít?`

`2. 	Během celých biblických dějin můžeme vnímat nebezpečí kompromisů. I dějiny starověkého Izraele – až po babylónské zajetí – jsou mocným příkladem toho, kam vedou kompromisy. Druhým extrémem je situace, kdy se lidé snaží za každou cenu zabránit kompromisům – až nakonec úplně zapomenou na podstatu náboženství a opravdový charakter Boha. Dokonce i samotného Ježíše byli jeho současníci schopni obvinit z přestupování soboty (J 9,14–16). Jak najít vyvážený postoj v našem náboženském prožívání?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

#### Další čtení: Vybrané citace od Ellen Whiteové

Proroci a králové, „Příchod Vykupitele,“ pp. 447-461

Život naplněný pokojem, „Věda, kterou si musíme osvojit,“ pp. 243-244