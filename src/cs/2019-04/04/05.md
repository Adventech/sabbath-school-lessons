---
title:  'Nehemjáš se pouští do díla (o 13 let později)'
date:  23/10/2019
---

> <p></p>
> 11Ti, kdo stavěli hradby, nosiči břemen i nakladači, pracovali jednou rukou na díle a v druhé drželi zbraň. 12Všichni, kdo stavěli, měli meč připásaný na bedrech a tak stavěli, a vedle mne stál trubač. 13Řekl jsem šlechticům, představenstvu a ostatnímu lidu: „Dílo je veliké a rozsáhlé a my jsme rozděleni po hradbách daleko od sebe. 14Uslyšíte-li z některého místa zvuk polnice, shromážděte se tam k nám. Náš Bůh bude bojovat za nás.“ (Neh 4,11–14)

**Osobní studium**

`Přečti si Neh 4. kapitolu. Co Židé dělali pod vedením Nehemjáše? Jak se vzepřeli svým nepřátelům? Proč bylo důležité, že se připravili k boji? V čem byl takovýto postoj lepší než nedělat nic a důvěřovat, že je Bůh ochrání?`

Po opakovaném zahájení a přerušení prací se lidé nakonec opět pustili do budování. Židé se nejprve modlili a potom Nehemjáš zorganizoval stráže. Lidé se střídali v pracovních směnách a snažili se být připraveni na jakýkoliv náznak útoku. Nehemjáš zorganizoval i ozbrojené muže rozestavené podél nechráněných úseků hradeb, každá rodina byla připravena bojovat. A nakonec rozdělil služebníky do dvou skupin, z nichž jedna pracovala a druhá stála na stráži se zbraní v ruce. Kromě toho byla přijata opatření, i pokud šlo o pracovníky na hradbách, kteří byli v bezprostředním ohrožení. V jedné ruce drželi meč, druhou rukou pokládali na hradby kameny a maltu. Byli připraveni čelit otevřenému útoku. Snažili se co nejlépe konat své dílo – a zbytek nechávali Bohu. Nehemjášova víra v Boží ochranu je inspirující. Pravdou je, že neseděl někde v pohodlném křesle a neočekával, že Bůh bude jednat místo nich. Všichni se snažili udělat maximum – a zbytek předali do Božích rukou.

Dva biblické verše z této části patří mezi nejinspirativnější texty Písma: „Nebojte se jich, pamatujte na Panovníka velikého a budícího bázeň! Bojujte za své bratry, syny a dcery, ženy a domy!“ (Neh 4,8) a „Náš Bůh bude bojovat za nás“ (Neh 4,14).

Židé měli mnoho důvodů k tomu, aby svou práci znovu přerušili, ale tentokrát nedovolili, aby je přemohl strach. Rozhodli se spoléhat na zaslíbení, že Bůh bude stát na jejich straně a bude za ně bojovat. Když jsme pro Boží jméno, pro naši víru nebo naše povolání vystaveni protivenstvím a nepřátelství, pamatujme na slova: „Náš Bůh bude bojovat za nás.“

Židé nakonec zjistili, že Bůh stojí při nich. To jim dodalo odvahu a sílu pokračovat dál.

**Aplikace**

`Proč je důležité mít jistotu, že to, co děláme, je Boží vůle? Jak v životě dokážeš rozpoznat, že skutečně jednáš podle Boží vůle?`

#### Další čtení: Vybrané citace od Ellen Whiteové

Avšak stejně jako Nehemiáš, nemusí se lid Boží bát svých nepřátel, ani jimi nemusí pohrdat. Lid Boží má vložit svou důvěru v Boha a jít pevně vpřed, konaje dílo Boží s nezištností a poroučeje Boží prozřetelnosti věc, za níž stojí. {PK 422.4}

V největším nebezpečí učinil Nehemiáš Boha svou záštitou, svou jistou ochranou. A ten, jenž podpořil svého služebníka tehdy, je podporou svého lidu ve všech dobách. V každé těžké chvíli může lid Boží s důvěrou prohlásit: „Je-li Bůh pro nás, kdo proti nám?“ Římanům 8,31. Ať satan a jeho nástroje vymýšlejí sebeprohnanější úklady, Bůh je umí odhalit a zmařit všechny jejich rady. Víra odpovídá dnes stejně jako odpovídala víra Nehemiášova: „Bůh náš bude bojovati za nás“ (Nehemjáš 4,20), neboť Bůh je při svém díle a nikdo nemůže zabránit jeho konečnému úspěchu. {PK 423.1}