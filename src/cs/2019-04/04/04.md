---
title:  'Přerušení práce'
date:  22/10/2019
---

> <p></p>
> 23Jakmile Rechúm, písař Šimšaj a jejich druhové přečetli opis listu krále Artaxerxa, rychle přitáhli do Jeruzaléma k židům a zabránili jim ve stavbě násilím a mocí. 24Tak byla také zastavena práce na Božím domě v Jeruzalémě a zůstala zastavena až do druhého roku kralování perského krále Dareia. (Ezd 4,23.24)

**Osobní studium**

`Přečti si text Ezd 4,6–24. Co všechno podnikli „protivníci“, aby zastavili rekonstrukční práce v Jeruzalémě? Jak bys charakterizoval jejich jednání?`

„Lidé ze Zaeufratí“ psali dopisy plné obvinění a útoků vůči Židům a jejich práci – nejprve během panování Dareia (Ezd 4 a 5) a potom během vlády králů Xerxa a Artaxerxa. Ze všech sil se snažili překazit práce na obnově Jeruzaléma.

Lidé z okolních národů tvrdili, že pokud bude město obnoveno, panovník říše ztratí svou moc nad Jeruzalémem, protože toto město způsobovalo už v minulosti problémy a odehrávaly se v něm nepokoje. Naneštěstí se král Artaxerxés nechal těmito obviněními ovlivnit a uvěřil, že Židé chtějí získat nezávislost, a proto podněcují spory. Nařídil zastavení prací, které mělo být vynuceno i přítomností vojska.

Uvažuj o úvodním textu Ezd 4,23.24. Proč navzdory Božímu pověření přestali Židé opravovat chrám a město? Co se jim postavilo do cesty? Měli pokračovat, a nadřadit tak Boží vůli příkazu světských panovníků? Vysvětli své odpovědi.

Židé si byli jasně vědomi, že jim Bůh svěřil úkol obnovit město a chrám. Ale sílící odpor v nich vyvolal strach a obavy. Možná si zastavení prací omluvili takovými výroky, jako například: „teď určitě není vhodný/správný čas“ nebo „pokud by šlo opravdu o Boží věc, určitě by nám Bůh připravil i podmínky“. Když se setkáme s nepřátelstvím namířeným proti tomu, o čem jsme přesvědčeni, že nás Bůh pověřil dělat, máme sklony zpochybňovat Boží vedení a nedůvěřovat mu. Snadno si namluvíme, že něco děláme špatně, že chybu asi udělal Bůh nebo že nás opustil. Naše přesvědčení ovlivňuje naše jednání. Strach může ochromit naše uvažování a vést nás k beznaději a bezradnosti místo toho, abychom se zaměřili na Boží moc.

**Aplikace**

`Kdy jsi naposledy prožil, že jsi sice byl přesvědčen, že tě Bůh povolal dělat něco konkrétního, ale když přišly problémy, ovládly tě pochybnosti? Uvažuj v této souvislosti například o Janu Křtiteli. Co ses z této zkušenosti naučil?`

#### Další čtení: Vybrané citace od Ellen Whiteové

Nepřátelé od počátku „zemdlívali ruce lidu Judského a odrazovali je, aby nestavěli,“ „a zastavovali je mocí a silou“ Ezdráš 4,4.23. Avšak Hospodin zasáhl v prospěch stavitelů... {PK 390.5}

Po celou dobu bytí lidu Božího se vrší velké hory zdánlivě nepřekonatelných nesnází před těmi, kdož usilují uskutečnit úmysl nebes. Tyto překážky dopouští Hospodin jako zkoušku víry. Vyvstanou-li kolem nás na všech stranách překážky, nastala ta pravá doba, kdy musíme především věřit v Boha v moc jeho Ducha. Pěstování živé víry přináší růst duchovní síly a rozvoj neochvějné důvěry. Tím se duše stává vítěznou silou. Před žádostí víry mizí překážky, které satan klade křesťanu v cestu, neboť mu na pomoc přicházejí nebeské síly. „Nic vám nebude nemožného.“ Matouš 17,20. {PK 391.1}

Jana mrzelo, že z lásky k němu mají jeho učedníci nedůvěru k Ježíši. Bylo všechno úsilí, jež pro ně vynaložil, marné? Zpronevěřil se snad svému poslání, že už nemůže dále pracovat? Pokud zaslíbený Vysvoboditel přišel a zjistil, že Jan věrně plnil svůj úkol, nesvrhne snad nyní utlačovatele a nevysvobodí svého posla? {TV 135.3}

Křtitel se však své víry v Krista nevzdával. Vzpomínka na hlas z nebe, na holubici, na Ježíšovu ničím neposkvrněnou čistotu a na moc Ducha svatého, která na něho samotného v Ježíšově přítomnosti spočinula, i prorocké předpovědi — to vše svědčilo o tom, že Ježíš z Nazareta je oním Zaslíbeným. {TV 135.4}

Zabýváme-li se vlastním já, odvracíme se od Krista, zdroje síly a života. Právě proto se satan stále snaží odvést naši pozornost od Spasitele a zabránit tomu, abychom s ním byli v souladu a ve spojení. Snaží se rozptýlit naši mysl světskými radovánkami, životními starostmi, potížemi a strastmi, nedostatky druhých lidí nebo vlastními chybami a slabostmi. Nedej se oklamat jeho výmysly. I mnozí z těch, kdo jsou opravdu svědomití a kdo chtějí žít pro Boha, svede často k tomu, že přemýšlejí o svých chybách a slabostech, a při tom doufá, že je oddělí od Krista a tak nad nimi zvítězí. Neměli bychom proto myslet především na sebe a neměli bychom žít v úzkosti a strachu, zda budeme spaseni. To všechno nás odvrací od zdroje síly. Svěř se plně Bohu a důvěřuj mu. Mluv o Ježíši a mysli na něho. Dovol, aby se v něm ztratilo tvoje„já“. Odlož všechny pochybnosti, zapuď všechen strach. Říkej spolu s apoštolem Pavlem: „Co žije, nejsem již já, ale Kristus žije ve mně. Pokud nyní žiji v tělesnosti, je to život ve víře Syna Božího, jenž ke mně pojal lásku a vydal sám sebe za mně.“ Galatským 2,20. Odevzdej se Bohu. On uchová to, co jsi mu svěřil. Odevzdáš-li se do rukou toho, jenž tě miluje, provede tě bezpečně úskalími. {CK 49.2}