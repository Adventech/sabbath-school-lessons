---
title:  'Tváří v tvář odporu'
date:  19/10/2019
---

### Texty na tento týden
Ezd 4,1–5; 2K 6,14; Ezd 5,1–5; Ag 1; Ezd 4,6–24; Neh 4; Neh 6,1–13

> <p>Základní verš</p>
> „A oko Boží bdělo nad židovskými staršími, takže jim nebránili stavět, dokud by nedošlo hlášení Dareiovi a nebyl od něho doručen list v této záležitosti.“ (Ezd 5,5)

Text Ezdráš 3. až 6. kapitola je tematicky strukturovaný a zabývá se obdobím odporu vůči přestavbě chrámu. Pochopení tohoto přístupu nám pomůže lépe objasnit celkové poselství textu.

Kapitola 3 popisuje přestavbu chrámového oltáře a základů v období let 357–535 př. Kr., která byla důsledkem Kýrova výnosu (Ezd 1,1–2,70). Po úvodních oslavách (Ezd 3,10–13) práce vzhledem k velkému odporu protivníků postupně ustala (Ezd 4,1–5). Jde o období 535 až 520 př. Kr. (více o tom v Ezd 4,24–6,12). Ve verši Ezd 4,6 je v krátkosti shrnut odpor během vlády Xerxa (486–465 př. Kr.). A text Ezd 4,7–23 popisuje období protivenství vůči obnově během vlády krále Artaxerxa.

V roce 520 př. Kr. prorok Ageus nadchl věřící, aby pokračovali ve stavbě chrámu (více se o tom dočteš v jeho pěti krátkých, ale mocných kázáních v knize Ageus). S podporou se k němu přidal i prorok Zacharjáš. Chrám se nakonec podařilo dokončit, v březnu roku 515 př. Kr.  ho vysvětili (Ezd 6,13–18) a o měsíc později slavili první slavnost Paschy (Ezd 6,19–22).

Ezdráš je poprvé zmíněn jménem v textu Ezd 7,1. Jeho příchodem do Jeruzaléma se mnohé změnilo. Město i jeho obranné zdi se začaly postupně opravovat.

O třináct let později přišel do Jeruzaléma Nehemjáš, jejž poslal král Artaxerxés v roce 444 př. Kr.  Právě za jeho přispění byla dokončena stavba hradeb. A přestože práce byla náročná, podařilo se ji nakonec dokončit za dvaapadesát dní.

Odpor vůči práci na Božím díle tvoří velmi silný motiv knih Ezdráš a Nehemjáš. Je pochopitelné, že přestavba chrámu a Jeruzaléma vzbuzovala nevoli, vzdor a pronásledování. I dnes je to podobné – ať se podíváme ve světě kamkoli, práce na Božím díle se všude setkává s odporem. Satan dělá vše pro to, aby se evangelium nešířilo rychle, protože to ohrožuje jeho vládu. V této lekci se soustředíme na to, jak se Izraelcům dařilo zvládat nepřátelství.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

V každé době a v každé zemi musí Boží poslové čelit tvrdošíjnému odporu těch, kdo vědomě zavrhli nebeské světlo. Nepřátelé evangelia často zdánlivě vítězili, když svým zkreslováním a lhaním zavírali dveře, jimiž mohli vstoupit Boží poslové. Tyto dveře však nemohly být zavřeny navždy. A tak když se Boží služebníci po určité době vrátili, aby pokračovali ve své práci, Bůh mocně působil v jejich prospěch a umožnil jim oslavit jeho jméno. {PNL 104.3}

Bůh nebrání bezbožníkům v jejich úkladech, ale způsobuje, že těm, kdo si zachovají svou víru a zůstanou oddaní navzdory zkouškám a protivenstvím, slouží tyto intriky k dobrému. Služebník evangelia musí často konat svou práci uprostřed nelítostného pronásledování, tvrdého odporu a nespravedlivého osočování. V takových chvílích by měl mít na paměti, že zkušenosti, které získá ve výhni zkoušek a utrpení, vyvažují veškerou bolest, jíž za ně zaplatí. Takto Bůh přitahuje své děti k sobě, aby jim ukázal jejich slabost a zároveň i svou sílu. Učí je, aby se zcela spoléhali na něj. Tímto způsobem je připravuje, aby dokázali čelit nesnázím, zastávat zodpovědné funkce a splnit důležitý úkol, k němuž je uschopnil. {PNL 330.5}

V každé době hrozila Bohem vyvoleným svědkům potupa a pronásledování kvůli pravdě. Josef byl stíhán a bylo s ním špatně nakládáno, protože si zachoval svou počestnost a poctivost. Vyvoleného Božího posla Davida štvali jeho nepřátelé jako dravou zvěř. Daniel byl vhozen do lví jámy, protože byl věrný a oddaný Bohu. ... Štěpán byl ukamenován, protože kázal ukřižovaného Krista. Pavel byl uvězněn, bičován, kamenován a nakonec zabit, protože věrně svědčil o Bohu mezi pohany. A Jan byl pro „Boží slovo a svědectví Ježíše Krista“ (Zjevení 1,2) vypovězen na ostrov Patmos. {PNL 331.1}

Tyto příklady lidské houževnatosti dokazují, že Boží zaslíbení ohledně jeho neustálé přítomnosti a podpírající milosti jsou spolehlivá. {PNL 331.2}