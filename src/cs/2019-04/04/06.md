---
title:  '„Veliké dílo“'
date:  24/10/2019
---

> <p></p>
> 2Poslal ke mně Sanbalat a Gešem se vzkazem: „Přijď, sejdeme se spolu v některé vsi na pláni Ónu.“ Zamýšleli však provést mi něco zlého. 3Poslal jsem k nim tedy posly se vzkazem: „Dělám veliké dílo, proto nemohu odejít. Mělo by se to dílo snad přerušit tím, že bych je opustil a sestoupil k vám?“ (Neh 6,2.3)

**Osobní studium**

`Přečti si text Ezd 6,1–13. Proč Nehemjáš vnímal své poslání jako „velké dílo“ (Neh 6,3)? Jaké pokusy zastavit ho se v té době objevily? Jak se s tím Nehemjáš vypořádal?`

Šestá kapitola zaznamenává mnoho pokusů zastrašit Nehemjáše. Sanbalat a Gešem posílali Nehemjášovi jeden „zvací dopis“ za druhým ve snaze nalákat ho na setkání. Místo setkání však mělo být na rovině Ónu, která byla nepřátelským územím. To naznačovalo skutečný záměr jejich pozvání. Sanbalat, Tóbijáš a Gešem vnímali, že o zásadní obrat se mohou pokusit, jen dokud nejsou hradby dokončené a brány zavřené. Židé však byli pod ochranou perského krále, a proto na ně nepřátelé nemohli zaútočit přímo. Ale kdyby se jim podařilo odstranit vůdce, podařilo by se jim celou přestavbu zabrzdit a možná tím zastavit Židy nadobro. V žádném případě se nemínili vzdát. Znovu a znovu se o to pokoušeli, přestože Nehemjáš jejich pozvání odmítal nebo na ně nereagoval. Pro Nehemjáše muselo být frustrující, že se setkával s protivenstvím a útoky na každém kroku. Jeho odpověď byla: „Dělám veliké dílo.“ (Neh 6,3) Podle světských měřítek měl Nehemjáš vysoké postavení a dělal „velkou práci“ v době, kdy pracoval na královském dvoře jako „číšník“, tedy jako královský poradce či dokonce ministr. Ale obnovování bezvýznamného města, které bylo v ruinách? To mělo být „velké dílo“? Nehemjáš však považoval práci pro Boha za velkou a důležitou. Rozpoznal totiž, že v souvislosti se stavbou Jeruzaléma jde vlastně o Boží jméno a o Boží čest.

Když Bůh zřídil svatyňovou službu, ustanovil i kněze, kteří se měli starat o svatyni a měli uchovat její mimořádné postavení v očích lidí. Bůh přikázal, aby všechny služby v chrámu vykonávali jen kněží. My sami máme problém naplno si uvědomovat Boží svatost, proto Bůh učinil taková opatření, která měla lidi vést k uvědomování si vážnosti jeho Majestátu. Nehemjáš věděl, že chrámové nádvoří je pro všechny, ale že vnitřní prostory jsou určeny pouze kněžím. Svými slovy o setkání se uvnitř chrámu se Šemajáš projevil jako falešný prorok, protože navrhoval něco, co bylo v rozporu s Božími nařízeními. Odhalil se takto jako zrádce (Neh 6,10–13).

**Aplikace**

`Co nám dnes může pomáhat prožívat a uvědomovat si Boží svatost? Co do tvého života přináší vědomí Boží svatosti ve srovnání s tvou vlastní hříšností?`

#### Další čtení: Vybrané citace od Ellen Whiteové

Sanballat a jeho spojenci se neodvážili zaútočit na Židy vojensky; s rostoucí zlobou však dále vyvíjeli v skrytu úsilí, aby Židy odradili, zmátli a škodili jim. Zeď kolem Jeruzaléma se rychle blížila svému dokončení. Až bude dokončena její stavba a zasazeny do ní brány, nebudou nepřátelé Izraele moci doufat, že si vynutí vstup do města. Proto tím více dychtili po tom, aby se bez dalšího prodlení zastavily práce na stavbě. Nakonec vymysleli plán a doufali, že se jim pomocí něho podaří vylákat Nehemiáše z města a pak, až se ho zmocní, ho zabít nebo uvěznit. {PK 429.1}

Předstírajíce, že si přejí dosáhnout smíru obou protivných stran, chtěli se sejít s Nehemiášem, a proto ho povzali na schůzku do jedné vesnice na rovinách Ono. Avšak Nehemiáš, kterého osvítil Duch svatý o jejich pravém úmyslu, odmítl. „Poslal jsem k nim posly,“ píše, „řka: Dílo veliké dělám, protož nemohu odjíti. Což se má meškati dílo, když bych je opustě, k vám sjíti měl?“ Nehemjáš 6,3. Nepřátelé však byli vytrvalí. Čtyřikrát mu poslali poselství s podobným obsahem a pokaždé dostali stejnou odpověď. {PK 429.2}

Každá lest, kterou jen kníže temnosti dovede vymyslit, bude použita k tomu, aby svedla služebníky Boží do spolku s nástroji satanovými. Budou na ně doléhat opětovné žádosti, aby upustili od konání svých povinností; měli by však vždy pevně odpovědět, jako odpověděl Nehemiáš: „Dílo veliké dělám, protož nemohu odejíti.“ Nehemjáš 6,3. Dělníci Boží by měli klidně pokračovat ve své práci a nechat, aby jejich úsilí samo vyvracelo lži, které vymýšlí zloba, aby jim uškodila. Podobně jako stavitelé zdí v Jeruzalémě se nesmějí dát odvrátit od své práce hrozbami, ani posměchem, ani nepravdivými zprávami. Ani na okamžik nesmějí polevit ve své bdělosti a ostražitosti, neboť nepřátelé je ustavičně sledují. Stále se musí modlit k Bohu a stavět „stráž proti nim ve dne i v noci.“ Nehemjáš 4,9. {PK 432.3}

Jak se přibližuje doba konce, doráží satan se stále větší silou svými pokušeními na dělníky Boží. Používá lidských nástrojů, aby se vysmíval těm, kdož „stavějí zeď“, a tupil je. Kdyby však stavitelé pustili stavbu, aby odráželi útoky svých nepřátel, zdrželo by to jen dílo. Mají usilovat o zmaření úmyslů svých protivníků, nesmějí však připustit, aby je něco odvolalo od jejich díla. Pravda je silnější než blud a spravedlnost zvítězí nad nepravostí. {PK 432.4}