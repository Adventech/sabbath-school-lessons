---
title:  'Struktura smlouvy'
date:  19/11/2019
---

> <p></p>
> 14Bojte se tedy Hospodina a služte mu bezvýhradně a věrně. Odstraňte božstva, kterým vaši otcové sloužili za řekou Eufratem a v Egyptě, a služte Hospodinu. 15Jestliže se vám zdá, že sloužit Hospodinu je zlé, vyvolte si dnes, komu chcete sloužit: zda božstvům, kterým sloužili vaši otcové, když byli za řekou Eufratem, nebo božstvům Emorejců, v jejichž zemi sídlíte. Já a můj dům budeme sloužit Hospodinu.“ (Joz 24,14.15)

**Osobní studium**

Při studiu Písma můžeme rozpoznat, že každá biblická smlouva má typické uspořádání, které můžeme najít i u smluv okolních národů, například Chetitů. Bůh tedy oslovoval lidi takovým způsobem, kterému ve své kultuře mohli dobře rozumět.

Smlouvy, které byly typické v čase starověkého Izraele, měly následující strukturu: 1. preambule (kdo je Bůh); 2. historický úvod (vymezení předchozího vztahu); 3. zákonné podmínky; 4. požehnání a kletby; 5. svědci a 6. zvláštní ustanovení nebo podpis smlouvy. Nemusí nás tedy překvapit, že Bůh po­užíval podobnou strukturu při komunikaci s lidmi. Dělal to, čemu mohli rozumět.

Celé Deuteronomium je napsáno ve formě smlouvy, protože Mojžíš zve Boží lid, aby vstoupil do smluvního vztahu s Bohem. Smlouva je zde vyjádřena následujícím způsobem: (1) Preambule (Dt 1,1–5); (2) Historický úvod (Dt 1,6–4,43); (3) Zákonné podmínky (Dt 4,44–26,19); (4) Požehnání a kletby (Dt 27–30); (5) Svědci (Dt 30,19) a nakonec (6) Zvláštní ustanovení (Dt 31,9–13).

Podobnou strukturu má i obnova smlouvy, kterou inicioval Jozue. Nejprve je v preambuli představen Bůh jako „Hospodin, Bůh Izraele“ (Joz 24,2). Poté následuje dlouhý historický úvod, ve kterém Jozue připomíná, co pro ně Bůh udělal v minulosti (Joz 24,2b–13).

Následují zákonné podmínky ve formě shrnutí zákona (Joz 24,14.15.23). Další část tvoří požehnání a kletby (Joz 24,19.20), označení svědků (Joz 24,22.27) a zvláštní ustanovení (Joz 24,25.26). I v této kapitole tedy můžeme vidět základní formu smluvního uspořádání, které mělo Izraelcům nejen připomenout Boží vedení v minulosti, ale i jejich povinnosti vyplývající ze smluvního vztahu.

**Aplikace**

`Uvažuj o slovech smlouvy z knihy Jozue: „Všechna tato slova si trvale zapamatujte a svému Bohu Hospodinu důvěřujte. Uctívejte výhradně jen jeho a ostatní falešná božstva vašich předků a okolních národů beze stopy odstraňte. Nechcete-li však z jakéhokoliv důvodu Hospodinu sloužit, potom se ještě dnes rozhodněte, koho tedy vlastně chcete uctívat. Zda svěříte svou důvěru bohům, které uctívali vaši předkové za Eufratem, nebo božstvům Emorejců, jejichž zemi jste osídlili. Ať se však rozhodnete jakkoliv, já a celá má rodina zůstaneme věrni Hospodinu.“ (Joz 24,14.15; SNC) Pokus se tyto verše vyjádřit vlastními slovy. Který princip uvedený v tomto textu můžeš aplikovat do svého života?`