---
title:  'Bůh smlouvy'
date:  16/11/2019
---

### Texty na tento týden
Neh 10; Gn 9,16; Žd 13,20.21

> <p>Základní verš</p>
> „Vzhledem k tomu všemu uzavíráme a sepisujeme pevnou dohodu zpečetěnou našimi předáky, levity a kněžími. … Dům svého Boha neopustíme.“ (Neh 10,1.40)

V Bibli se na řadě míst zmiňuje uzavírání různých dohod a smluv. Pokud se mluví o „smlouvě“ v náboženské oblasti, pak jde většinou o právní uspořádání vztahu mezi Bohem a jeho lidem. Bůh říká: „Vy jste můj lid a já jsem váš Bůh.“ Ve starověkém světě se také uzavíraly písemné smlouvy mezi vládci (šlechtici, lenními pány a podobně) a jejich vazaly či poddanými.

Tyto smlouvy byly uzavřeny, protože přinášely užitek oběma stranám. Vládce se staral o svůj lid (poskytoval jim půdu, ochranu a podobně) a lidé mu za to platili odvody. Ale smlouva s Bohem má úplně jiný charakter. Bůh v podstatě ze smlouvy podobného typu nemá nic, přesto zaslibuje svoji věrnost smlouvě i v případě, že jeho lid smluvní ustanovení poruší. Samozřejmě, požehnání a prokletí spojená se smlouvou umožňovala Izraeli na základě různých obtíží a nepříjemností rozpoznat, že smlouvu porušili.

Tento týden se budeme věnovat smlouvě, o níž se píše v knize Nehemjáš 10. kapitole a která ukazuje na obnovení smluvního vztahu mezi Izraelci a Bohem. Podíváme se také na obecné informace o důležitých aspektech uzavírání smluv v Písmu.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`