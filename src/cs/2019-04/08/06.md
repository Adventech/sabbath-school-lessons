---
title:  'Chrám'
date:  21/11/2019
---

> <p></p>
> 33Budeme se podřizovat příkazům o odevzdávání třetiny šekelu ročně pro službu v domě našeho Boha, 34na předkladné chleby, na pravidelný obětní dar, na pravidelnou oběť zápalnou ve dnech odpočinku a o novoluních, na slavnosti, na svaté dávky, na smírčí oběti za hřích za Izraele, vůbec na všechno dílo domu našeho Boha. (Neh 10,33.34)

**Osobní studium**

`Znovu se soustřeď na text Neh 10,33–40. Proč byl podle tebe pro Izraelce chrám tak důležitý, že slíbili: „Dům svého Boha neopustíme“ (Neh 10,40)? V čem spočívala důležitost chrámu pro život víry (Žd 8,1–7)?`

Izraelci se zavázali, že se budou starat o chrám a o službu v něm. A přestože šlo o poměrně malou skupinu lidí, která byla navíc utlačovaná, rozhodli se, že musejí dávat ze svého mála tolik, aby chrám prosperoval, nejen bojoval o svou existenci. Rozhodli se proto dávat na chrám třetinu šekelu ročně, nejen v době, kdy si to vyžadoval zákon. Národ si uvědomoval, že musí udělat víc, než bylo předepsáno. Kromě toho si rozdělili odpovědnost za pálení dřeva na oltáři mezi jednotlivé rodiny. Uvědomovali si totiž, že bez správné organizace by toto nebylo možné dlouhodobě udržet.

Prvotiny z úrody na poli a na stromech, desátky a dary zajišťovaly službu kněží a levitů. Na podporu levitů byl určen desátek ze všeho. Desetina toho, co dostali levité, sloužila k podpoře kněží.

Chrám představoval tlukot srdce izraelského národa. Byl pro víru Izraelců tak důležitý, že se největší národní tragédií stalo zničení chrámu králem Nebúkadnesarem a to, že dal odnést bohoslužebné předměty. Když chrám správně plnil svou úlohu, směřoval duchovní život národa správným směrem, protože vedl k rozhodujícímu řešení problému hříchu prostřednictvím smrti beránka. Když Ježíš zemřel na kříži, tento předobraz se stal skutečností (Ř 5,5–10). Kromě toho lidé prostřednictvím každoročního Dne smíření nejen prožívali odpuštění, ale učili se také o Božím plánu zcela zničit zlo a hřích. Jinými slovy, chrám sloužil jako prostředek, který lidem zjevoval celý plán spasení. Poznání a pochopení chrámové služby nám pomáhá vidět širší obraz toho, jaký Bůh je a jaký je jeho plán pro naši záchranu.

**Aplikace**

`„Věrohodné je to slovo a zaslouží si plného přijetí: Kristus Ježíš přišel na svět, aby zachránil hříšníky. Já k nim patřím na prvním místě…“ (1Tm 1,15) V co věřil a doufal apoštol Pavel? Jak můžeme prožívat stejnou naději, jakou žil Pavel?`