---
title:  'Podněty k zamyšlení'
date:  22/11/2019
---

Přečti si kapitolu „Úplné odevzdání“ z knihy Cesta k vnitřnímu pokoji (SC 43–48; CVP 45–49).

„Služba v pozemské svatyni se dělila do dvou fází. Kněží sloužili každý den ve svatyni a pak jednou za rok konal velekněz ve svatyni svatých zvláštní úkon smíření a očištění svatyně. Každý den přinášeli kající hříšníci své oběti ke dveřím svatostánku, pokládali ruku na hlavu obětního zvířete a vyznávali své hříchy. Tím obrazně přenášeli svoji vinu ze sebe na nevinnou oběť. Pak bylo zvíře usmrceno. ‚Bez vylití krve,‘ vysvětluje apoštol, ‚není odpuštění hříchu.‘ ‚V krvi je život těla.‘ (Lv 17,11) Porušení Božího zákona vyžaduje smrt přestupníka. Krev znázorňuje život hříšníka propadlého odsouzení. Jeho vinu přenesenou na oběť zanesl kněz v krvi obětního zvířete do svatyně a kropil jí před oponou, za níž byla truhla s deskami zákona, který hříšník přestoupil. Tímto obřadem byl hřích prostřednictvím krve obrazně přenesen do svatyně. V případě některých obětí nebyla krev vnášena do svatyně, ale její maso snědl kněz, jak Mojžíš přikázal Áronovým synům: ‚Vám ji (Bůh) dal, abyste nesli nepravost pospolitosti.‘ (Lv 10,17) Oba obřady jsou symbolem přenesení hříchu z člověka, který hřích vyznal, do svatyně.“ (GC 418; VDV 276)

**Otázky k rozhovoru**

`1. 	Uvažujte o slibech, které jste dali, ale porušili, bez ohledu na to, jak upřímně jste to mysleli s jejich dodržením. Co jste se z této zkušenosti naučili? V čem vám to může pomoci vyvarovat se podobných chyb v budoucnosti?`

`2. 	Jak můžete uzavřít smlouvu s Bohem? Proč Bůh touží uzavřít s vámi smlouvu?`

`3. 	Smlouva je právní ustanovení vztahu. Přestože my smlouvu porušujeme, Bůh zůstává stále věrný. Jak může toto pochopení Boží dobroty a věrnosti vést lidi blíže k Bohu a pomáhat jim žít lepším životem?`

`4. 	Když mezi dvěma stranami chybí důvěra, že stačí podání ruky, je třeba právní dokument podepsat. Jelikož následkem hříchu se od Boha vzdalujeme, on nás opakovaně zve, abychom obnovili náš vztah s ním. Jaký prospěch máme z takové obnovy?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.