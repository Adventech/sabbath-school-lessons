---
title:  'Základní principy smlouvy'
date:  17/11/2019
---

> <p></p>
> 1Vzhledem k tomu všemu uzavíráme a sepisujeme pevnou dohodu zpečetěnou našimi předáky, levity a kněžími. … 29Ostatní lid, kněží, levité, vrátní, zpěváci, chrámoví nevolníci a všichni, kdo se oddělili od národů zemí k Božímu zákonu, také jejich ženy, synové a dcery, každý, kdo to byl schopen pochopit, 30připojovali se ke svým vznešeným bratřím. Přicházeli a přísežně se zaklínali, že budou žít podle Božího zákona, který byl vydán skrze Božího služebníka Mojžíše, a že budou zachovávat a plnit všechna přikázání Hospodina, našeho Pána, jeho práva a jeho nařízení. (Neh 10,1.29.30)

**Osobní studium**

`Přečti si text Neh 10,1–30 (v návaznosti na text  Neh 9,36.37). Jak rozumíš skutečnosti, že s inicia­tivou uzavřít (obnovit) smlouvu přišli Izraelci, ne Bůh? Proč měli podle tebe potřebu řešit svůj vztah s Bohem právě smlouvou?`

Ačkoli smluvní dokument podepsali pouze zástupci lidu, další důležitá zmínka hovoří o tom, že všichni ostatní „přísežně se zaklínali, že budou žít podle Božího zákona“ (Neh 10,29.30). Co bylo na této smlouvě tak významného, že všichni toužili vstoupit do tohoto smluvního vztahu s Bohem? Abychom našli na tuto otázku odpověď, musíme se vrátit na úplný začátek a pochopit biblický ideál smlouvy.

Důležitost smluvního uspořádání spočívala v tom, že (1) smlouva byla součástí Božího postoje k hříšnému lidstvu a jeho touhy po vztahu s lidmi, (2) smlouva zároveň umožňovala lidem prokázat jejich přání zasvětit život Bohu.

Příběh stvoření zaznamenaný v Gn 1. a 2. ka­­­pitole ukazuje nejen stvoření prvních lidí, ale i budování a definování jejich vztahu s Bohem a navzájem mezi sebou. Potom však přišel hřích, který výrazným způsobem všechny vztahy narušil. Hřích je pravým opakem stvoření – přináší zánik a smrt.

Adamův rodokmen se rozdělil, když si Kain vybral zlo (Gn 4,8–17) a Šét přijal Boha (Gn 5,3.24). Sedmý po Adamovi (včetně) v Kainově rodokmenu byl Lámech (Gn 4,17–24), který měl jako první dvě ženy. Násilí v této části rodiny stálo v protikladu s věrností ve větvi Šéta. V jeho rodokmenu byl sedmým v pořadí Henoch (Enoch; B21, BK), který „chodil s Bohem“ (Gn 5,24) a byl vzat do nebe. Naneštěstí se svět přikláněl stále více ke zlu než k Bohu. Konečně nastala situace, kdy byl rod věrných tak malý, že by brzy nezůstal nikdo, jehož prostřednictvím by mohl Bůh naplnit své zaslíbení potomka, který zachrání lidstvo. Tehdy Bůh zasáhl lidstvo a zemi potopou. Potopa byla jen další formou zániku a přinesla smrt. Bůh potopou zničil to, co již dříve zničili lidé (Gn 6,11–13).

**Aplikace**

`Jaká je tvá osobní zkušenost se zničující mocí hříchu? Jakým způsobem a jakou mocí se dá bojovat proti hříchu? Jak se dá tato moc získat?`