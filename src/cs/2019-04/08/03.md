---
title:  'Smlouva v dějinách'
date:  18/11/2019
---

> <p></p>
> Ukáže-li se na oblaku duha, pohlédnu na ni a rozpomenu se na věčnou smlouvu mezi Bohem a veškerým živým tvorstvem, které je na zemi. (Gn 9,16)

> <p></p>
> 20A Bůh pokoje, který pro krev stvrzující věčnou smlouvu vyvedl z mrtvých velikého pastýře ovcí, našeho Pána Ježíše, 21nechť vás posílí ve všem dobrém, abyste plnili jeho vůli; on v nás působí to, co se mu líbí, skrze Ježíše Krista. Jemu buď sláva na věky věků! Amen. (Žd 13,20.21)

**Osobní studium**

Bůh je věrný a plní svá zaslíbení. Po potopě přichází nový začátek prostřednictvím Noe­ma a jeho potomstva. I s nimi se Bůh snažil vybudovat vztah, který byl postaven na myšlence smlouvy. V Bibli můžeme rozpoznat sedm hlavních smluvních vztahů, které Bůh uzavřel s lidmi:

1. smlouva – 	Adam (Gn 1–3)
2. smlouva – 	Noe (Gn 6–9)
3. smlouva – 	Abraham (Gn 12,1–3; 15; 17)
4. smlouva – 	Mojžíš a Izraelci (známá také jako smlouva ze Sínaje, Ex 19–24)
5. smlouva – 	Pinchas (Nu 25,10–13)
6. smlouva – 	David (2S 7,5–16)
7. smlouva – 	Nová smlouva (Jr 31,31–34)

**Přečti si následující texty, ve kterých se hovoří o „věčné smlouvě“. Jak tomuto označení rozumíš? Jak bys vyjádřil podstatu „věčné smlouvy“?**

`Gn 9,16`

`Gn 17,7`

`Iz 55,3`

`Žd 13,20.21`

V Bibli se termín „věčná smlouva“ objevuje šestnáctkrát. Z toho třináct zmínek se vztahuje na smlouvy s Abrahamem, s Izraelci na Sínaji a s Davidem. Skip MacCarty říká, že „věčná smlouva je smlouvou lásky, která existovala po celou věčnost uprostřed Trojice a kterou Trojice prokazuje celému stvoření.“ (In Granite or Ingrained? Berrien Springs, MI: Andrews University Press, 2007, str. 7)

Každá ze sedmi zmíněných smluv je jedinečná, ale všechny mají v sobě zakomponovanou myšlenku „věčné smlouvy“. Je to podobné jako s konceptem „věčného evangelia“, které je poprvé představeno v Gn 3,15 a pak je postupně zjevováno v celém Písmu. Každá následující smlouva slouží k rozšíření a prohloubení našeho pochopení věčné smlouvy lásky, která je plně zjevena v plánu spasení. A i když často od sebe odlišujeme takzvanou starou smlouvu a novou smlouvu, obě v sobě obsahují stejná zaslíbení:

1. Posvěcení: „Svůj zákon jim dám do nitra, vepíši jim jej do srdce.“ (Jr 31,33; porovnej s Žd 8,10)
2. Smíření: „Budu jim Bohem a oni budou mým lidem.“ (Jr 31,33; porovnej s Žd 8,10)
3. Poslání: „Už nebude učit každý svého bližního a každý svého bratra: ‚Poznávejte Hospodina!‘ Všichni mě budou znát, od nejmenšího do největšího z nich…“ (Jr 31,34; porovnej s Žd 8,11)
4. Ospravedlnění: „Odpustím jim jejich nepravost a jejich hřích už nebudu připomínat.“ (Jr 31,34; porovnej Žd 8,12)

**Aplikace**

`Jak se věčná smlouva lásky projevuje ve tvém životě? Jaká je tvá zkušenost s uvedenými čtyřmi zaslíbeními?`