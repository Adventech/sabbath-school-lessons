---
title:  'Sliby'
date:  20/11/2019
---

> <p></p>
> 31Prohlásili: „Nebudeme dávat své dcery národům země a jejich dcery nebudeme brát pro své syny. 32Když budou přinášet národy země v den odpočinku k prodeji různé zboží a obilí, v den odpočinku, totiž ve svatý den, je od nich nebudeme brát. Sedmého léta necháme pole ladem a nebudeme vymáhat dluhy. 33Budeme se podřizovat příkazům o odevzdávání třetiny šekelu ročně pro službu v domě našeho Boha…“ (Neh 10,31–33)

**Osobní studium**

`Přečti si text Neh 10,29–40. Který z uvedených slibů považuješ ty osobně za nejdůležitější? Proč?`

Izraelci se zavázali:

1. Vyhýbat se smíšeným manželstvím (nespojovat se v manželství s těmi, kteří by mohli člověka vést k modloslužbě a tím k narušení víry, protože narušení vztahu k Bohu vede k poškození vztahů s lidmi).
2. Zachovávat sobotní odpočinek (žádné obchodní aktivity, které by vedly k narušení svatosti soboty).
3. Zachovávat sedmý rok a odpouštět dluhy, což mělo přinést svobodu chudým.
4. Finančně podporovat chrám, bohoslužby v něm a přinášet různé oběti, což mělo vést k zachování pravé bohoslužby.

Zatímco první tři sliby souvisejí se vztahy k druhým (manželství a odpuštění dluhů) a k Bohu (sobota), poslední slib (Neh 10,32–39) se týká fungování chrámu.

Společenství se těmito kroky snažilo vyjádřit, že se zavázali dodržovat smlouvu a prakticky budovat svůj vztah k Bohu a k druhým lidem. A přestože ne vždy se jim dařilo dokonale zachovávat celou smlouvu, chápali, že správné návyky a jednání mají vliv na jejich budoucnost. Pokud se Izraelci chtěli vydat na správnou cestu, museli si stanovit takové postupy a zvyky, které jim měly pomáhat dosáhnout zvolený cíl. Pokud chtěli mít úzké společenství s Bohem, pak jim k dosažení tohoto cíle mohlo pomoci to, že budou dbát na důležitost soboty a budou se starat o správné fungování chrámu.

Naneštěstí při plnění svých slibů nepostupovali tak, jak se zavázali, o čemž podávají svědectví poslední kapitoly knihy Nehemjáš. Ale navzdory selháním mnoha jednotlivců se velké množství lidí snažilo žít podle daných slibů. Když Bohu dovolíme, aby stál uprostřed našeho života, a budeme ho prosit o pomoc, můžeme si rozvinout náležité návyky a držet se správné cesty.

**Aplikace**

`„Celá proměna našeho života je důsledkem správného rozhodování. Když se vědomě postavíme na Boží stranu, on nám dá svou sílu, která nás pak povede. Tím, že se každý den odevzdáváme Bohu, dostáváme sílu žít novým životem, životem víry.“ (SC 48; CVP 49) Je toto i tvá zkušenost? Pokud ne, co ti v tom brání?`