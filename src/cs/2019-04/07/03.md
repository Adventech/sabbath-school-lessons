---
title:  'Začátek modlitby pokání'
date:  11/11/2019
---

> <p></p>
> 6Ty, Hospodine, jsi ten jediný, ty jsi učinil nebe, nebesa nebes a všechen jejich zástup, zemi i vše, co je na ní, moře i vše, co je v nich. Sám to všechno zachováváš při životě a nebeské zástupy se ti klanějí. 7Ty, Hospodine, jsi Bůh; ty jsi vyvolil Abrama a vyvedls jej z Ur-kasdímu a dals mu jméno Abraham. 8Shledal jsi, že jeho srdce je ti věrné, a uzavřel jsi s ním smlouvu, že zemi Kenaanců, Chetejců, Emorejců a Perizejců, Jebúsejců a Girgašejců dáš jeho potomstvu. Dostál jsi svému slovu, neboť jsi spravedlivý. (Neh 9,6–8)

**Osobní studium**

Odpovědí lidu na čtení Tóry byla dlouhá modlitba, která popisovala Boží dobrotu v protikladu s dějinami bezbožnosti Iz­raele. Můžeme si všimnout, že se tato reakce podobá více kázání než modlitbě, protože téměř každý verš je odkazem na nějaký biblický text. Možná nás při čtení této modlitby naplní netrpělivost, protože dlouhé modlitby pokání nejsou v našich podmínkách obvyklé. Po vyřčení několika formálních frází pokání se obvykle rychle přesouváme k jiným oblastem, které považujeme za naléhavější.

`Uvažuj o textu Neh 9,4–8. Na co se zaměřují úvodní myšlenky této modlitby? Proč podle tebe tvoří právě tyto myšlenky úvod celé modlitby pokání?`

V první části modlitby lidé chválí a oslavují Hospodina a jeho jméno. V hebrejské kultuře jméno nebylo jen označení člověka, ale naznačovalo, jaký vlastně je. Oslava Božího jména je důležitá, neboť celému světu ukazuje, že je to jméno hodné úcty a chvály. Jde o mimořádné jméno, jméno Stvořitele vesmíru. Modlitba začíná vzdáváním chvály Bohu jako Stvořiteli a udržovateli života (Neh 9,6; Ko 1,16.17).

Ten, který všechno stvořil, vyvolil Abrahama, člověka, který nebyl výjimečný ničím jiným, než že jeho srdce bylo Bohu věrné (Neh 9,8). Může se nám zdát, že Abrahamovi občas chybí víra, ale když ho Bůh vyzval, aby obětoval svého syna, nezaváhal a neztratil odvahu (Gn 22). Své věrnosti se nenaučil ze dne na den, ale během svého dlouhého chození s Hospodinem. V hebrejském myšlení představuje „srdce“ mysl člověka. Jinými slovy, Abraham rozvinul svou věrnost Bohu v myšlení a skutcích a Bůh v tom našel zalíbení.

První část modlitby se zaměřuje na Boha jako na (1) Stvořitele, (2) Dárce života a toho, kdo (3) dodržuje své slovo. Lidé si nejprve připomněli, jaký Bůh je: Hospodin je věrný Bůh, který nás stvořil, udržuje nás při životě a vždy plní svá zaslíbení. Pokud si toto uvědomujeme i my, dává to našemu životu smysl, učí nás to důvěřovat Bohu i v těch nejtěžších a nejsložitějších situacích, kdy by se nám mohlo zdát, že se vzdálil a na našich trápeních mu nezáleží.

**Aplikace**

`Co pro tebe osobně znamená vědomí, že Bůh je tvým Stvořitelem a dárcem života? Jak to ovlivňuje tvůj vztah k němu a k druhým?`

#### Další čtení: Vybrané citace od Ellen Whiteové

V chvalozpěvu, který zaznamenal Nehemiáš, Lévité pěli: „Ty jsi, Hospodine, sám jen jediný, ty jsi učinil nebesa, nebesa nebes i všecko vojsko jejich, zemi i všecko, což jest na ní… obživuješ také všecko…“ Nehemjáš 9,6. Pokud jde o tento svět, je Boží dílo tvoření dokončeno. Neboť „dokonána jsou díla od ustanovení světa“. Židům 4,3. Avšak síla Boží se stále projevuje, aby udržela to, co stvořil. Nejeví se v tom, že mechanismus, který byl jednou uveden do pohybu, pracuje dále svou vlastní vnitřní silou, že puls tepe a vdech se střídá s výdechem, nýbrž v tom, že každý dech, každý tep srdce je důkazem vše pronikající péče toho, jímž „živi jsme, a hýbáme se, i trváme“. Skutky 17,28)...Ruka Hospodinova řídí planety a udržuje jejich pohyb po nebi po správných dráhách. {PP 76.2}

Dílo stvoření svědčí přece o Boží moci a velikosti. „Nebesa vypravují slávu Boha silného, a dílo rukou jeho obloha zvěstuje.“ Žalm 19,2. Ti, kteří se radí s Písmem svatým, najdou ve vědě pomoc k porozumění Boha. „Neviditelné věci jeho, hned od stvoření světa, po věcech učiněných rozumem pochopeny bývají, totiž ta jeho věčná moc a božství.“ Římanům 1,20. {PP 77.3}

Hospodin, věčný, jsoucí a nestvořený, zdroj a udržovatel všeho, je jediný, jemuž přísluší nejvyšší úcta a zbožňování. Člověku se zapovídá, aby svou lásku a svou službu věnoval něčemu jinému na prvním místě. Holdujeme-li čemukoli, co zmenšuje naši lásku k Bohu nebo nám brání ve službě Bohu, pak z toho činíme božstvo. {PP 221.2}