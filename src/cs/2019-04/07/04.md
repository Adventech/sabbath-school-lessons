---
title:  'Poučení z minulosti'
date:  12/11/2019
---

> <p></p>
> 16Ale oni, naši otcové, se zpupně vyvyšovali, byli tvrdošíjní a neposlouchali tvé příkazy. 17Odmítli poslouchat a ani si nevzpomněli na divuplné skutky, které jsi pro ně činil. Byli tvrdošíjní a vzali si vzdorně do hlavy, že se vrátí do svého otroctví. Ty jsi však Bůh ochotný odpouštět, milostivý a soucitný, shovívavý a nesmírně milosrdný, proto jsi je neopustil. (Neh 9,16.17)

**Osobní studium**

`Přečti si text Neh 9,9–22. Co z toho, co Bůh udělal pro Izraelský národ, je zmíněno v uvedených verších? Proč byla zmínka o těchto Božích činech důležitá v procesu vyznávání hříchů? Která myšlenka tě v této části nejvíce oslovila?`

Od oslavování Boha a jeho věrnosti se v této části přenáší pozornost na protiklad – nevěrnost Izraele během jejich pobytu v Egyptě a na poušti. Připomínají se zde nejrůznější dary, které Bůh dal Izraelcům. Naneštěstí odpovědí praotců na tyto dary byly pýcha, tvrdohlavost a lhostejnost k Božím skutkům milosti. Uznání lidských selhání a nedostatku opravdové oddanosti Bohu je důležitým krokem na cestě pokání. A i když se v těchto verších mluví o lidech, kteří žili dávno před námi, nelze nijak popřít, že i my (každý bez výjimky) selháváme ve stejných oblastech. Jsme namyšlení a tvrdošíjní, přehlížíme Boží jednání v našem životě a spoléháme na štěstí a vlastní schopnosti. A když věci nejdou tak, jak bychom si to představovali, viníme z toho Boha a to nás vede k další zatrpklosti a vzdorovitosti.

Zde však do smutného obrazu reality vstupuje evangelium, které platilo pro Izraelce a platí i pro nás. Vyznání našich hříchů nás nezachrání, to může udělat jen oběť, kterou pro naši záchranu přinesl Kristus.

Vyznání spolu s pokáním je však důležité pro naše vlastní uvědomění si, že nutně potřebujeme Kristovu milost. „Když prostřednictvím pokání a víry přijímáme Krista jako našeho Spasitele, odpouští nám Hospodin naše hříchy a zahlazuje trest, který je určen pro přestupníky zákona. Hříšník pak stojí před Bohem jako spravedlivý člověk, který nalezl přízeň v nebesích a prostřednictvím Ducha svatého má společenství s Otcem a se Synem.“ (3SM 191)

A jelikož Boží dobrota nás přivádí k vyznání hříchů a k pokání, platí, že Boží moc nám pomůže je i zanechat.

Popsaná situace by se dala shrnout konstatováním, že zatímco Izraelci byli tvrdohlaví, Bůh byl milující. Když si Izraelci uvědomili, co všechno pro ně Hospodin udělal v minulosti, na základě jeho zaslíbení pochopili, co všechno pro ně koná dnes a co je připraven učinit v budoucnosti. Proto bylo pro lidi vždy tak důležité neustále si připomínat, jak je Bůh vedl v minulosti. Jestliže na Boží skutky zapomněli, vždy se dostali do potíží.

**Aplikace**

`Uvažuj o době, kdy jsi prožíval naprostou jistotu, že Bůh jedná ve tvém životě. Jak ti toto vědomí může být posilou a ujištěním v době, kdy přijdou problémy? Jak se můžeš naučit důvěřovat Boží dobrotě i uprostřed potíží, když se cítíš sklíčený, na dně a vystrašený budoucností?`