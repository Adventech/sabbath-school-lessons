---
title:  'Podněty k zamyšlení'
date:  15/11/2019
---

Přečti si kapitolu „Čisté svědomí“ z knihy Cesta k vnitřnímu pokoji (SC 37–41; CVP 38–41).

Ve verši Neh 9,25 Izraelci hovoří o tom, jak si jejich předkové „užívali“ díky obrovské Boží dobrotě. Kořen tohoto slovesa je stejný jako u jména rajské zahrady – Eden (Gn 2,15). Možná bychom verš Neh 9,25 mohli přeložit jako „žili si jako v ráji“ díky obrovské Boží dobrotě.

Evangelium hovoří o obnově. V této souvislosti je zahrada Eden jedním z nejlepších symbolů obnovy. Bůh si vyvolil židovský národ a přiváděl je na křižovatky starověkého světa, aby si uvědomili, že „Eden“ může v určitém smyslu existovat i na padlé zemi. Po vyhnanství a návratu se opět taková možnost otevírala: „Hospodin potěší Sijón, potěší všechna jeho místa, jež jsou v troskách. Jeho poušť změní, bude jako Eden, jeho pustina jako zahrada Hospodinova…“ (Iz 51,3).

Izraelci prožívali radost z materiálních požehnání, která jim Hospodin zaslíbil a která byla jakousi připomínkou hojnosti Edenu. Bylo to tak správně a Izraelci se z Božích požehnání měli těšit. Vždyť Hospodin stvořil fyzický svět tak, aby byl lidem k radosti. A radost z něj prožívali i Izraelci. Jejich hřích neležel v tom, že si díky Boží dobrotě „žili jako v ráji“, ale v tom, že zapomněli na Hospodina (Ez 23,35), jehož dobrotu si užívali. A tak se požehnání stalo cílem samo o sobě, místo aby se naplnil jeho skutečný smysl – zjevit Boha všem okolo a řídit se jeho radami.

**Otázky k rozhovoru**

`1. 	Ježíš ve svém podobenství řekl: „U koho bylo zaseto do trní, to je ten, kdo slyší slovo, ale časné starosti a vábivost majetku slovo udusí, a zůstane bez úrody.“ (Mt 13,22) Jak rozumíte slovům „vábivost majetku slovo udusí“? Jak to souvisí s modlitbou vyznání, kterou jsme studovali tento týden?`

`2. 	Všimněte si, že v modlitbě z Neh 9 se téměř na úplném začátku hovoří o Bohu jako Stvořiteli a Dárci života. Proč bylo pro víru Izraele (a proč by mělo být i pro naši víru) poznání Boha jako Stvořitele tak důležité?`

`3. 	Jak můžeme dosáhnout správné rovnováhy, abychom uznali náš dědičný sklon ke hříchu, který ovlivňuje naše jednání, a zároveň nedovolili satanovi, aby naši hříšnost použil k našemu zmalomyslnění, zoufalství a nakonec k tomu, že bychom se své víry úplně vzdali?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

#### Další čtení: Vybrané citace od Ellen Whiteové

Cesta ke Kristu „Vyznání" pp. 27-30