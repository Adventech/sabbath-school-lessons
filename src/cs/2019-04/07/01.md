---
title:  'Náš odpouštějící Bůh'
date:  09/11/2019
---

### Texty na tento týden
Neh 9,1–3; Da 9,4–19; Neh 9,4–8; Ko 1,16.17; Neh 9,9–38; Ř 5,6–8

> <p>Základní verš</p>
> „Kdo kryje svá přestoupení, nebude mít zdar, ale kdo je vyznává a opouští, dojde slitování.“ (Př 28,13)

Když skončila slavnost stánků (hebr. sukot), vůdci národa znovu všechny shromáždili. Po oslavě se vrátili k tomu, co potřebovali všichni společně dokončit – vyznat své hříchy a činit z nich pokání před Bohem.

Předtím jim sice vůdci řekli, aby neplakali a netruchlili nad svými chybami, to však neznamená, že zármutek a vyznání nejsou důležité. Nyní, po skončení slavnosti, byl čas prožít skutečné pokání.

Pořadí zde uvedených událostí nemusí nutně znamenat, že se musí uskutečnit vždy právě takto. A neznamená to ani, že by se měly odehrát opačně. I když se nám může jevit jako přirozené dát na první místo pokání, po kterém by následovala chvála Bohu, možná by na prvním místě v našem životě mělo přece jen stát vzdávání úcty Bohu a radost z poznání jeho charakteru. Vždyť nakonec, apoštol Pavel v listu Římanům píše, že právě „Boží dobrota tě vede k pokání“ (Ř 2,4; ČSP). A Boží dobrota by nás proto měla vést nejen k vzdávání chvály, ale měla by nám připomínat, že potřebujeme Boží odpuštění, očištění a znovuzrození.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

„Kdo kryje svá přestoupení, nebude mít zdar, ale kdo je vyznává a opouští, dojde slitování.“ Přísloví 28,13. Kdyby lidé, kteří omlouvají a zakrývají své chyby, mohli vidět, jaké potěšení působí svým jednáním satanovi, kdyby viděli, jak se pošklebuje Kristu a jeho andělům, snažili by se co nejrychleji vyznat své hříchy, co nejrychleji by s nimi skoncovali. Satan využívá povahové nedostatky a pokouší se ovládnout myšlení člověka. Ví, že se mu to podaří, jestliže se s těmito nedostatky nebojuje. Proto se trvale snaží přelstít Kristovy následovníky svými výmysly, kterým nedokáží odolat. Ježíš se za ně přimlouvá svýma probitýma rukama a svým raněným tělem a všechny, kdo ho chtějí následovat, ujišťuje: „Stačí, když máš mou milost.“ 2. Korintským 12,9. „Vezměte na sebe mé jho a učte se ode mne, neboť jsem tichý a pokorného srdce: a naleznete odpočinutí svým duším. Vždyť mé jho netlačí a břemeno netíží.“ Matouš 11,29.30. Nikdo nemá právo považovat své nedostatky za nenapravitelné. Bůh nabízí víru a milost, abychom je překonali. {VDV 319.2}

Bůh stále miluje člověka, který se od něj dobrovolně oddělil, a používá všechny prostředky, aby jej přivedl zpět domů. Ztracený syn na dně své bídy „šel do sebe“. Satan nad ním ztratil svou moc. Marnotratný syn pochopil, že si utrpení přivodil vlastní bláhovostí. Řekl si: „Jak mnoho nádeníků u mého otce má chleba nazbyt, a já tu hynu hladem! Vstanu, půjdu k svému otci.“ Lukáš 15,17.18. Ve své bídě našel naději v přesvědčení, že ho otec stále miluje. Otcova láska ho přitahovala domů. Podobně ujištění o Boží lásce vede hříšníka, aby se vrátil zpět k Bohu. „Dobrotivost Boží tě chce přivést k pokání.“ Římanům 2,4. Boží milosrdenství a soucit obepíná jako zlatý řetěz všechny zbloudilé. Bůh prohlašuje: „Miloval jsem tě odvěkou láskou, proto jsem ti tak trpělivě prokazoval milosrdenství.“ Jeremjáš 31,3. {PM 101.4}