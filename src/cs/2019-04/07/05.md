---
title:  'Odmítnutí Zákona a proroků'
date:  13/11/2019
---

> <p></p>
> 24A synové do té země vešli a obsadili ji. Pokořil jsi před nimi obyvatele země, Kenaance, a vydals jim je do rukou, i jejich krále a národy země, aby s nimi naložili podle své vůle. 25Dobyli opevněná města a žírnou zemi a obsadili domy plné všelijakých dobrých věcí, vytesané nádrže, vinice, olivoví a množství ovocného stromoví. Jedli a nasytili se, ztučněli a žili v rozkoši z tvé veliké dobroty. 26Ale začali být vzpurní a bouřili se proti tobě. Tvůj zákon zavrhli a vraždili tvé proroky, kteří je varovali, aby je obrátili zpět k tobě. Dopustili se strašného rouhání. (Neh 9,24–26)

**Osobní studium**

Přečti si text Neh 9,23–31. Přemýšlej, jak se chovali Izraelci v reakci na velkou Boží dobrotu (Neh 9,25).

Tato část modlitby (která opravdu vyznívá jako kázání) se zaměřuje na život v Kanaánu během doby, kdy Izraelci obsazovali zemi darovanou jim Bohem. Zdá se, že brali příliš samozřejmě vše, co od Boha dostali – půdu, města, vinice a pole. V textu zaznívá: „Jedli a nasytili se, ztučněli a žili v rozkoši…“ (Neh 9,25) Výraz „ztučněli“ se v Písmu nachází jen několikrát (např. Dt 32,15 a Jr 5,28), ale vždy má negativní význam.

Užívali si plnými doušky života díky velké Boží dobrotě, jejich radostí však nebyl samotný Bůh, ale to, co od něj dostali. Je zřejmé, že „mít vše“ nevede automaticky k blízkému vztahu k Bohu. Možná si někdy pomyslíme: „Kdybych tak měl to nebo ono, byl bych šťastný!“ Ale nefunguje to tak. Izraelci dostávali od Boha obrovské dary, ale radost z nich je naopak od Boha vzdálila. Velmi často se i nám stává, že se zaměříme na dary a zapomeneme na Dárce. Takový postoj může mít zničující následky.

Samozřejmě to neznamená, že se nesmíme nebo nemáme těšit z darů, které nám Bůh dává. Hospodin touží, abychom se z jeho darů radovali. Tato radost však není zárukou, že si k Bohu najdeme blízký vztah. Právě naopak, pokud si nedáme pozor, Boží dary se pro nás mohou stát důvodem k pádu. V této části Písma se dozvídáme, že vůdcové národa vyznávají svou nevěrnost Bohu. Pozorují dějiny svého národa a velmi jasně pojmenovávají přestoupení, kterých se jako národ dopustili. Některé aspekty této situace se ukazují jako opravdu důležité: (1) Izraelci zavrhli Boží zákon a (2) pronásledovali proroky. Nyní však rozpoznali, že Boží zákon a Boží proroci pomáhali růst celému společenství, ale i jednotlivcům. Zdůrazňují to i v modlitbě: „Dával jsi jim výstrahu, abys je přivedl zpět ke svému zákonu. Oni se však zpupně vyvyšovali, neposlouchali tvé příkazy a prohřešovali se proti tvým řádům, které dávají život tomu, kdo se jimi řídí.“ (Neh 9,29; citát z Lv 18,5) Zároveň vyznali, že prostřednictvím proroků mluvil Boží Duch. Bůh nám dal svá přikázání, abychom mohli žít. Poslal své proroky, aby formovali naše chápání Boží pravdy. Každý z nás si musí čestně zodpovědět otázku, jaký postoj zaujímáme k Božím darům.

**Aplikace**

`Kdybys měl napsat modlitbu pokání, co všechno bys do ní zahrnul? Co všechno bys měl potřebu vyznat?`

#### Další čtení: Vybrané citace od Ellen Whiteové

Náš Bůh je laskavý, soucitný Otec. Na svou službu pro něho bychom se proto neměli dívat jako na nějaký tíživý, vyčerpávající úkol. Uctívat Pána a účastnit se jeho díla by mělo být radostí. Bůh nechce, aby jeho děti, pro které připravil tak skvělou spásu, jednaly tak, jako by byl krutým, bezohledným dozorcem. Je jejich nejlepším přítelem; a když ho uctívají, je s nimi, aby jim byl požehnáním a útěchou a aby naplnil jejich srdce radostí a láskou. Pán chce, aby jeho děti nacházely ve službě Boží útěchu a aby viděly ve službě pro Boha radost a nikoli břemeno. Chce, aby ti, kdo ho přicházejí vzývat, odcházeli naplněni myšlenkami na jeho péči a na jeho lásku, aby pak s chutí vykonávali svou každodenní práci a získali schopnost jednat ve všem čestně a věrně. {CK 70.3}

Nepoctivý správce měl svěřený majetek použít k dobročinným účelům. Hospodařil však ve svůj prospěch. Podobně se zachoval izraelský národ. Bůh vyvolil Abrahamovy potomky a svou mocí je vysvobodil z egyptského otroctví. Pak jim svěřil bohatství své pravdy, aby se stali požehnáním pro svět. Svěřil jim živé slovo, aby mohli druhým předávat pravdu. Boží správci však použili tyto dary, aby se sami obohatili a povýšili. {PM 188.9}

".Tak tomu bylo v době Ježíše Krista a tak je tomu i dnes. Všimněte si, jak žijí mnozí, kteří tvrdí, že jsou křesťané. Pán je obdařil schopnostmi, silou a vlivem. Svěřil jim prostředky, aby s ním mohli spolupracovat v díle záchrany člověka. Všechny Boží dary mají použít k prospěchu lidstva, k pomoci trpícím a potřebným. Všichni máme sytit hladové, oblékat nahé, pečovat o vdovy a sirotky, pomáhat lidem trpícím a utiskovaným. {PM 189.3}

Bůh si nikdy nepřál, aby na světě panovala bída. Nechtěl, aby  jeden člověk měl nadbytek přepychových věcí, zatímco děti druhého žadoní o chléb.  {PM 189.4}"

Správně použité bohatství může vykonat mnoho dobrého. Může sloužit k záchraně lidí pro Krista. Kdo se řídí Kristovou radou, setká se v nebesích se zachráněnými, pro které pracoval a obětoval se zde na zemi. {PM 190.8}