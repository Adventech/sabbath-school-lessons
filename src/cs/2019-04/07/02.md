---
title:  'Půst a vyznání vin'
date:  10/11/2019
---

> <p></p>
> 1Dvacátého čtvrtého dne toho měsíce se Izraelci shromáždili k postu v žíněných rouchách a s prstí­ na hlavě. 2Izraelovi potomci se oddělili ode všech cizinců. Stáli a vyznávali své hříchy i nepravosti svých otců. 3Povstávali ze svých míst, když četli čtyřikrát za den z knihy Zákona Hospodina, svého Boha, a čtyřikrát se vyznávali a klaněli Hospodinu, svému Bohu. (Neh 9,1–3)

**Osobní studium**

`Co tě na úvodních verších nejvíce oslovuje? Proč se podle tebe Izraelci oddělili od cizinců?`

Ačkoli Nehemjáš velmi horlivě vedl lidi k tomu, aby s Bohem prožívali radost, nyní vedl shromážděné k půstu. Pokořovali se před Bohem, oblékli se do žíněných šatů (šatů z pytloviny; B21) a sypali si na hlavu prach (prsť; ČEP, hlínu; B21). Jelikož cizinci neměli svůj podíl na hříších, kterých se dopustil židovský národ, Izraelci se od nich oddělili. Byli si totiž vědomi, že musí přiznat a prosit o odpuštění svých vlastních hříchů, které je přivedly do vyhnanství.

Společné modlitby a vyznání Izraelců jsou vyjádřením hlubokého pochopení povahy hříchu. Židé se mohli zlobit na své předky za jejich hříchy a viny, které přivedly celý národ do vyhnanství. Nebo si mohli stěžovat na špatná rozhodnutí bývalých králů a nedostatek zbožnosti předchozích generací. Ale místo toho, aby se užírali hněvem a pocity křivdy, obrátili se pokorně k Bohu a vyznávali se ze svých hříchů i z hříchů svých otců.

Text Neh 9,3 říká, že lidé „čtyřikrát za den“ (ČEP) nebo jinak přeloženo „čtvrtinu dne“ (ČSP) četli z knihy zákona a stejnou dobu pak vyznávali své hříchy a klaněli se Hospodinu. V daném kontextu se v tomto verši již potřetí mluví o čtení Tóry. Pro pokání založené na poznání pravdy, která přichází od Boha, má čtení Tóry klíčové místo. Čteme-li Bibli, čteme Boží slovo a Duch svatý k nám může promlouvat a může nás učit. Pravda jeho slova formuje naše myšlení a chápání, povzbuzuje nás a pozvedá.

Izraelci truchlili i proto, že po čase stráveném v přítomnosti svatého Boha si mnohem intenzivněji uvědomovali jeho krásu a dobrotu. I my můžeme žasnout nad tím, že Stvořitel vesmíru se nám rozhodl být blízko, navzdory naší nehodnosti. Společenství s Bohem nám pomáhá chápat, že bez jeho působení v našich životech se ničím nelišíme od našich chybujících duchovních předchůdců ve víře. Jen díky Bohu, který v nás a na nás pracuje, se můžeme měnit k jeho obrazu a stávat se takovými, jakými nás chce mít.

**Aplikace**

`Přečti si text Da 9,4–19. V čem tato modlitba mluví i o tvém životě? Co užitečného může přinést tobě i celé církvi?`

#### Další čtení: Vybrané citace od Ellen Whiteové

"Žijeme v nejslavnějším období dějin tohoto světa. Brzy bude rozhodnuto o údělu miliónů dnes žijících lidí. Naše záchrana i spasení ostatních závisí na tom, jak se dnes rozhodujeme. Potřebujeme se nechat vést Duchem pravdy. {VDV 388.5}

Každý Kristův následovník by se měl opravdově ptát: „Pane, co chceš, abych činil?“ Je třeba se před Pánem pokořovat s postem a modlitbou, je třeba přemýšlet o Božím slovu, a zvláště o soudu. Nyní se musíme snažit opravdově prožívat Boží pravdy. Neztrácejme ani okamžik. Kolem nás se odehrávají významné události a my žijeme na území ovládaném satanem. Nenechme se ukolébat, vždyť nepřítel číhá nedaleko a je stále ve střehu. Sotva ochabneme nebo začneme dřímat, vyrazí a uchvátí nás jako svou kořist. {VDV 389.1}"