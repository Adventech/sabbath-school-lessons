---
title:  'Závěrečný chvalozpěv a uzavření dohody'
date:  14/11/2019
---

> <p></p>
> 32Nyní tedy, náš Bože, Bože veliký, mocný a budící bázeň, který zachováváš smlouvu a milosrdenství, nepokládej za málo všechny ty útrapy, které dolehly na nás, na naše krále, předáky, kněze a proroky, na naše otce a na všechen tvůj lid od doby asyrských králů až dodnes. 33Ty jsi spravedlivý ve všem, co na nás přišlo, neboť jsi jednal věrně, kdežto my jsme si počínali svévolně. … 36Proto jsme dnes otroky. V té zemi, kterou jsi dal našim otcům, aby jedli její plody a dobroty, jsme otroky. 37Její bohatá úroda připadá králům, které jsi nad námi ustanovil pro naše hříchy; vládnou nad našimi těly i nad naším dobytkem, jak se jim zlíbí. Jsme ve velikém soužení. (Neh 9,32.33.36.37)

**Osobní studium**

`Přečti si text Neh 9,32–37. Na co se zaměřuje závěr této modlitby pokání?`

Jak jsme si již připomněli, tato modlitba je oslavou Boha za to, jaký je – veliký, mocný, úžasný, milostivý, milosrdný a dodržující smlouvu. Zdá se, že Izraelci byli ve svém závěrečném vyjádření Boží dobroty vůči nim opravdu upřímní.

Zároveň přišli s návrhem uzavřít dohodu ve formě smlouvy, která je popsána v 10. kapitole. O co jim šlo? Obrátili se na Boha s prosbou: „nepokládej za málo všechny ty útrapy…“ (Neh 9,32).

Společenství vyvoleného lidu bylo podřízeno cizím králům, kterým museli platit různé odvody. Na malé společenství Izraele doléhal útlak ze všech stran a z celé situace už byli frustrovaní. Museli snášet jednu krutovládu za druhou a neustále doufali ve zlepšení situace.

Je zajímavé, že sami sebe nazvali „otroky“ (Neh 9,36). Nejprve tedy uznali nevěrnost svého národa a nakonec sami sebe označili za otroky. Ti musejí poslouchat ty, kteří nad nimi vládnou. Právě použití tohoto výrazu naznačuje, že si uvědomili potřebu poslouchat Hospodina takovým způsobem, jakým to jejich předchůdci nedělali. Je to vyjádření jejich touhy být věrnými Hospodinu a jeho přikázáním; jako Boží služebníci žádají, aby zasáhl v jejich prospěch.

Svou situaci charakterizují slovy: „Jsme ve velikém soužení“ (Neh 9,37). Tento stav je podobný stavu, ve kterém se židé nacházeli v Egyptě (Neh 9,9). V modlitbě oslavují Boha za to, že viděl jejich trápení v Egyptě a nepřehlédl ho. Společenství nyní žádá Boha, aby jednal v jejich prospěch, tak jak to dělal v minulosti. Prosí ho o to i přesto, že – jak vyznávají – si takovou milost nezaslouží. Vždyť králové, knížata, kněží, proroci ani otcové nebyli věrní. Ve své situaci se nespoléhají ani sami na sebe ani na skutky svých otců. Přesto doufají, že Hospodin zasáhne v jejich prospěch.

**Aplikace**

`Přečti si text Ř 5,6–8. Jak tyto verše odrážejí to, o co žádali Izraelci Boha? Co popisuje apoštol Pavel? V čem ti mohou být jeho slova povzbuzením?`

#### Další čtení: Vybrané citace od Ellen Whiteové

Když píseň chvály dozněla, vyprávěli vůdcové shromáždění o dějinách Izraele a ukázali, jak veliká k nim byla dobrotivost Boží a jak veliký jejich nevděk. Pak všichni shromáždění učinili smlouvu, že budou zachovávat všechna přikázání Boží. Byli za své hříchy potřestáni; nyní uznali, že Bůh s nimi jednal spravedlivě a zavázali se, že budou poslušni jeho zákona. A aby to byla „smlouva nepohnutelná“ a aby byla zachována v nezměněné podobě jako památník závazku, který na sebe vzali, byla písemně zaznamenána a podepsali ji kněží, Levité a knížata. Měla být připomínkou povinností a hradbou před pokušením. Lid učinil slavnostní přísahu, že bude „choditi v zákoně Božím, kterýž vydán jest skrze Mojžíše služebníka Božího, a ostříhati i plniti všecka přikázání Hospodina Pána našeho, i soudy jeho, i ustanovení jeho“ {PK 436.3}

Kristus nás nemiluje proto, že jsme ho my milovali jako první. Vždyť on zemřel za nás, „když jsme byli ještě hříšníky“. Nejedná s námi tak, jak si zasloužíme. Neodsuzuje nás, ačkoli naše hříchy zasluhují odsouzení. Rok po roce snáší naši slabost, nevědomost, nevděčnost a vzpurnost. Navzdory našemu bloudění, zatvrzelosti našeho srdce a zanedbávání jeho svatého slova je jeho ruka stále vztažena. {ZNP 78.1}...

Pán Bůh prostřednictvím Ježíše Krista vztahuje celý den svou ruku a zve hříšné a padlé. Chce přijmout všechny. Zve každého. Jeho slávou je odpustit i největšímu hříšníkovi. Vezme kořist mocnému, osvobodí zajatého, vytrhne hořící dřevo z plamene. Spustí zlatý řetěz své milosti do největších hloubek lidské zkaženosti a vyzvedne poníženého člověka poskvrněného hříchem. {ZNP 78.3}