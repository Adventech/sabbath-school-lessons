---
title:  Závěrečné volání k pokání
date:   19/05/2018
---

### Texty na tento týden 
Zj 14,6.7; Mt 24,14; Ga 3,22; L 23,32–43; Gn 22,12; Zj 14,8–12 

> <p>Základní verš</p> 
> „Tu jsem viděl jiného anděla, jak letí středem nebeské klenby, aby zvěstoval věčné evangelium obyvatelům země, každé rase, kmeni, jazyku i národu.“ (Zj 14,6) 

Jako adventisté sedmého dne věříme v biblický koncept „přítomné pravdy“ (2Pt 1,12; PBK). Jde v podstatě o myšlenku, že Bůh seznamuje lidstvo s pravdou a poznáním postupně. V průběhu dějin odhaluje lidem stále více poznání – a to ve chvíli, kdy to potřebují a kdy to je pro ně aktuální. První zaslíbení evangelia v Gn 3,15 ukázalo padlé dvojici, že naděje přijde prostřednictvím potomstva ženy. Zaslíbení dané Abrahamovi o tom, že „se jistě stane velikým a zdatným národem a budou v něm požehnány všechny pronárody země“ (Gn 18,18), je pokračováním a rozšířením zaslíbení z ráje. Příchod Ježíše, který hlásal, že jako „Syn člověka nepřišel, aby si dal sloužit, ale aby sloužil a dal svůj život jako výkupné za mnohé“ (Mk 10,45), je samozřejmě ještě ucelenějším a podrobnějším zjevením evangelia. 

Dnes věříme, že poselství tří andělů ze Zj 14,6–12 je „přítomnou pravdou“ pro ty, kdo žijí v posledních dnech před Kristovým návratem, kdy se naplní všechny naše naděje. Tento týden se zaměříme na poselství prvního anděla, protože právě v jeho slovech jsou obsaženy pravdy, jež jsou důležité pro ty, kteří chtějí zůstat uprostřed závěrečných těžkostí a problémů věrní. 

**Budování společenství** 

- Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě? 
- Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.

