---
title:  Podněty k zamyšlení
date:   25/05/2018
---

Při studiu Bible není těžké objevit propojení mezi veršem Zj 14,7, jenž hovoří o uctívání toho, „který učinil nebe, zemi, moře i prameny vod“, a čtvrtým přikázáním v Ex 20,11, podle kterého je sobota připomínkou toho, že „v šesti dnech učinil Hospodin nebe i zemi, moře a všechno, co je v nich“. Přestože jsou tyto dva texty velmi podobné, je mezi nimi jeden postřehnutelný rozdíl. Zjevení označuje Hospodina jako toho, který stvořil „prameny vod“. Tato zmínka se v knize Exodus nenachází. 

Profesor systematické teologie John Baldwin to komentuje následovně: „Předpokládejme, že za použitím slovního spojení prameny vod se nachází Boží záměr. Proč potom Ježíšův posel poruší v Gn 20,11 seznam vyjmenovávaných věcí? Proč anděl mluví zrovna o pramenech vod, a ne o nějaké jiné kategorii stvoření, například o stromech, ptácích, rybách nebo horách? 

Zmínka o pramenech vod v kontextu Božího oznámení příchodu jedinečného období Božího soudu může čtenářovu pozornost nasměrovat na Boží soud v minulosti. … Bůh možná chtěl, aby slova prameny vod byla jakousi připomínkou potopy, což by zdůraznilo pravdu o tom, že On je Bohem soudu a zároveň Bohem věčné věrnosti a milosrdenství (oba tyto aspekty jsou zřetelné i v příběhu o potopě). Pokud je to tak, pak osobní a duchovní vliv zmínky o potopě vyvolaný slovním spojením prameny vod může být pro čtenáře povzbuzením, aby bral vážně příchod soudu, který oznamuje první posel ve Zjevení 14.“ (Baldwin, John, ed., Creation, Catastrophe, and Calvary: Why a Global Flood is Vital to the Doctrine of Atonement. Hagerstown: Review and Herald 2000, str. 27) 

**Otázky k rozhovoru** 

`1. Ve verši Iz 53,6 se říká: „Všichni jsme bloudili jako ovce…“ V hebrejštině je výraz „(my) všichni“ vyjád-řen slovem kullanu. Ve stejném verši Izajáš říká, že Hospodin postihl Ježíše pro „nepravost nás všech“. I zde je výraz „nás všech“ v hebrejštině vyjádřen slovem kullanu. Můžeme říci, že ať je problém hříchu jakkoli velký, řešení, se kterým přišel Bůh, je více než dostatečné. Co se z toho můžeme naučit?` 

`2. Uvažujte společně o příběhu zločince na kříži. Co se z tohoto příběhu můžeme naučit? Jak by asi žil tento muž dál, kdyby mu v dané chvíli odpustila i světská moc a sňali by ho z kříže? Jak rozumíte Boží moci měnit životy lidí?` 

**Praktický závěr** 

- Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života? 

**Podněty k modlitbám** 

- Modlete se jeden za druhého, za své radosti i starosti. 
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi? 
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.