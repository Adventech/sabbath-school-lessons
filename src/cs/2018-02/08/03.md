---
title:  Zločinec na kříži a věčné evangelium
date:   21/05/2018
---

> <p></p>
> Tu jsem viděl jiného anděla, jak letí středem nebeské klenby, aby zvěstoval věčné evangelium obyvatelům země, každé rase, kmeni, jazyku i národu. (Zj 14,6) 

**Osobní studium** 

V tomto verši se hovoří o poselství, které má být kázáno celému světu. Nazývá se „věčné evangelium“. Je to poselství naděje pro lidi ve světě, který sám o sobě příliš mnoho naděje nepřináší. 

`Přečti si text L 23,32–43. Jak tento příběh objasňuje úžasnou naději, kterou přináší „věčné evangelium“ všem hříšníkům?` 

Zločinec, který se na kříži kál, je velmi zajímavou postavou. „Již předtím Ježíše vídal, naslouchal jeho slovům a jeho učení jej přesvědčilo. Kněží a přední muži jej však od přijetí Krista odradili. Snažil se své přesvědčení přehlušit, a proto se vrhal stále hlouběji a hlouběji do víru hříchu, až byl uvězněn jako zločinec a nakonec odsouzen k trestu smrti ukřižováním.“ (DA 749; TV 481) 

Co se s ním nakonec stalo? Když visel na kříži, přece jen si uvědomil, kým Ježíš je. Proto řekl: „Ježíši, pamatuj na mne, až přijdeš do svého království“ (L 23,42). 

Jak Ježíš zareagoval? Řekl mu snad: Příteli, pomohl bych ti, ale ty ses vědomě, z vlastního rozhodnutí nořil stále hlouběji do bahna hříchu…? Citoval snad Ježíš tomuto zločinci myšlenku ze svého kázání na hoře: „Neboť vám pravím: Nebude-li vaše spravedlnost o mnoho přesahovat spravedlnost zákoníků a farizeů, jistě nevejdete do království nebeského“ (Mt 5,20)? Připomněl Ježíš nějak – alespoň náznakem – hříchy, chyby a viny, kterých se zločinec dopustil? 

Ne. A přestože šlo o člověka s pokřiveným charakterem, který v otázce vlastní spravedlnosti (podobně jako my ostatní) neměl co nabídnout a který dokonce ještě před malou chvílí Ježíše také s ostatními tupil (Mt 27,44), Kristus se na něj dokázal podívat jako na nového člověka. Ježíš mu v podstatě řekl: Právě teď ti říkám, právě teď tě ujišťuji, že všechny tvé hříchy, zločiny a selhání jsou ti odpuštěny, a proto „budeš se mnou v ráji“ (L 23,43). 

`Právě toto je „věčné evangelium“, základ poselství prvního anděla ze Zj 14. kapitoly. Bez této pravdy by nic z toho, co věříme a hlásáme – o zákonu, o sobotě, o stavu mrtvých po smrti – nemělo žádný smysl. Jaký význam by to vše mělo, kdyby v centru nebylo „věčné evangelium“?` 

**Aplikace** 

`Jak bys svému příteli vysvětlil, co to vlastně je „věčné evangelium“? Proč je důležité pochopit jeho pravý smysl? Co může člověku pomoci přijmout věčnou dobrou zprávu? Proč je tak důležité, abychom evangelium zvěstovali jako dobrou zprávu o přijímajícím a odpouštějícím Bohu, a ne jako hrozbu?`