---
title:  Konečné Boží vítězství v knize Daniel
date:   25/06/2018
---

> <p></p> 
> 44Ve dnech těch králů dá Bůh nebes povstat království, které nebude zničeno navěky, a to království nebude předáno jinému lidu. Rozdrtí a učiní konec všem těm královstvím, avšak samo zůstane navěky, 45neboť jsi viděl, že se utrhl ze skály kámen bez zásahu rukou a rozdrtil železo, měď, hlínu, stříbro i zlato. Veliký Bůh dal králi poznat, co se v budoucnu stane. Sen je pravdivý a výklad spolehlivý. (Da 2,44.45) 

**Osobní studium** 

Na začátku prvního století většina Izraelců očekávala, že přijde Mesiáš, svrhne vládu Římanů a Židé se opět stanou mocným národem. Toto však nemělo být obsahem prvního ani druhého Ježíšova příchodu. Bůh měl totiž v plánu udělat pro své věrné něco mnohem většího než jen nově uspořádat starý, hříšný a mravně padlý svět. 

Druhá kapitola starozákonní knihy Daniel ukazuje jasně, že nový svět nevznikne na základech starého světa, ale že půjde o radikálně odlišné, nové stvoření. Bůh ve snu králi Nebúkadnesarovi naznačil pomocí symbolu velké sochy postupný vzestup i pád historických velmocí (Babylona,  Médo-Persie, Řecka a posléze Říma, který se nakonec rozpadne na státy a národy tvořící současnou Evropu). Celá socha, kterou Nebúkadnesar viděl ve svém snu, se nakonec „bez zásahu lidských rukou“ hroutí, což ukazuje na propastný rozdíl mezi tímto světem a světem, který přijde díky Božímu zásahu (po návratu Ježíše Krista). 

`Přečti si text Da 2,34.35.44 a 45. Co tyto verše říkají o osudu našeho světa a o povaze nového světa?` 

Tyto verše mluví poměrně jasně o podstatě budoucích událostí a Božím zásahu do nich. Později na tyto texty naváže i Ježíš, který svým učedníkům bude vysvětlovat, že tato očekávaná porážka zla sou-visí s jeho životem a smrtí na této zemi a poté s jeho návratem. V L 20,17.18 Ježíš sama sebe identifikuje jako mocný kámen, který dokáže přinést zásadní změnu a zničení starého a hříšného. Ve verši Da 2,35 se dozvídáme, že když kámen zasáhl chodidla sochy, v jednom okamžiku se železo, hlína, bronz, stříbro i zlato rozpadly „a byly jako plevy na mlatě v letní době. Odnesl je vítr a nezbylo po nich ani stopy“. Po Ježíšově návratu tedy nic z tohoto starého světa nezbude. 

Kámen, který zničil všechny pozůstatky starého světa, se mezitím „stal obrovskou skálou a zaplnil celou zemi“. A království, které vznikne jako důsledek Ježíšova druhého příchodu, „nebude zničeno“ a „zůstane navěky“ (Da 2,44). 

Každého člověka, který kdy žil na této planetě, čeká jen jeden ze dvou možných konců. Buď bude žít po celou věčnost s Ježíšem, nebo se ztratí, zanikne v nicotě spolu s „plevami“ starého světa. Jedno nebo druhé – neexistuje žádná jiná možnost. 

**Aplikace** 

`Jak vnímáš skutečnost, že starý svět beze stopy zmizí? Jak na tebe působí skutečnost, že Boží království nebude nikdy zničeno a že ve světových (ale i těch našich českých) dějinách bude mít konečné slovo Bůh, ne lidé.`