---
title:  Příchod našeho Pána Ježíše Krista
date:   23/06/2018
---

### Texty na tento týden 
Iz 13,6.9; Mt 24,30.31; Da 2,34.35; 2Tm 4,6–8; 2Te 1,6–10 

> <p>Základní verš</p> 
> „Neboť jako blesk ozáří oblohu od východu až na západ, takový bude příchod Syna člověka.“ (Mt 24,27) 

Básník T. S. Eliot začíná druhou báseň své sbírky Čtyři kvartety veršem: „V mém počátku je i můj konec.“ Navzdory stručnosti obsahují tato slova důležitou pravdu. V počátku se nachází konec. Jsme Církev adventistů sedmého dne. Tento název v sobě zahrnuje dvě základní biblické doktríny. „Sedmý den“ jako sobotu Desatera, každotýdenní připomínku šestidenního stvoření země a života na ní. A „adventisté“ jako poukázání na druhý příchod Ježíše Krista. V něm nacházejí své naplnění všechny naděje a zaslíbení Písma, včetně zaslíbení věčného života. 

A přestože časově jsou od sebe stvoření (náš počátek) a Ježíšův druhý příchod (náš konec, minimálně konec této hříšné existence) vzdáleny, jsou navzájem neoddělitelně propojeny. Bůh, který nás stvořil (J 1,1–3), je stejným Bohem, který se vrátí, aby nás najednou, v okamžiku, „až se naposled ozve polnice“ (1K 15,52), vzkřísil a vykoupil. V našem počátku nacházíme i náš konec. 

Tento týden budeme hovořit o poslední ze závěrečných událostí, které se týkají tohoto světa – o druhém příchodu našeho Pána Ježíše Krista. 

**Budování společenství** 

- Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě? 
- Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.