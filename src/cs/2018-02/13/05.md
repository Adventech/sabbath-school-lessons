---
title:  Ježíšův návrat – viditelná historická událost
date:   27/06/2018
---

> <p></p>
> 30Tehdy se ukáže znamení Syna člověka na nebi; a tu budou lomit rukama všechny čeledi země a uzří Syna člověka přicházet na oblacích nebeských s velkou mocí a slávou. 31On vyšle své anděly s mohutným zvukem polnice a ti shromáždí jeho vyvolené od čtyř úhlů světa, od jedněch konců nebe ke druhým.  (Mt 24,30.31) 

**Osobní studium** 

Ačkoli podle Bible je druhý příchod Ježíše Krista nejdůležitější a rozhodující událostí dějin, ne všichni křesťané vnímají Ježíšův příchod jako doslovný a osobní. Někteří například tvrdí, že Ježíšův druhý příchod se neuskuteční Kristovým osobním návratem na zemi, ale zjevením Ducha, jehož působení se projeví v Boží církvi. Jinými slovy, Kristův druhý příchod se uskuteční tím, že se v Božím lidu projeví morální principy křesťanství. 

Takové učení však neodpovídá tomu, co říká Bible. Vždyť kdyby bylo pravdivé, jaké by byly naše dlouhodobé vyhlídky do budoucna? 

`Přečti si následující novozákonní texty o druhém příchodu. Co vyjadřují o podstatě Kristova příchodu? Mt 24,30.31 1Te 4,16 Mt 26,64 Zj 1,7 2Te 1,6–10` 

„Bude to vypadat, jako by se obloha otvírala a zavírala a jako kdyby jí probleskovala sláva od Božího trůnu. Hory se budou třást jako třtina ve větru a rozervané skály budou padat na všechny strany. Bude znít zběsilé burácení, jako kdyby přicházela bouře. Moře se bude vzdouvat, ječivé svištění uragánu bude připomínat hlas ničivých démonů. Celá země se bude kymácet a vzdouvat jako mořské vlny, na mnoha místech zemského povrchu se objeví pukliny. Bude to vypadat, jako by se země hroutila v základech. Do zemských hlubin se budou propadat celá horstva, obydlené ostrovy zmizí. Přístavy, které se bezbožností podobaly Sodomě, pohltí rozběsněné moře. ‚Bůh se rozpomenul na veliký Babylón a dal mu pít z poháru vína svého trestajícího hněvu.‘“ (GC 637; VDV 411) 

Ježíšův příchod bude tak obrovskou událostí, že doslova přestane existovat svět, jak ho dnes známe. Ne proto, že by ho Bůh chtěl jen zničit, ale proto, aby mohl vytvořit něco nového a lepšího. Až se to stane, každý o tom bude nezpochybnitelně vědět. Při Ježíšově druhém příchodu se naplno ukáže podstata toho, co pro nás Kristus vykonal při svém prvním příchodu. 

**Aplikace** 

`Jak ovlivňuje skutečnost, že se Kristus opět vrátí, způsob tvého života? Jak nám Kristův návrat může připomínat, na čem v životě opravdu záleží?`