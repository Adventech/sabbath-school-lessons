---
title:  Podněty k zamyšlení
date:   29/06/2018
---

Ježíšův druhý příchod není doslovem, dodatkem ani epilogem smutného příběhu lidského hříchu a utrpení v tomto padlém světě. Naopak, druhý příchod je nádherným vyvrcholením, obrovskou nadějí křesťanské víry. Co by se stalo, kdyby nenastal? Příběh lidstva by nezměněně pokračoval, jedno neštěstí by následovalo po druhém, jedna tragédie by střídala druhou, až by se vše skončilo smrtí a zánikem. Bez toho, co nám nabízí Ježíšův druhý příchod, je život – slovy Williama Shakespeara – „jenom putující stín, jen herec ubohý, jenž chvíli svou si vykračuje, řádí na prknech a potom o něm neslyší se víc. To povídka, již vypravuje blb, jen hluk a vřava, neznačící nic.“ (Macbeth, 5. dějství, 5. scéna, překlad Josef Václav Sládek) 

My však máme naději, kterou znovu a znovu potvrzuje Boží slovo. Máme naději, protože Ježíš za nás zaplatil výkupné svým životem (Mk 10,45). A Ježíš se znovu vrátí, aby si vzal to, za co zaplatil. Hvězdy na obloze nemluví o druhém příchodu a ani ptáci o tom necvrlikají na stromech, ačkoli hvězdy i ptáci svědčí o Boží velikosti a péči. Neříkají však nic o tom, že jednoho dne se Ježíš vrátí „naráz, v okamžiku, až se naposled ozve polnice. Až zazní, mrtví budou vzkříšeni k nepomíjitelnosti a my živí proměněni“ (1K 15,52). Hvězdy a ptáci nás neučí o tom, že jednoho dne se podíváme a uvidíme „Syna člověka sedět po pravici Všemohoucího a přicházet s oblaky nebeskými“ (Mk 14,62). O těchto skutečnostech víme jen díky Božímu slovu, jehož zaslíbením věříme, protože důvěřujeme našemu Bohu. 

**Otázky k rozhovoru** 

`Co by se stalo, kdyby byl Ježíšův druhý příchod opravdu jen projevem křesťanských principů v životě Kristových následovníků? Ačkoli by to bylo určitě nádherné, proč bychom v konečném důsledku zů-stali bez naděje?` 

`V čem spočívá pošetilost všeobecně přijímané teorie, že svět povstal z ničeho? Proč lidé takovou představu podporují a proč jí věří? Proč je víra ve věčného Boha, který stvořil celý vesmír, mnohem logičtějším a racionálnějším vysvětlením existence vesmíru?` 

**Praktický závěr** 

- Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života? 

**Podněty k modlitbám** 

- Modlete se jeden za druhého, za své radosti i starosti. 
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi? 
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.