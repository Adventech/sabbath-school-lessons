---
title:  Naděje a dlouhodobá perspektiva
date:   26/06/2018
---

> <p></p>
> 11Ukázala se Boží milost, která přináší spásu všem lidem 12a vychovává nás k tomu, abychom se zřekli bezbožnosti a světských vášní, žili rozumně, spravedlivě a zbožně v tomto věku 13a očekávali blažené splnění naděje a příchod slávy velikého Boha a našeho Spasitele Ježíše Krista. (Tt 2,11–13) 

**Osobní studium** 

Co se v úvodních verších říká o milosti a o naději? Jaká je jejich podstata? Pokus se text vyjádřit vlastními slovy. 

Řada lidí je dnes přesvědčena, že vesmír i život na naší planetě mají původ v pouhých přírodních pochodech a zákonitostech – v dávné historii, kdy za určitých příznivých okolností došlo k vývoji malé částečky hmoty s nekonečně velkou hustotou. Tento počáteční vývoj však nespojují ani s nějakým konkrétním tvůrcem, ani s promyšleným záměrem a vizí. Není tedy divu, že tento pohled na původ života s sebou nenese ani žádnou výraznou naději pro budoucnost. 

V protikladu k tomu stojí biblický koncept původu všeho, který přináší i mnohem více naděje. Život podle Bible vznikl díky záměru moudrého Stvořitele, který měl pro vše stvořené svůj plán, jasnou vizi. A i když do dění vstoupil hřích a zlo, Bůh své stvoření nikdy neopustil. Díky tomuto Bohu – Stvořiteli – mohou tedy být naše dlouhodobé vyhlídky nadějné a dobré. Existuje toho tolik, na co se můžeme v budoucnu těšit a v co můžeme doufat! Naše naděje vyvěrají ze zaslíbení o druhém příchodu Ježíše Krista. 

`Přečti si text 2Tm 4,6–8. O čem Pavel mluví? V čem spočívá jeho naděje?` 

Přestože Pavel měl být brzy popraven, žil s přesvědčením a jistotou spasení a s nadějí na Kristův návrat (2Tm 4,8). „Vavřín spravedlnosti“, který na Pavla čeká, není výsledkem jeho vlastního snažení nebo jeho vlastní spravedlnosti (1Tm 1,15), ale Ježíšovy spravedlnosti. Právě v tom spočívá Pavlova naděje v souvislosti s toužebně očekávaným Ježíšovým druhým příchodem. Bez ohledu na bezprostřední okolnosti, ve kterých se apoštol nacházel a které byly ponuré a bezútěšné (věznění a čekání na popravu), Pavel věděl, že jeho dlouhodobé vyhlídky jsou velmi dobré. Díval se totiž na širší obraz událostí a nesoustředil se na svou bezprostřední neutěšenou situaci. 

**Aplikace** 

`Jaký je tvůj současný život? Jak můžeš prožívat stejnou naději jako apoštol Pavel? Jak se můžeš naučit vnímat svou situaci z celkového pohledu, který s sebou přináší i obrovskou naději?`