---
title:  Válka v nebesích a na zemi
date:   03/04/2018
---

> <p></p>
> 10A slyšel jsem mocný hlas v nebi: „Nyní přišlo spasení, moc a království našeho Boha i vláda jeho Mesiáše; neboť byl svržen žalobce našich bratří, který je před Bohem osočoval dnem i nocí. 11Oni nad ním zvítězili pro krev Beránkovu a pro slovo svého svědectví. Nemilovali svůj život tak, aby se zalekli smrti. 12Proto jásejte, nebesa a všichni, kdo v nich přebýváte! Běda však zemi i moři, neboť sestoupil k vám ďábel, plný zlosti, protože ví, jak málo času mu zbývá.“ (Zj 12,10–12) 

**Osobní studium** 

Pád našich prvních rodičů uvrhl svět do hříchu, hrůzy a smrti. Lidé se možná neshodnou na bezprostředních příčinách nebo na tom, kdo je za všechno zodpovědný, ale nikdo nemůže popřít realitu chaosu, násilí a konfliktů, jejichž oběťmi jsme my všichni. 

Hovoříme sice o vesmírném sporu, vesmírném konfliktu, ale tento kosmický zápas se odehrává i zde na zemi. Od pádu člověka v zahradě Eden až po závěrečné události vedoucí k druhému Kristovu příchodu jsou vlastně celé biblické dějiny důkazem probíhajícího velkého sporu. Žijeme uprostřed tohoto konfliktu. Boží slovo nám vysvětluje, co se odehrává na pozadí dějin a jak to všechno skončí. 

`Přečti si text Zj 12,1–17. Jaké zápasy – na nebi i na zemi – nám tyto verše popisují? Co znamenají? Jak rozumíš povaze těchto bojů a jejich výsledkům?` 

Nejsilněji na nás asi zapůsobí boj, který se odehrává v nebesích (Zj 12,7–9). Tento zápas probíhá mezi drakem (satanem, ďáblem neboli žalobcem) a Michaelem (toto jméno v hebrejštině znamená „Kdo je jako Bůh?“). Vzbouřený cherub (Lucifer), jinak nazývaný také satan (nepřítel, protivník), je stvořenou by-tostí bojující proti svému Pánu, proti Ježíši. 

Lucifer se vzbouřil proti svému Tvůrci. Velký spor není zápasem mezi božstvy (jak je tomu často v pohanských náboženstvích), bojem dvou rovnocenných partnerů. Jde o vzpouru stvořené bytosti vůči svému Stvořiteli. Tato vzpoura se projevuje i útokem na ostatní stvoření. 

Po neúspěšném boji proti Kristu v nebesích se satan pokusil zaútočit na Krista na zemi – hned po jeho narození (Zj 12,4). Ani v tomto útoku však neuspěl, stejně jako při útoku na poušti a později na kříži. Po své nezvratné porážce na Golgotě satan začal válku proti Kristovu lidu. Tento boj zuří během celých dějin křesťanství (Zj 12,6.14–16) a bude pokračovat až do konce (Zj 12,17), kdy se satan dočká definitivní porážky a zničení. 

**Aplikace** 

`Přečti si text Zj 12,10–12. Uprostřed zuřících zápasů a konfliktů k nám zaznívají slova povzbuzení a naděje. Jak je tato naděje vyjádřena v uvedených verších? Co z těchto slov je pro tebe osobně největším povzbuzením? Proč?`