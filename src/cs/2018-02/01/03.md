---
title:  Poznání nestačí
date:   02/04/2018
---

> <p></p>
> 1Nejzchytralejší ze vší polní zvěře, kterou Hospodin Bůh učinil, byl had. Řekl ženě: „Jakže, Bůh vám zakázal jíst ze všech stromů v zahradě?“ 2Žena hadovi odvětila: „Plody ze stromů v zahradě jíst smíme. 3Jen o plodech ze stromu, který je uprostřed zahrady, Bůh řekl: ‚Nejezte z něho, ani se ho nedotkněte, abyste nezemřeli.‘“ 4Had ženu ujišťoval: „Nikoli, nepropadnete smrti. 5Bůh však ví, že v den, kdy z něho pojíte, otevřou se vám oči a budete jako Bůh znát dobré i zlé.“ (Gn 3,1–5) 

**Osobní studium** 

Neumíme vysvětlit, proč vzniklo zlo (protože vysvětlení pro jeho existenci neexistuje), ale Písmo nám zjevuje, že se zrodilo v srdci nebeského cheruba (Lucifera). 

Máme dnes sice k dispozici pozoruhodný inspirovaný pohled na tyto události z pera Ellen G. Whiteové (viz například 29. kapitola „Původ zla“ v knize Velké drama věků), ale samotné Písmo nám nedává mnoho informací o tom, co přesně se v nebesích událo. Boží slovo je však mnohem jednoznačnější při popisu toho, jak se zlo objevilo na zemi. 

`Přečti si text Gn 3,1–7. Jak tento příběh odhaluje hřích Adama a Evy? V čem tento hřích spočíval?` 

Na tomto příběhu je smutné, že Eva přesně věděla, co jim Bůh řekl. Dokonce tato slova zopakovala: „Jen o plodech ze stromu, který je uprostřed zahrady, Bůh řekl: ‚Nejezte z něho, ani se ho nedotkněte, abyste nezemřeli‘“ (Gn 3,3). Přestože nám Písmo o zákazu dotýkat se stromu poznání nic neříká, Eva velmi dobře věděla o tom, že důsledkem jedení plodů z tohoto stromu bude smrt. 

Had (ztotožněný ve Zj 12,9 se satanem) pak otevřeně a nestydatě těmto slovům protiřečil. „Had ženu ujišťoval: ‚Nikoli, nepropadnete smrti‘“ (Gn 3,4). 

Rozpor mezi Božími slovy a tím, co řekl had, nemohl být větší. A přestože satanův přístup byl zpočátku nenápadný a mírný, jakmile si získal Evinu pozornost a viděl, že mu neodporuje, otevřeně zaútočil na Boží příkaz. Na celé této události je tragické, že Evě nechyběly informace. Nemohla říci: „Ale já jsem nevěděla… Já jsem nerozuměla…“ 

Věděla. Rozuměla. Přesto odmítla důvěřovat svému Stvořiteli a jeho slovu a nechala se zlákat představou, že může být „jako Bůh“ (Gn 3,5). Podlehla této nereálné myšlence stejně jako její svůdce, který si už dříve v nebesích řekl: „S Nejvyšším se budu měřit!“ (Iz 14,14). 

Navzdory poznání, které měla, jednala nesprávně. Ani v dokonalém prostředí zahrady Eden samotné poznání nestačilo, aby Evě (a později i Adamovi, který také znal pravdu) zabránilo zhřešit. Proto bychom si ani mi neměli lhát a namlouvat si, že pro naši záchranu nám stačí znalosti. Ano, potřebujeme vědět, co nám říká Boží slovo. Ale kromě poznání se potřebujeme i podřídit a zařídit se podle toho, co nám Bůh říká. 

**Aplikace** 

`Bůh řekl jedno, satan něco jiného. Navzdory poznání, které Adam s Evou měli, se rozhodli poslouchat satana. Uvažuj o tom, jak málo se změnilo v průběhu tisíciletí. Jak se můžeš vyhnout tomu, abys dělal stejné chyby?`