---
title:  „Já jsem s vámi po všechny dny až do konce světa!“
date:   04/04/2018
---

> <p></p>
> 35Kdo nás odloučí od lásky Kristovy? Snad soužení nebo úzkost, pronásledování nebo hlad, bída, nebezpečí nebo meč? … 38Jsem jist, že ani smrt ani život, ani andělé ani mocnosti, ani přítomnost ani budoucnost, ani žádná moc, 39ani výšiny ani hlubiny, ani co jiného v celém tvorstvu nedokáže nás odloučit od lásky Boží, která je v Kristu Ježíši, našem Pánu. (Ř 8,35.38.39) 

**Osobní studium** 

Sám Ježíš a později i apoštol Pavel či Jan v knize Zjevení hovořili o pronásledování, kterému budou věrní křesťané během dějin vystaveni. 

„Pronásledování, které začalo za císaře Nerona, přibližně v době, kdy byl umučen apoštol Pavel, pokra-čovalo s větší či menší krutostí po staletí. Křesťané byli nespravedlivě obviňováni z nejstrašnějších zločinů; kvůli nim prý dochází k nejrůznějším pohromám – hladu, moru a zemětřesení. V houstnoucí atmosféře všeobecného podezírání a nenávisti namířené proti křesťanům se našlo dost udavačů, kteří pro zisk zrazovali nevinné. Křesťané byli odsuzováni jako buřiči proti říši, nepřátelé náboženství a škůdci společnosti. Mnozí z nich byli v amfiteátrech vhozeni dravé zvěři nebo zaživa upáleni. Někteří byli ukřižováni, jiní zašiti do kůží zvířat a vhozeni do arény, kde je roztrhali psi.“ (GC 40; VDV 30) 

Obzvláště kruté bylo období, kdy byli věrní pronásledováni těmi, kteří se sami hlásili ke Kristu. To trvalo v intenzivní formě téměř 13 staletí. Během tohoto období církev (obrazně řečeno „žena“) utekla na poušť, tedy do ústraní, kde mohla žít v relativním bezpečí (Zj 12,6). Píše se o ní, že jí byla dána dvě mocná orlí křídla. Vytváří to před námi obraz církve, která má možnost uniknout a najít pomoc (Zj 12,4; porovnej s Ex 19,4). Dozvídáme se, že bezpečným místem se pro ni stává pustina, kde bude daleko od hada (od satana). Bůh vždy chránil ostatek, a to i během velkých pronásledování. A udělá to i na konci času. 

`V kontextu všech těchto očekávaných hrozeb a nebezpečí Kristus řekl svému lidu: „A hle, já jsem s vámi po všecky dny až do skonání tohoto věku“ (Mt 28,20). Jak rozumíš tomuto nádhernému zaslíbení v souvislosti s utrpením a mučednictvím mnoha Kristových následovníků? (Viz Ř 8,31–39 a Mt 10,28.)` 

Nic – ani pronásledování, ani hlad nebo smrt – nás nemůže odloučit od Boží lásky. Skutečnost, že Kris-tus je s námi – ať už nyní, nebo na konci časů – neznamená, že se vyhneme bolesti, utrpení, zkouškám, nebo dokonce smrti. Takové zaslíbení pro náš život na této zemi jsme nikdy nedostali. Díky Ježíšovi a dílu, které pro nás na kříži vykonal, můžeme žít s nadějí a se zaslíbením, že Bůh je s námi ve všech zkouškách a že máme zaslíbení věčného života na nové zemi. Bez ohledu na to, čím zde na zemi procházíme, může každý z nás prožívat to, o čem mluvil apoštol Pavel: „Nyní je pro mne připraven vavřín spravedlnosti, který mi dá v onen den Pán, ten spravedlivý soudce. A nejen mně, nýbrž všem, kdo s láskou vyhlížejí jeho příchod“ (2Tm 4,8). 

**Aplikace** 

`Mohl bys o sobě říci, že podobně jako Pavel „s láskou očekáváš jeho [Páně] příchod“? Co to pro tebe osobně znamená? Jak to ovlivňuje tvůj život?`