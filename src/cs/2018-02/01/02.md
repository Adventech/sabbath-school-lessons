---
title:  Pád dokonalé bytosti
date:   01/04/2018
---

> <p></p>
> Lidský synu, řekni týrskému vévodovi: Toto praví Panovník Hospodin: Ve svém domýšlivém srdci si říkáš: „Jsem Bůh, sedím na božském trůnu v srdci moří.“ Jsi člověk, a ne Bůh, i když své srdce vydáváš za srdce božské! (Ez 28,2) 

> <p></p>
> 12Jak jsi spadl z nebe, třpytivá hvězdo, jitřenky synu! Jak jsi sražen k zemi, zotročovateli pronárodů! 13A v srdci sis říkal: „Vystoupím na nebesa, vyvýším svůj trůn nad Boží hvězdy, zasednu na Hoře setkávání na nejzazším Severu. 14Vystoupím na posvátná návrší oblaků, s Nejvyšším se budu měřit.“ (Iz 14,12–14) 

**Osobní studium** 

Pokud vnímáme v tomto světě skutečný boj mezi dobrem a zlem, zákonitě nás musí napadnout otázka: Jak to všechno začalo? Vesmír stvořil milující Bůh, a tak můžeme předpokládat, že zlo, násilí a vzpoura nebyly od po-čátku součástí stvořeného světa. Konflikt se tedy musel objevit nezávisle na původním stvoření a určitě nebyl důsledkem stvoření. Konflikt zde však existuje, je skutečný a my všichni jsme jeho součástí, jsme do něj zapleteni. 

Starozákonní knihy proroků Ezechiela a Izajáše velmi barvitě popisují osudy starověkých králů Týru a Babylona, jejich vzpouru vůči Bohu, pýchu, soud nad nimi i jejich pád (Ez 26–28; Iz 13–14). Na pozadí tohoto historického obrazu pak Hospodin naznačí, že v pozadí těchto pozemských rebelií vůči Bohu stojí daleko větší vzpoura něko-ho, kdo žil původně v dokonalém prostředí Boží lásky. 

`Přečti si texty Ez 28,1.2.11–17 a Iz 14,12–14. Která témata se v těchto textech opakují? V čem jsou si tyto verše podobné, v čem se naopak odlišují? Jaké univerzální principy vyjadřují?` 

Boží cherub (Ez 28,14.16), označený poeticky jako „třpytivá hvězda“ (Iz 14,12; latinská Bible překládá jako „Luciferos“), byl dokonalou bytostí žijící v nebesích (Ez 28,14; Iz 14,12). Jak se tedy u něj mohla objevit „podlost“ (Ez 28,15; ČEP) nebo „zvrácenost“ (ČSP)? Jak se u dokonalé bytosti v dokonalém prostředí zrodí špatný úmysl, zkaženost, bezpráví? Nevíme. Možná právě proto Bible mluví o „tajemství bezbožnosti“ (2Te 2,7; B21). Jisté ovšem je, že jedním z důvodů jeho vzpoury vůči Bohu byla jeho vlastní pýcha (Ez 28,17), přesvědčení, že může být rovný Bohu (Iz 14,13.14). 

Pro vzpouru či pád Lucifera neexistoval žádný důvod. Víme, že se to mohlo stát pouze na základě svobodné vůle, kterou Bůh dal všem rozumným stvořeným bytostem. „Je nemožné objasnit původ zla tím, že budeme uvádět důvody jeho existence. … Zlo je vetřelec, jehož existenci nelze zdůvodnit. Je tajemné a nelogické; omlouvat je znamená je hájit. Kdybychom je mohli omluvit, kdybychom našli příčinu, proč vzniklo, přestalo by zlo být zlem.“ (GC 492.493; VDV 322) 

Zlo a hřích jsou v tomto smyslu synonyma. Původ, vznik zla ani hříchu nejsme schopni ani pochopit, ani vy-světlit. Pokud bychom dokázali identifikovat příčinu hříchu, pokud bychom našli důvod, který vedl ke vzpouře, pak by přestala být bezbožnost „tajemstvím“, porozuměli bychom jí a byli bychom v pokušení označit viníka toho všeho – Stvořitele. 

**Aplikace** 

`Jakou zkušenost máš s vlastní svobodnou vůlí? Jak ji využíváš? Na základě čeho se rozhoduješ? Při kterých rozhodnutích nejvíce vnímáš, že potřebuješ moudrost a sílu? Jak můžeš získat moudrost a sílu, abys svoji svobodnou vůli nezneužil?`