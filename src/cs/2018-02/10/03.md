---
title:  Šelma ze země
date:   04/06/2018
---

> <p></p>
> 11Vtom jsem viděl jinou šelmu, jak vyvstala ze země: měla dva rohy jako beránek, ale mluvila jako drak. 12Z pověření té první šelmy vykonává veškerou její moc. Nutí zemi a její obyvatele, aby klekali před první šelmou, které se zahojila její smrtelná rána. (Zj 13,11.12) 

**Osobní studium** 

Oprávněně možná někoho napadne otázka: Jak by mohlo mít papežství dnes nebo v budoucnu takový vliv, o jakém se mluví ve Zjevení 13? Dávno už minul čas, kdy papež mohl velet armádám, jako tomu bylo v minulosti. Odpověď na tuto otázku se také nachází v dalších verších 13. kapitoly knihy Zjevení. 

Jaké charakteristiky nám v úvodních verších pomáhají pochopit, o které mocnosti se zde hovoří? 

Před šelmou vystupující ze země, o níž se v těchto verších mluví, byla ve Zjevení řeč o šelmě vystupující z moře (Zj 13,1–10). Tuto šelmu vnímali protestanté jako papežský Řím a ve Zjevení se o ní obrazně říká, že dostala moc na dobu čtyřiceti dvou měsíců (Zj 13,5). Je to stejně dlouhé období jako „čas a časy a polovina času“ z Da 7,25, tři a půl roku ve Zj 12,14 nebo 1260 prorockých dní ve Zj 12,6. Je tedy zřejmé, že se zde pomocí různých obrazů mluví o stejných událostech a stejné době. Je to období, během něhož papežský systém zneužíval svého postavení, aby pronásledoval své odpůrce. Toto prorocké časové období (počítané podle principu den za rok) začalo v roce 538, kdy papežství získalo zásadní světové postavení, a skončilo v roce 1798, kdy byl papež zajat. Právě tehdy tato nábožensko-politická mocnost utrpěla smrtelnou ránu, a tím se naplnilo biblické proroctví. 

Právě v tomto historickém čase, na konci období „čtyřiceti dvou měsíců“ (1798), se objevila jiná mocnost (Zj 13,11; porovnej Zj 13,1). Tato mocnost (šelma) povstává ze země, což je v kontrastu se způsobem, jak se objevovaly mnohé dřívější mocnosti, které povstávají z vody (nebo z moře, viz Da 7,2.3; voda symbolizuje obyvatele země). „Vody, které jsi viděl, nad nimiž ta nevěstka sedí, to jsou národy, davy, rasy a jazyky“ (Zj 17,15). 

Na základě těchto a dalších důvodů identifikujeme jako adventisté sedmého dne šelmu vystupující ze země jako Spojené státy americké (ve smyslu politické velmoci), které se objevily v poměrně neobydlené části světa a na získání své vlády nepotřebovaly zničit žádnou obrovskou předchozí mocnost. 

Toto chápání adventistů, kteří mají sami svůj počátek v prostředí Spojených států, jasně formulovala v knize Velké drama věků Ellen Whiteová: „Který národ Nového světa nabýval v roce 1798 na moci, začal růst k síle a velikosti a obracet na sebe pozornost světa? Výklad symbolu neponechává žádné otazníky; údaje proroctví odkazují na jediný národ – na Spojené státy americké.“ (GC 440; VDV 289) 

Ačkoli je tato mocnost nejprve popsána jako beránek (symbol mírnosti a laskavosti) se dvěma rohy, přesto mluvila jako drak (Zj 13,11), což naznačuje, že se nakonec bude chovat ke svým odpůrcům stejně jako římská moc v minulosti. Verše Zj 13,11–17 pak ukazují, jak mohl Řím znovu získat vliv, který mu proroctví přisuzovalo. Uskutečnit se to má díky světovému mocenskému vlivu druhé šelmy, která se postaví za první šelmu. 

**Aplikace** 

`Ve Zj 13 se ve verších 8 a 12 říká, že první šelmě se klaněli „obyvatelé země“. Proč by někdo uctíval pozemskou autoritu stejně jako Boha, nebo dokonce více? Jak mohou lidé dospět k takovému postoji? Co může člověk dělat pro to, aby zůstal věrný Bohu a uctíval jen jeho?`