---
title:  Problematika uctívání
date:   05/06/2018
---

> <p></p>
> Viděl jsem trůny a na nich usedli ti, jimž byl svěřen soud. Spatřil jsem také ty, kdo byli sťati pro svědectví Ježíšovo a pro slovo Boží, protože nepoklekli před dravou šelmou ani jejím obrazem a nepřijali její znamení na čelo ani na ruku. Nyní povstali k životu a ujali se vlády s Kristem na tisíc let. (Zj 20,4) 

**Osobní studium** 

Uctívat někoho znamená uznat jej jako nejvyšší autoritu, které jsem ochotný se podřídit a plně ji respekto-vat. Pro křesťany, stejně jako i pro jejich židovské předchůdce ve víře, je jedinou takovou autoritou sám Bůh. A přesto v průběhu dějin musel Hospodin opakovaně řešit s těmi, kdo se k němu hlásili, problém modloslužby a jiných forem falešného uctívání. Satan se neustále snažil a snaží lidi svést, aby uctívali cokoli jiného,  jen ne Hospodina (pro srovnání viz také Mt 4,8–10). Podle Zjevení 13. kapitoly se v závěrečné krizi stane problematika pravého uctívání jednou z klíčových sporných otázek. Boží lid se bude muset opět rozhodnout, komu bude sloužit a kdo pro něj bude nejvyšší autoritou (viz Joz 24,15). 

V druhé lekci jsme se věnovali příběhu tří mládenců, kteří dostali příkaz „padnete a pokloníte se před zlatou sochou, kterou postavil král Nebúkadnesar“ (Da 3,5). Kromě toho jsme si už ukázali, že Zjevení 13 používá jazyk Daniela 3. kapitoly k popisu pronásledování, kterému bude muset Boží lid čelit v době konce. Události z Daniela 3 můžeme tedy vnímat jako předzvěst toho, co se bude dít v posledních časech, jak o tom hovoří kontext popisu jednání šelem ze Zjevení 13. Všichni dostali příkaz klanět se zlaté soše, jinak jim hrozila smrt v rozpálené peci. Podobně podle Zjevení 13 byl dán rozkaz, že „zemřou všichni, kdo před ní nepokleknou“ (Zj 13,15). 

`Přečti si texty Zj 14,9–11; 16,2; 19,20 a 20,4. Co tyto texty hovoří o tom, jak důležitá bude otázka uctívání?` 

Babylon byl vždy (doslova i symbolicky) hlavním centrem modloslužby. Už babylonská věž je svědectvím podobné touhy jejích stavitelů, jakou měl kdysi Lucifer, když si řekl: „Vystoupím na posvátná návrší oblaků, s Nejvyšším se budu měřit“ (Iz 14,14). Jejich stavitelské úsilí bylo zřejmě motivováno i snahou zachránit se před další možnou celosvětovou katastrofou. To vyjadřuje jejich odmítnutí důvěřovat Božímu příslibu, že už nikdy nedopustí na zem další potopu (Gn 9,8–11). 

Také Novobabylonská říše vyvyšovala dílo lidských rukou. Samotný Nebúkadnesar opěvoval své úsilí: „Zdali není veliký tento Babylón, který jsem svou mocí a silou vybudoval jako královský dům ke slávě své dů-stojnosti?“ (Da 4,27). O něco později král Belšasar použil Bohu zasvěcené zlaté nádoby z chrámu v Jeruzalémě na svou vlastní pohanskou hostinu. „Hned tedy přinesli zlaté nádoby odnesené z chrámu, to je z Božího domu v Jeruzalémě, a pili z nich král i jeho hodnostáři, jeho ženy i ženiny. Pili víno a chválili bohy zlaté a stříbrné, bronzové, železné, dřevěné a kamenné“ (Da 5,3.4). Všimni si, že chrámové nádoby naplnili omamným vínem, které otupilo vnímavost všech, kteří z něj pili. Výsledkem toho bylo, že při pádu Babylona mnozí z obyvatel města zahynuli. Opojné víno Babylona (Zj 14,8) se může tvářit jako skutečná pravda, i když jí rozhodně není. V satanově království je všeobecně rozšířené a uznávané falešné uctívání a lež. 

**Aplikace** 

`Dokážeš přijímat Boha jako nejvyšší autoritu ve svém životě? Jsou nějaké oblasti, kde bojuješ s tím, aby ses v nich Bohu dokázal podřídit a přijmout jeho vůli? Kdo nebo co jiného tě kromě Boha výrazně formuje a ovlivňuje?`