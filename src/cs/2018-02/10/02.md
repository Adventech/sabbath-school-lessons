---
title:  Uzdravení smrtelné rány
date:   03/06/2018
---

> <p></p> 
> 2Ta šelma, kterou jsem viděl, byla jako levhart, její nohy jako tlapy medvěda a její tlama jako tlama lví. A drak jí dal svou sílu i trůn i velikou moc. 3Jedna z jejích hlav vypadala jako smrtelně raněná, ale ta rána se zahojila. A celá země v obdivu šla za tou šelmou. (Zj 13,2.3) 

**Osobní studium** 

Jak popisují texty Zj 13,1–10 vzniklou nábožensko-politickou moc a její roli v minulosti a v budoucnosti? Zaměř se na to, jak se jí podařilo dosáhnout významného postavení. Co to znamená v souvislosti s událostmi doby konce? 

`Bůh má své věrné ve všech církvích a národech. A přesto se v dějinách již mnohokrát stalo (a stále stává), že ti, kteří se hrdě hlásili ke Kristu, tvrdě pronásledovali jeho ostatní následovníky. O jakých událostech se hovoří ve Zj 13,3?` 

V průběhu staletí byla římská církev hlavní náboženskou mocí a v mnoha směrech i nejvyšší politickou autoritou západního světa, které se podřizovali i světští panovníci. Jeden z příkladů její moci najdeme v příběhu císaře Svaté říše římské, Jindřicha IV. (1050–1106). Když se ještě jako římský král dostal do sporu s papežem Řehořem VII., přišel za ním ve velké zimě, oblečený jen do poustevnického roucha a bosý, přes Alpy až do severoitalské Canossy. Potom podle legendy čekal tři dny před  tamním hradem, než mu papež dal rozhřešení. Řehoř VII. se později chlubil tím, že bylo jeho povinností ponížit pyšného krále. 

Pod vlivem reformace, osvícenství a francouzské revoluce se však politická a náboženská nadvláda Říma postupně vyčerpala. Na konci 18. století byla situace dokonce taková, že papež Pius VI. byl sesazen (1798), uvězněn a v roce 1799 v exilu zemřel. Od té doby byla většina lidí přesvědčena, že tato tragická kapitola dějin je jednou provždy uzavřena a církev se již nikdy nechopí světské moci. 

Zjevení 13 však hovoří o očekávaném uzdravení „smrtelné rány“ této velmoci. A přestože papežský Řím dnes nemá takovou politickou moc jako například za časů Řehoře VII., díky popularitě novodobých papežů jde opět o vlivnou instituci, která má nejen velký náboženský, ale i politický vliv. (Papež František měl například v roce 2015 projev před oběma komorami Kongresu USA, což bylo poprvé v historii.) Podle proroctví bude tento vliv do budoucna neustále narůstat. 

**Aplikace** 

`Jak můžeme věrně zvěstovat poselství, které nám bylo svěřeno, a současně nikoho neponižovat? Jak můžeme toto poselství podávat přijatelným způsobem? Jak při zvěstování přítomné pravdy naopak nepodlehnout „politické korektnosti“?`