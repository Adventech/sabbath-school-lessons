---
title:  Sobota a evoluční teorie
date:   30/05/2018
---

> <p></p>
> 2Sedmého dne dokončil Bůh své dílo, které konal; sedmého dne přestal konat veškeré své dílo. 3A Bůh požehnal a posvětil sedmý den, neboť v něm přestal konat veškeré své stvořitelské dílo. (Gn 2,2.3) 

**Osobní studium** 

Satan nebyl úspěšný jen ve své snaze podvést lidi v otázce nesmrtelnosti duše. Minimálně stejně se mu to dařilo i se lží související se změnou soboty na neděli – a to po většinu historie křesťanství. 

V uplynulých desetiletích přišel ďábel i s dalším podvodem, který umenšuje význam soboty v myslích lidí – s evoluční teorií. 

`Přečti si text Gn 1–2,3. Proč jsou tyto počáteční verše Bible tak důležité? Co se z nich dozvíme o Bohu, o vzniku Země a života na ní?` 

Už i zběžné přečtení uvedených veršů odhaluje dvě základní myšlenky biblické zprávy o stvoření. Zaprvé, vše bylo naplánováno a připraveno, nic se nedělo náhodně nebo bezděčně. Písmo nenechává v procesu stvoření žádný prostor náhodě. 

Zadruhé, Bible jednoznačně ukazuje, že Bůh nevytvořil nejprve pouze nedokonalé formy života, které se teprve později (za pomoci procesu smrti a katastrof) měly vyvinout v něco vyššího a kvalitnějšího. Naopak vše stvořil tak, aby o tom mohl říct, že to bylo hned na počátku velmi dobré. Problém a smrt přichází na tuto zemi teprve jako důsledek hříchu a lidské nedůvěry ke Stvořiteli (na rozdíl od evoluční teorie, podle které smrt a násilí existovaly na zemi už dávno před lidskými bytostmi). 

Tyto myšlenky jsou z biblického textu zcela zřejmé, a to dokonce i tehdy, pokud bychom se nutně nezaměřovali na doslovné znění příběhu o stvoření. 

Proč tedy tak mnoho křesťanů vykládá knihu Genesis optikou teorie, která ve své podstatě protiřečí tomu, co tvoří základ zprávy o stvoření v dané knize? Evoluční teorie velmi silně ovlivnila nejen uvažování sekulárních lidí, ale i mnozí křesťané jsou přesvědčeni, že evoluci mohou sladit se svým křesťanstvím – a to i navzdory rozporům, které jsme zmínili. 

Ještě výrazněji se nebezpečné důsledky evoluční teorie ukazují v kontextu událostí na konci času. Proč by měla sobota být důležitou připomínkou stvořitelské moci Boha, který vše stvořil za šest dní, když podle evoluční teorie vznikl život za tři miliardy let (to je doba, kdy se údajně poprvé objevil na zemi život ve své nejprimitivnější podobě)? Evoluce zbavuje sedmý den jakékoliv důležitosti, protože šestidenní stvoření mění na podobný mýtus, jakým je legenda o tom, že bratry Romula a Rema zachránila a kojila vlčice. A navíc, kdo by dnes riskoval pronásledování nebo svůj vlastní život obhajováním soboty v protikladu k neděli, pokud stvoření trvalo miliardy let, a ne šest dní, jak je to v biblické zprávě? 

**Aplikace** 

`Jak bys svému příteli vysvětlil, v čem pro tebe spočívá důležitost soboty v souvislosti s otázkou původu života?`