---
title:  Nesmrtelnost duše
date:   29/05/2018
---

> <p></p>
> 6Pamatuj na svého Stvořitele, než se přetrhne stříbrný provaz a rozbije se mísa zlatá a džbán se roztříští nad zřídlem a kolo u studny se zláme. 7A prach se vrátí do země, kde byl, a duch se vrátí k Bohu, který jej dal. (Kaz 12,6.7) 

**Osobní studium** 

**Přečti si kromě úvodních i následující texty. Co říkají o „stavu mrtvých“? V čem nám mohou být tyto texty ochranou před jedním ze „dvou velkých podvodů“ v době konce?**

`Kaz 9,5.6.10` 

`Ž 115,17`

`Ž 146,4`

`1K 15,16–18`

`Da 12,2`

V uplynulých desetiletích se mnoho pozornosti věnovalo příběhům lidí, kteří sice „zemřeli“ (nedýchali a jejich srdce nebilo, tzv. klinická smrt), ale pak byli oživeni a opět nabyli vědomí. V mnoha případech tito lidé mluvili o fantastické zkušenosti „vědomé existence“ v době, kdy byli „mrtví“. Mluvili o tom, jak se vznášeli vně svého těla, které viděli na zemi pod sebou. Mluvili o setkání s nádhernými bytostmi, které vyzařovaly světlo, teplo, dobrotu a lásku. Někteří se dokonce setkali se svými mrtvými příbuznými. 

Tento fenomén se natolik rozšířil, že dostal dokonce odborné pojmenování „prožitek blízké smrti“ (anglicky Near-Death Experience /NDE/). A přestože teorie kolem NDE je poměrně kontroverzní, mnozí křesťané tento fenomén přijímají jako důkaz nesmrtelnosti duše a vyjadřují přesvědčení, že po smrti duše přechází do jiné sféry vědomé existence. 

Nikdo dnes nedokáže přesně vysvětlit příčiny těchto prožitků, které jsou v rozporu s tím, co čteme v Bibli. Skutečně se lidé v těchto momentech s někým setkali, nebo šlo jen o představy vzniklé nedostatkem kyslíku v mozku? Na tyto otázky není snadné odpovědět. Ať už je ale odpověď jakákoliv, je zřejmé, že satan dokáže tyto prožitky mistrně využít k podpoření svého klamu, který nabízí lidem. Pokud někdo věří, že po smrti duše člověka pokračuje v nějaké formě existence, je velmi snadno ovlivnitelný většinou okultních a spiritistických podvodů, které nějakým způsobem (otevřeně nebo skrytě) podporují myšlenku, že Ježíše nepotřebujeme. Někteří z těch, kteří měli „prožitek blízké smrti“, říkají, že duchovní bytosti (nebo dokonce jejich příbuzní), se kterými se setkali, měly pro ně uklidňující slova o lásce, pokoji a dobrotě, ale neslyšeli nic o spasení v Kristu, nic o hříchu a nic o budoucím soudu – což je základem biblického poselství. Mohli bychom si myslet, že pokud někdo okusil cosi z posmrtného života, pak okusil něco i z velkých pravd Písma. Většinou však vyprávění těchto lidí připomíná spíše nauky New Age. 

**Aplikace** 

`Jak a proč nás mohou oklamat naše smysly, zážitky nebo zkušenosti? Můžeme skutečně vždy důvěřovat tomu, co jsme „na vlastní oči viděli“ a „na vlastní kůži zažili“? Co můžeme udělat pro to, abychom nebyli snadno oklamáni?`