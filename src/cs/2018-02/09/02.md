---
title:  Největší podvod
date:   27/05/2018
---

> <p></p>
> 7A strhla se bitva na nebi: Michael a jeho andělé se utkali s drakem. 8Drak i jeho andělé bojovali, ale nezvítězili, a nebylo již pro ně místa v nebi. 9A veliký drak, ten dávný had, zvaný ďábel a sa-tan, který sváděl celý svět, byl svržen na zem a s ním i jeho andělé. (Zj 12,7–9) 

**Osobní studium** 

V první lekci tohoto čtvrtletí jsme mluvili o „vesmírném konfliktu“, který se – naneštěstí – neomezil pouze na nebesa, ale velkou silou zasáhl i naši zemi. 

Základním problémem je, že mnozí lidé (včetně křesťanů) nevěří v koncept velkého sporu, protože nevěří ve skutečnou existenci satana. Biblické texty pojednávající o satanovi nebo ďáblu jsou pro ně jen vyjádřením nevědeckého myšlení, které se snaží vysvětlit přítomnost utrpení a zla na světě. Myšlenka, že existuje skutečná, nadpřirozená bytost, která se se špatným úmyslem pokouší ovládnout lidstvo, je pro příliš mnoho lidí jen sci-fi příběhem, něco jako Darth Vader z Hvězdných válek. 

**Přečti si následující texty z knihy Zjevení. Co se v nich mluví o realitě satana a o jeho úloze v událostech na konci času?**

`Zj 2,13.24`

`Zj 12,3.7–9.12.17`

`Zj 13,2`

`Zj 20,2.7.10`

V knize Zjevení se dozvídáme, jak velkou moc bude mít satan nad obrovským množstvím lidí v závěrečných dnech existence země, jak ji známe dnes. Povede je nejen pryč z cesty spasení, ale dokonce je vyprovokuje k pronásledování těch, kteří zůstávají věrní Ježíši.` 

Ze všech satanových „úmyslů“ (2K 2,11; ČSP; z řeckého noémata, „myšlenky“ nebo „záměry“) je pravděpodobně jeho největším svodem snaha přesvědčit lidi, aby nevěřili v jeho existenci. Vždyť kdo by se snažil být na pozoru před mocným nepřítelem, o kterém si nemyslíme, že je skutečný? Je překvapující, jak mnoho lidí se hlásí ke křesťanství, ale myšlenku skutečného ďábla neberou vážně. Takový postoj zastávají jen proto, že ignorují nebo od základu překrucují některé texty z Božího slova, které zjevují nejen satanovu existenci, ale i jeho dílo, plány a svody na tomto světě – a to především v době konce. Skutečnost, že tak mnoho lidí odmítá existenci satana navzdory velkému množství biblických důkazů, je pro nás vážným připomenutím, jak je důležité rozumět tomu, co Bible skutečně učí. 

**Aplikace** 

`Ukázali jsme si, že kniha Zjevení mluví o mnoha satanových intrikách, které se projeví především na konci času. O jakém zaslíbení a naději se dozvídáme ve Zj 12,11? Co je (nebo může být) tvým zdrojem síly a vytrvalosti v boji proti satanovým úkladům a útokům?`