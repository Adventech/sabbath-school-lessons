---
title:  Od soboty k neděli?
date:   08/05/2018
---

> <p></p>
> 1Pokud jde o sbírku pro církev v Jeruzalémě, dělejte to podle pokynů, které jsem dal církvím v Galacii. 2V první den týdne nechť každý z vás dá stranou, co může postrádat, aby sbírka neza-čala teprve tehdy, až k vám přijdu. 3Až budu u vás, vyšlu ty, které doporučíte, s průvodními listy, aby donesli dar vaší vděčnosti do Jeruzaléma. 4Ukáže-li se vhodné, abych tam šel také já, půjdou se mnou. (1K 16,1–4) 

**Osobní studium** 

Jako adventisté sedmého dne jsme často konfrontováni s tvrzeními křesťanů z jiných církví, že platnost zákona skončila nebo že nejsme pod zákonem, ale pod milostí. Ve skutečnosti jim však velmi často jde jen o to, aby se nějakým způsobem zbavili čtvrtého přikázání. Mnozí jen tvrdí, že sedmý den, sobotu, nahradil první den (nebo dokonce „osmý den“), tedy neděle, na počest Ježíšova vzkříšení. 

Jsou přesvědčeni, že pro takové tvrzení existují i  biblické důkazy. 

V následujících odstavcích uvádíme nejčastější texty Nového zákona, které podle mnohých křesťanů svědčí o tom, že sobota – sedmý den – ve Starém zákoně byla v Novém zákoně nahrazena prvním dnem (tedy dnem po sobotě). Při studiu těchto veršů si budeme mimo jiné klást otázku, zda skutečně hovoří o změně dne, nebo jen popisují, co se ten den odehrálo, ale nijak tento den nepovyšují na úroveň, která by odůvodňovala změnu zákona. Přečti si text J 20,19–23. Proč se učedníci sešli první den týdne? Co tyto verše říkají o příčině jejich setkání? Šlo o nějaký typ bohoslužby na oslavu Ježíšova vzkříšení? Přečti si text Sk 20,6.7. Co by v tomto textu mohlo naznačovat, že svěcení soboty bylo přeneseno na svěcení neděle? Vysvětli. (Porovnej také s veršem Sk 2,46.) 

`Přečti si text 1K 16,1–4. V textu se dozvídáme, že každý věřící by si měl první den týdne odložit určitou finanční částku. Takové úspory by pak mohly sloužit jako dar pro „sbírku pro církev“ – tedy pro věřící (především) v Jeruzalémě. Hovoří se v těchto verších o změně soboty na neděli? Jak tomuto textu rozumíš?` 

Předchozí verše tvoří podstatu biblických „důkazů“, které mají podpořit učení, že sobotu – sedmý den – nahradil první den týdne. Kromě toho, že tyto verše popisují určité konkrétní příležitosti, kdy se věřící – z různých důvodů – setkali prvního dne v týdnu, ani jeden text nenaznačuje, že by tato setkání byla nějakým typem bohoslužby, probíhající v první den týdne, který měl nahradit sobotu – sedmý den. Takový přístup k textu je pouze domýšlením a pokusem vsunout do textu staletou křesťanskou tradici svěcení neděle. Nic takového se však v uvedených textech nenachází. 

**Aplikace** 

`Které texty Písma jsou ti nejasné? Jak můžeš zjistit jejich pravý význam? Kdo ti s tím může pomoci? Jaké principy bys měl přitom dodržovat? Proč je důležité být opatrný a pozorný při čtení biblického textu?`