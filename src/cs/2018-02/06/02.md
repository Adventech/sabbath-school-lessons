---
title:  Naše slabost a Kristova milost
date:   06/05/2018
---

> <p></p>
> 14 Víme, že zákon je svatý – já však jsem hříšný, hříchu zaprodán. …  24Jak ubohý jsem to člo-věk! Kdo mě vysvobodí z tohoto těla smrti? 25Jedině Bohu buď dík skrze Ježíše Krista, Pána našeho! – A tak tentýž já sloužím svou myslí zákonu Božímu, ale svým jednáním zákonu hříchu. (Ř 7,14.24.25) 

> <p></p>
> Nyní však není žádného odsouzení pro ty, kteří jsou v Kristu Ježíši. (Ř 8,1) 

**Osobní studium** 

V listu Římanům najdeme jedno z nejkrásnějších zaslíbení Bible: „Nyní však není žádného odsouzení pro ty, kteří jsou v Kristu Ježíši“ (Ř 8,1). Tato slova jsou shrnutím předchozích Pavlových myšlenek. Jen prostřednictvím studia jeho argumentace můžeme lépe pochopit naději a zaslíbení, která se v tomto verši nacházejí. 

`Přečti si text Ř 7,14–25. Pokus se vlastními slovy shrnout, co Pavel v těchto verších říká. Z čeho podle tebe vyvěrá jistota, o které apoštol píše v Ř 8,1?` 

Každý, a křesťané nejsou žádnou výjimkou, prožívá stejný zápas, o jakém zde apoštol tak podrobně píše. Kdo by neznal ten tlak, který vyvolává tělesné smýšlení a hřích bydlící v nás? Kdo by neměl bohaté zkušenosti s neustálým pokušením dělat to, co sám považuje za nesprávné? Kdo by neznal frustraci z toho, že nedokáže žít tak, jak by podle svého nejlepšího vědomí a svědomí žít chtěl? Pro Pavla nespočívá jádro tohoto problému v zákoně. Vidí ho v našem „těle“, v našem způsobu uvažování. 

Apoštol Pavel měl jasno v tom, že poslušnost zákona jej nezachrání. Byl si jist, že jeho spasení je darem Boží milosti. Přesto ale vnímal Boží zákon jako svatý (Ř 7,14), jako obraz toho, jak by měl vypadat jeho život po obrácení. To byla jeho touha, která ale narážela na jeho vlastní slabost. Každý z nás má zkušenost s tím, že chce upřímně dělat to, co je správné, ale místo toho dělá špatná rozhodnutí a činy. Pavlova slova nám velmi dobře popisují neutuchající zápas každého člověka, který touží poslouchat Boha a konat jeho vůli. 

Takto se Pavel dostává ke svému známému zvolání: „Jak ubohý jsem to člověk! Kdo mě vysvobodí z tohoto těla smrti?“ (Ř 7,24). Odpověď nachází v Ježíši Kristu a v úžasném zaslíbení – „není žádného odsouzení pro ty, kteří jsou v Kristu Ježíši“. Ano, křesťané svádějí boj a čelí pokušení. Hřích je skutečný. Ale pokud věříme v Ježíše, nejsme více pod odsouzením zákona – a to ani tehdy, když se nám podle něj nedaří žít. Učíme se žít pod vedením Božího Ducha, a ne „podle těla“. 

**Aplikace** 

`Znovu si přečti verše Ř 7,14–25. V kterých oblastech tvého života se nejvíce projevuje skutečnost, že „chtít dobro, to dokážeš, ale vykonat už ne“? Kdy a kde nejvíce zápasíš s tím, že „nečiníš dobro, které chceš, nýbrž zlo, které nechceš“? V čem je pro tebe text Ř 8,1 největším zaslíbením?`