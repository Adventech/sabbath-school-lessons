---
title:  Podněty k zamyšlení
date:   11/05/2018
---

Tentýž drak, satan, který vedl v nebesích válku proti Bohu (Zj 12,7), bojuje i proti Božímu lidu na zemi – pro-ti těm, kteří „zachovávají přikázání Boží“ (Zj 12,17; viz také Zj 13,2.4). Dokonce i samotný satan se stal objektem uctívání (Zj 13,4). Satan usiluje, aby válka, kterou začal v nebesích proti Bohu, pokračovala i na zemi. A pod největší palbu útoků se dostává Boží charakter, který je vyjádřen i v Božím zákoně. 
„Čtvrté přikázání představuje Boha jako Stvořitele nebe a země, a tím ho odlišuje od všech nepravých bohů. Bůh posvětil a oddělil sedmý den jako den odpočinku pro člověka právě proto, aby mu připomínal skutečnost stvoření. Měl lidem provždy představovat Boha jako zdroj života, předmět úcty a uctívání. Satan se snaží odvést člověka od věrnosti Bohu a od poslušnosti Božího zákona, proto je jeho úsilí namířeno především proti tomu přikázání, které ukazuje Boha jako Stvořitele.“ (GC 53.54; VDV 40) 
Boha uctíváme, protože je Stvořitelem „nebes a země“. Sedmý den, sobota, je základním znamením Božího stvořitelského díla, je znamením sahajícím až do stvořitelského týdne (Gn 2,1–3). Je jen pochopitelné, že satan útočí na nejvýraznější znamení Boží moci a autority – sobotu jako sedmý den. 
Bůh bude mít na zemi v posledních dnech lidi, kteří budou pevně, vytrvale a věrně stát na jeho straně. Tato věrnost se projeví mimo jiné i poslušností Božích přikázání. 

**Otázky k rozhovoru** 

`1. V čem spočívá problém postoje, který na jedné straně potvrzuje realitu hříchu, ale zároveň odmítá Boží zákon jako neplatný? V čem spočívá hlavní nesoulad v takovém způsobu uvažování?` 

`2. Jaké jsou vaše zkušenosti s lidmi, kteří se zastávají svěcení neděle a vystupují proti platnosti soboty? Jaké argumenty a vysvětlení jste se snažili v rozhovoru s těmito lidmi použít? Jak byste vysvětlili, že zachovávání soboty v žádném případě není snahou získat spasení vlastními skutky? Jak byste jim uměli představit svěcení soboty – nejen na základě biblických textů, ale i na základě vlastních zkušeností a vlastního pochopení?` 

`3. Co pro vás znamená „pamatovat na den odpočinku“? Jak se to prakticky projevuje ve vašem životě? Co můžete dělat pro to, aby pro vás sobota nebyla „břemenem“, ale dnem uctívání a radosti z našeho Boha?` 

**Praktický závěr** 

- Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života? 

**Podněty k modlitbám** 

- Modlete se jeden za druhého, za své radosti i starosti. 
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi? 
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.