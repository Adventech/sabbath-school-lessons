---
title:  Zákon a hřích
date:   07/05/2018
---

> <p></p>
>  11Hřích použil přikázání jako příležitosti, aby mne oklamal a tak mě usmrtil. 12Zákon je tedy sám v sobě svatý a přikázání svaté, spravedlivé a dobré. 13Bylo snad to dobré příčinou mé smrti? Na-prosto ne! Hřích však, aby se ukázal jako hřích, způsobil mi tím dobrým smrt; tak skrze přikázání ukázal hřích celou hloubku své hříšnosti. (Ř 7,11–13) 

**Osobní studium** 

Včera jsme se věnovali veršům (Ř 7,15–25), které hovořily o realitě hříchu v životě lidí – včetně křesťanů. Ve verších, které zmíněné stati předcházejí, Pavel mluví o zákoně. Právě zákon ukazuje, jak je hřích rozší-řený – a jaké má smrtící následky. 

`Přečti si text Ř 7,1–14. Jaký je podle Pavla vztah mezi zákonem a hříchem? Jak Pavel argumentuje ve prospěch myšlenky, že nemůžeme být zachráněni naším usilovným zachováváním zákona?` 

Z Pavlových slov vyplývají dvě důležité myšlenky. První je, že naším problémem není zákon. Zákon je „svatý, spravedlivý a dobrý“, píše apoštol. Problémem je hřích, který v konečném důsledku vede ke smrti. Druhou myšlenkou je, že zákon nemá žádnou moc zachránit nás od hříchu a smrti. Zákon jen poukazuje na to, co je hřích, a že jeho důsledkem je smrt. Dalo by se říci, že hřích a smrt staví do správného světla a zvýrazňuje jejich hrůznost. Nenabízí však nic, čím by se dal tento problém vyřešit. 

Jen povrchní čtenář by mohl na základě těchto veršů tvrdit, že zákon byl zrušen, že Desatero již neplatí. To je pravý opak toho, co Pavel připomíná v mnoha dalších verších. Nic z toho, co zde apoštol píše, by nedávalo smysl, kdyby byl zákon zrušen. Jeho argumentace vychází z předpokladu, že Boží zákon je stále důležitý, protože právě zákon poukazuje na realitu hříchu a z toho vyplývající nutnost evangelia. „Co tedy máme říci? Že zákon je hříšný? Naprosto ne! Ale hřích bych byl nepoznal, kdyby nebylo zákona. Vždyť bych neznal žádostivost, kdyby zákon neřekl: ‚Nepožádáš!‘“ (Ř 7,7). 

`Přečti si text Ř 7,13. Co Pavel říká v tomto verši o hříchu a o zákoně? Jakou funkci plní zákon ve vztahu k hříchu?` 

Zákon není příčinou smrti. Příčinou smrti je hřích. Zákon ukazuje, že smrt je důsledkem hříchu. Zákon je dobrý, protože odhaluje, obnažuje podstatu hříchu a jeho následky. Nemá však žádné řešení hříchu ani smrti. Odpovědí na problém hříchu a smrti je evangelium. Pavel ukazuje, že jako křesťané máme sloužit Bohu „v novém životě Ducha“ (Ř 7,6). Jako ti, kteří jsou zachráněni v Kristu, máme žít s Kristem ve vztahu založeném na víře a ve věcech spasení máme důvěřovat jeho skutkům a jeho spravedlnosti (jak se o tom hovoří v předchozích kapitolách listu Římanům). 

**Aplikace** 

`Jaká je tvá zkušenost se snahou zachovávat Boží zákon? Co ses o sobě v této souvislosti dozvěděl? Proč se (na základě veršů z Ř 7,1–14) nedá spasení zasloužit?`