---
title:  Sedmý den v Novém zákoně
date:   09/05/2018
---

> <p></p> 
> 54Byl pátek a začínala sobota. 55Ženy, které přišly s Ježíšem z Galileje, šly za ním; viděly hrob i to, jak bylo tělo pochováno. 56Potom se vrátily, aby připravily vonné masti a oleje. Ale v sobotu zachovaly podle přikázání sváteční klid. (L 23,54–56) 

**Osobní studium** 

Včera jsme si ukázali, že texty, často používané na podporu myšlenky nahrazení soboty nedělí, nic takového neříkají. Naopak, každá zmínka o sobotě v Novém zákoně ukazuje, že byla zachována jako den odpočinku podle Desatera. 

`Přečti si texty L 4,14–16 a 23,54–56. Co tyto texty hovoří o sobotě před a po Kristově smrti?` 

Všimni si, že ženy, které přišly s Ježíšem z Galileje, „v sobotu zachovaly podle přikázání sváteční klid“. Je jasné, že šlo o čtvrté přikázání Desatera, vepsané do kamenných desek na hoře Sinaj. Přestože se Ježíšovi následovníci od něj určitě naučili mnohé „nové“ pravdy, nic nenaznačuje, že by je jejich Učitel vedl k něčemu jinému než k zachovávání Božích přikázání, včetně přikázání o sobotě. Kristus svým učedníkům řekl: „Milujete-li mne, budete zachovávat má přikázání“ (J 14,15). Přikázání, která zachovával samotný Mesiáš, se týkala i soboty. Pokud by i měla neděle nějakým způsobem nahradit svěcení soboty (jako sedmého dne týdne), tyto ženy (a ani Lukáš jako autor evangelia) o tom nevěděly vůbec nic. 

Ježíš naopak počítal s tím, že i pro další generace těch, kteří jej přijmou za svého Spasitele, bude sobota i nadále jedinečným Božím dnem. Proto ve své předpovědi týkající se zničení Jeruzaléma (v roce 70 po Kr.) říká: „Modlete se, abyste se nemuseli dát na útěk v zimě nebo v sobotu“ (Mt 24,20). 

Také v knize Skutky apoštolů se setkáváme s tím, že Ježíšovi následovníci přicházeli o sobotách na bohoslužby, a to spolu s židovskými věřícími, kteří zatím Krista nepřijali (Sk 13,14.42–44 a 16,12.13). V těchto textech se nenacházejí žádné důkazy o tom, že by se místo soboty měla stát svatým dnem neděle. Texty však velmi jasně ukazují, že i první křesťané zachovávali jako sedmý den sobotu. 

**Aplikace** 

`Jakými způsoby bys mohl člověku světícímu neděli poukázat na sobotu – laskavě a bez jakéhokoli odsuzování?`