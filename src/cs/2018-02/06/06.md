---
title:  Pokusy změnit sobotu
date:   10/05/2018
---

> <p></p> 
> 23Řekl toto: „Čtvrté zvíře – na zemi bude čtvrté království, to se bude ode všech království lišit; pozře celou zemi, podupe ji a rozdrtí. 24A deset rohů – z toho království povstane deset králů. Po nich povstane jiný, ten se bude od předchozích lišit a sesadí tři krále. 25Bude mluvit proti Nejvyššímu a bude hubit svaté Nejvyššího. Bude se snažit změnit doby a zákon…“ (Da 7,23–25) 

**Osobní studium** 

Boží zákon zaznamenaný v Desateru je stále závazný (Jk 2,10–12). A Desatero v sobě zahrnuje i přikázání o svatosti soboty. Proč tedy tolik křesťanů zachovává neděli, ačkoli k tomu není žádný biblický důvod? Podívejme se stručně alespoň na některé (známé) skutečnosti. 

V knize Daniel v 7. kapitole se hovoří o vzestupu a pádu čtyř velkých mocností: Babylonu, Médo-Persie, Řecka a nakonec Říma, čtvrté a zároveň poslední zmíněné pozemské říše. V závěru vlády Římské říše je popsán malý roh jako mocnost, která povstává z této říše. Stále je součástí Říma, jde jen o pozdější období jeho moci. Řada indicií v textu naznačuje, že jde o náboženskou mocnost, kterou můžeme v dějinách identifikovat jako papežství. V 17. století anglický filozof Thomas Hobbes napsal: „Pokud člověk vezme v úvahu původ této obrovské církevní mocnosti, velmi rychle si uvědomí, že papežství není ničím jiným než duchem rozpadlé Římské říše, který sedí ověnčený korunou na hrobě impéria.“ (Hobbes, Thomas: Leviathan. Oxford University Press: Oxford 1996, str. 463) 

`Co se v úvodních verších Da 7,23–25 dozvídáme o vztahu mocnosti označené symbolicky jako „malý roh“ k Bohu a jeho zákonu?` 

V aramejštině, kterou byla napsána tato část knihy Daniel, je velmi jasně vyjádřeno, že malý roh „se bude snažit“ resp. „bude chtít“, „plánovat“ změnu zákona. Nebude v tom úspěšný. Vždyť která pozemská mocnost by mohla ve skutečnosti změnit Boží zákon? 

Přestože přesné podrobnosti se rozplývají v ne zcela jasných historických událostech, zcela přesně víme, že sobota jako sedmý den byla vlivem papežského Říma nahrazena tradicí zachovávání neděle. Tato tradice byla v křesťanství zakořeněná tak silně, že i protestantská reformace ji udržuje až dodnes. A tak většina křesťanů dnes „pamatuje“ na první den týdne, ne na sedmý den, kterým je sobota. 

`Přečti si text Zj 13,1–17 a porovnej ho s verši Da 7,1–8.21.24.25. Které podobné obrazy se v těchto verších nacházejí? Jak nám to pomáhá pochopit události posledních dnů tohoto světa?` 

Kniha Zjevení používá obrazy z knihy Daniel, které se vztahují na pozdější období Říma (s nímž souvisí malý roh). Takto Zjevení poukazuje na to, že i na konci časů vyvine nepřítel výrazný tlak na ty, kteří by odmítali „uctívat“ a poslouchat mocnosti popsané v této knize. 

**Aplikace** 

`Přečti si text Zj 14,6.7. Všimni si, že sedmý verš používá jazyk čtvrtého přikázání (Ex 20,11). Proč je důležité dbát na to, co říká Bůh, ne na to, co říkají lidé, respektive tradice? Co by měl člověk udělat pro to, aby se v rozhodující chvíli postavil na Boží stranu – i kdyby se dostal do konfliktu s většinovým názorem?`