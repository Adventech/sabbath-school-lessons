---
title:  Podněty k zamyšlení
date:   13/04/2018
---

> <p></p>
>  „Danielova proroctví si zasluhují naši zvýšenou pozornost, protože se týkají doby, ve které žijeme. Jsou myšlenkově spojena s poslední knihou Nového zákona a Bůh každému, kdo je studuje, slibuje, že obdrží zvláštní požehnání. V knize Daniel čteme ‚Prozíraví se poučí‘ (Da 12,10) a ve Zjevení Jana se píše: ‚Blaze tomu, kdo předčítá slova tohoto proroctví, a blaze těm, kdo slyší a zachovávají, co je tu napsáno.‘ (Zj 1,3)“ (PK 547.548; NUD 205) 

Knihu Daniel často vnímáme především v kontextu vzestupu a pádu království (Da 2), soudu (Da 7,22.26; 8,14) a závěrečného vysvobození Božího lidu v čase soužení (Da 12,1). Tento týden jsme si však ukázali, že v knize Daniel můžeme najít i příklady osobní, vnitřní připravenosti na příchod soužení a pro-následování. V tomto smyslu nám kniha Daniel přináší velmi důležité poselství. Pokud nebudeme mít s Bohem osobní zkušenost, pak nás pouhé znalosti o „znamení šelmy“, „čase soužení“ nebo příchozím pronásledování nezachrání (ba právě naopak, mohou být pro nás přitěžující). Více než cokoli jiného se potřebujeme „narodit znovu“. To je zkušenost, kterou měl Daniel se svými přáteli a kterou prožil pravděpodobně i Nebúkadnesar. 

**Otázky k rozhovoru** 

`Uvažujte o Danielově modlitbě (Da 9,3–19). Jak tato modlitba ukazuje na Danielovo chápání milosti? Jak vnímal Boží lásku a záchranu? Proč se Daniel spoléhal na Boží milost, ne na vlastní dobrotu nebo na vlastní dobré skutky? Proč je důležité o této pravdě nejen vědět, ale skutečně ji prožívat?` 

`Uvažujte o situacích, do kterých se dostali tři mládenci (Da 3) a Daniel (Da 6). Jakým způsobem do jejich náboženské zkušenosti zasahovala politická moc? V čem jsou si tyto dva příběhy podobné, v čem se naopak odlišují? Co se z obou příběhů můžeme naučit o vlastním věrném svědectví?` 

`Jak bys vysvětlil koncept „nového narození“? Proč Ježíš říká, že se „musíme narodit znovu“ (J 3,7)?` 


**Praktický závěr** 

- Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života? 

**Podněty k modlitbám** 

- Modlete se jeden za druhého, za své radosti i starosti. 
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi? 
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku. 