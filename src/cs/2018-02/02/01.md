---
title:  Daniel a doba konce
date:   07/04/2018
---

### Texty na tento týden 
L 16,10; Da 1–3; Zj 13,11–15; J 3,7; Da 4; Da 6 

> <p>Základní verš</p> 
> „Král Daniela oslovil: ‚Vpravdě, váš Bůh je Bůh bohů a Pán králů, který odhaluje tajemství, neboť jsi mi dokázal toto tajemství odhalit.‘“ (Da 2,47) 

Bůh měl pro starověký Izrael velkolepý plán: „Budete mi královstvím kněží, pronárodem svatým“ (Ex 19,6). Toto království kněží se mělo stát svědkem pro celý svět, že Hospodin je jediným Bohem (Iz 43,10–12). Naneštěstí se národ neřídil svatým povoláním, které mu Bůh dal. Nakonec se proto dostal až do baby-lonského zajetí. 

Je zajímavé, že Bůh dokázal využívat jednotlivce, aby o něm vydávali svědectví, a to i přes národní katastrofu, kterou bylo babylonské zajetí. Jinými slovy, prostřednictvím Daniela a jeho přátel, kteří se dostali do zajetí, mohl Bůh dosáhnout toho, co nebylo možné uskutečnit prostřednictvím celého národa. Tito muži byli příkladem, čím by starověký Izrael jako národ mohl být a co by mohl vykonat. 

Ano, příběhy Daniela a jeho přátel se odehrávaly v čase, který byl ještě velmi vzdálen od „posledních dnů“. Ale v jejich životních příbězích můžeme najít rysy a charakteristiky, které nám mohou sloužit jako ur-čitý model a vzor. Na základě Písma věříme, že dnes žijeme v poslední době a že jsme povoláni být svědky 

o Bohu ve světě, který nezná Boha, podobně jako pohané v Babyloně. V této lekci se tedy budeme chtít zamyslet nad tím, co se z příběhu Daniela a jeho přátel můžeme naučit i pro náš dnešní život. 

**Budování společenství** 

- Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě? 
- Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.