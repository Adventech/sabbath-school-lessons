---
title:  Zlatá socha
date:   10/04/2018
---

> <p></p>
> 16Šadrak, Méšak a Abed-nego odpověděli králi: „Nebúkadnesare, nám není třeba dávat ti odpověď. 17Jestliže náš Bůh, kterého my uctíváme, nás bude chtít vysvobodit z rozpálené ohnivé pece i z tvých rukou, králi, vysvobodí nás. 18Ale i kdyby ne, věz, králi, že tvé bohy uctívat nebudeme a před zlatou sochou, kterou jsi postavil, se nepokloníme.“ (Da 3,16–18) 

**Osobní studium** 

Při studiu Písma si nelze nevšimnout spojitosti mezi příběhem ve 3. kapitole knihy Daniel (příběh tří hebrejských mládenců na pláni Dúra) a popisem ve Zjevení 13. kapitole (pronásledování, kterému Boží lid musel čelit v minulosti a bude mu opět vystaven v posledních dnech). 

`Přečti si a porovnej texty Da 3,1–6 a Zj 13,11–15. Jakou podobnost vidíš mezi těmito texty?` 

V obou případech je hlavním tématem otázka uctívání – před kým se skloním jako před nejvyšší auto-ritou. A v obou případech jde o vynucené uctívání, když vládnoucí politické mocnosti pro sebe vyžadují poctu, která náleží jedině Hospodinu. 

`Přečti si text Da 3,13–18. Proč nestačí vědět, co může do našeho života přijít? Proč je důležité nejen vědět, jaký postoj zaujmout v dané situaci, ale mít i odvahu a sílu to udělat?` 

Jako nejsilnější panovník v daném historickém kontextu se král Nebúkadnesar vysmíval třem mláden-cům a jejich Bohu: „A kdo je ten Bůh, který by vás vysvobodil z mých rukou!“ (Da 3,15). Brzy však sám zjistil, kdo je tímto Bohem, a proto prohlásil: „Požehnán buď Bůh Šadrakův, Méšakův a Abed-negův, který poslal svého anděla a vysvobodil své služebníky, kteří na něj spoléhali. Přestoupili královo slovo a vydali svá těla, aby nemuseli vzdát poctu a klanět se nějakému jinému bohu než Bohu svému“ (Da 3,28). 

Je zřejmé, že zázrak, jehož byl Nebúkadnesar svědkem, přesvědčil krále o výjimečnosti Boha tří mládenců. 

Představ si, že by Bůh tyto tři mládence nezachránil. Vždyť oni sami takovou možnost připouštěli (Da 3,18)! Proč by i v takovém případě bylo správné, že nepodlehli královskému nátlaku, ačkoli jim za to hrozilo upálení zaživa? Příběh je mocným svědectvím nejen o víře tří mládenců, ale i o jejich ochotě snášet pro svou víru jakékoliv následky. 

**Aplikace** 

`Uvažuješ někdy o tom, jaký postoj zaujmeš, až se v posledních dnech stane znovu aktuální a naléhavou otázka pravého uctívání? Daří se ti stavět se na správnou stranu už dnes? Dokážeš to i za méně drama-tických okolností?`