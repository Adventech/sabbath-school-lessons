---
title:  Být věrný v malém
date:   08/04/2018
---

> <p></p>
> 8Ale Daniel si předsevzal, že se neposkvrní královskými lahůdkami a vínem, které pil král při svých hodech. Požádal velitele dvořanů, aby se nemusel poskvrňovat. … 17A Bůh dal těm čtyřem jinochům vědění a zběhlost ve veškerém písemnictví a moudrosti. Danielovi dal nadto porozu-mět všem viděním a snům. (Da 1,8.17) 

> <p></p>
> Kdo je věrný v nejmenší věci, je věrný také ve velké; kdo je v nejmenší věci nepoctivý, je nepoctivý i ve velké. (L 16,10) 

**Osobní studium** 

Je poměrně snadné dělat kompromisy a být „nepoctivý v nejmenší věci“. Problém nespočívá ani tak v tom, že by „maličkosti“ byly samy o sobě nějak důležité. Nejsou. Vždyť právě proto jsou to „maličkosti“. Ale jak většina z nás ví, buď z vlastní zkušenosti, nebo z příkladu jiných, problémem je skutečnost, že první kompromis vede k dalšímu a ten k dalšímu a dalšímu – až se člověk stane „nepoctivým ve velké věci“. Naopak věrnost ve zdánlivě málo významných věcech je správným krokem k věrnosti v zásadních situacích (L 16,10). 

Zkus o tom přemýšlet, když budeš číst známý příběh o zkušenosti judských mladíků, kteří se ocitli v babylonském zajetí. 

`Přečti si text Daniel 1. Jak se v postoji, který zaujali Daniel, Chananjáš, Míšael a Azarjáš, odráží to, čím měl být starověký Izrael pro ostatní národy? (Dt 4,6–8 a Za 8,23)` 

První kapitola knihy Daniel popisuje osudy mladých judských zajatců na babylonském královském dvoře. I za těchto nepříznivých okolností se rozhodli, že zůstanou věrní svému Bohu, a to ve všech oblas-tech svého života. „Daniel si předsevzal, že se neposkvrní…“ (Da 1,8). Tento postoj se promítl i v takových zdánlivě nepatrných věcech, jako byla volba jídelníčku při hostinách u králova stolu (v. 12). A přesto Bible říká, že Bůh tuto jejich volbu jasně ocenil: „Po uplynutí deseti dnů se ukázalo, že jejich vzhled je lepší; byli statnější než ostatní jinoši, kteří jedli královské lahůdky“ (v. 15). Bůh také „dal těm čtyřem jinochům vědění a zběhlost ve veškerém písemnictví a moudrosti. Danielovi dal nadto porozumět všem viděním a snům“ (v. 17). Nic z toho samozřejmě nemohlo být (po pouhých deseti dnech) výsledkem toho, co jedli a pili. Bůh však požehnal jejich odhodlání zůstat mu věrní ve všech oblastech života. Neudělal by snad Bůh totéž pro starověký Izrael jako celek, kdyby se národ držel učení Písma stejně horlivě a věrně, jako tito čtyři mládenci? Samozřejmě že ano. A neudělá snad totéž i pro nás dnes, v posledních dnech, pokud mu budeme věrní? 

**Aplikace** 

`Žiješ v souladu s poznáním, které jsi od Boha dostal? Jsi „věrný v malém“? V čem potřebuješ změnu, abys mohl být mocným Božím svědkem? Jak můžeš této změny dosáhnout?`