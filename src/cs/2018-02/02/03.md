---
title:  Danielova pokora
date:   09/04/2018
---

> <p></p>
> 26Král oslovil Daniela, který měl jméno Beltšasar: „Jsi schopen oznámit mi sen, který jsem měl, a jeho výklad?“ 27Daniel králi odpověděl: „Tajemství, na které se král ptá, nemohou králi sdělit ani mudrci ani zaklínači ani věštci ani planetáři. 28Ale je Bůh v nebesích, který odhaluje tajemství. On dal králi Nebúkadnesarovi poznat, co se stane v posledních dnech.“ (Da 2,26–28) 

**Osobní studium** 

Už celá staletí je druhá kapitola knihy Daniel tím, co pomáhá lidem důvěřovat Bibli a Bohu, o kterém mluví. Při zpětném pohledu je z ní totiž zřejmé, že Bůh zná budoucnost a má ji pod kontrolou.  V příběhu popisovaném v této kapitole zjevil Bůh prostřednictvím Daniela důležitý výhled do dalších dnů. 

`Přečti si celou 2. kapitolu knihy Daniel, zvláště pak v. 26–28. Jak na tebe působí Danielova slova? Copak to nebyl on, kdo na rozdíl od krále snu rozuměl? Vždyť o něm bylo řečeno, že měl schopnost „porozumět všem viděním a snům“ (Da 1,17). Proč tedy nevyužil možnost užít si popularity?` 

Daniel velmi přímo a otevřeně připsal Bohu celou zásluhu na zjevení, které od něho obdržel. Velmi snadno se totiž mohl začít pyšnit tím, že schopnost poznat a vyložit králův sen je výsledkem jeho vlastní moudrosti, kterou mu – koneckonců – už jeho okolí přiznalo. Daniel však velmi dobře věděl, jaká je skutečnost. Modlitby a prosby, které spolu se svými přáteli adresoval Bohu (Da 2,17–23), ukazují na jejich úplnou závislost na Bohu. Kdyby Bůh na jejich modlitby neodpověděl, zemřeli by spolu s ostatními mu-drci země. 

Daniel později králi připomněl, že nikdo z jeho mudrců, čarodějů, mágů a zaklínačů mu nedokázal oznámit, co se mu zdálo. V protikladu s tím však Bůh v nebesích může zjevovat tajemství, protože je jediným pravým Bohem. 

Ve své pokoře a závislosti na Bohu se Daniel stal mocným svědkem. Pokud Daniel kdysi dokázal zaujmout postoj pokory, o co víc bychom měli být pokorní i my dnes! Bůh nám zjevil svůj plán spasení v takových podrobnostech, o jakých Daniel neměl ani ponětí. 

**Aplikace** 

`Na co jsi ve svém životě hrdý? Čeho jsi dosáhl a čím by ses mohl pochlubit? Přečti si text Ga 6,14. Jak rozumíš Pavlovým slovům, že se chce chlubit jen křížem Ježíše Krista? Co ti pohled na kříž říká o tvé hříšnosti a o tvé úplné závislosti na Bohu, který dává spasení? Přemýšlej, jak by vypadal tvůj život bez Kristovy oběti.`