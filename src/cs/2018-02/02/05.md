---
title:  Obrácení pohanů
date:   11/04/2018
---

> <p></p> 
> 31Když uplynuly ty dny, pozdvihl jsem já, Nebúkadnesar, své oči k nebi a rozum se mi vrátil. Dobrořečil jsem Nejvyššímu a chválil jsem a velebil Věčně živého… 33Tou dobou se mi vrátil rozum a ke slávě mého království mi opět byla vrácena má důstojnost a lesk. … 34Nyní tedy já, Nebúkadnesar, chválím, vyvyšuji a velebím Krále nebes. Všechno jeho dílo je pravda, jeho cesty právo. Ty, kteří si vedou pyšně, má moc ponížit. (Da 4,31.33.34) 

**Osobní studium** 

Bůh byl ve své milosti s králem Nebúkadnesarem velmi trpělivý. Král pod tlakem okolností několikrát v životě musel uznat Boží moc. Takové uznání ale neznamenalo, že by došlo v jeho srdci k opravdové změně. Tu prožil až v závěru svého života, jak to popisuje 4. kapitola knihy Daniel. Podle této kapitoly se Nebúkadnesar nakonec naučil, že veškerá skutečná moc patří Hospodinu a že bez Boha člověk nic neznamená. 

`Přečti si text Da 4,26–30. Pýcha na vlastní schopnosti a přesvědčení o vlastní moci jsou nebezpečné. Proč? (Viz také J 15,5; Sk 17,28 a Da 5,23.)`

„Kdysi pyšný vládce se stal pokorným Božím dítětem, moudrým a milosrdným králem. Od této chvíle byl podřízen moci Nejvyššího, upřímně se snažil žít v bázni Boží a usiloval o blaho svých poddaných. Nebúkadnesar se nakonec přece jen naučil tomu, čemu by se měli naučit všichni vládci světa – poznal, že tajemství skutečné velikosti tkví v opravdové dobrotě. Svou oddanost Hospodinu vyjádřil slovy: ‚Nyní tedy já, Nebúkadnesar, chválím, vyvyšuji a velebím Krále nebes. Všechno jeho dílo je pravda, jeho cesty právo. Ty, kteří si vedou pyšně, má moc ponížit.‘ (Da 4,34)“ (PK 521; OSU 196) 

`Přečti si text Da 4,31–34. Které pravdy o Bohu zde Nebúkadnesar vyjadřuje? Co to znamená prakticky?` 

Čtvrtá kapitola knihy Daniel končí vyznáním pohanského panovníka, že „Králi nebes“ patří veškerá moc, vláda a sláva. Tato scéna je jakýmsi předobrazem toho, co se později událo v rané církvi. Tehdy pod vlivem Boží moci a díky svědectví prvních křesťanů z Judska poznali pohané pravdu o Bohu, obrátili se a sami začali hlásat evangelium. 

**Aplikace** 

`V souvislosti s posledními událostmi před příchodem Ježíše Krista lidé často uvažují o soužení, pronásledování nebo ranách dopadajících na svět. Co by však mělo být v životě člověka nejdůležitější – ať už žije v jakémkoliv období?`