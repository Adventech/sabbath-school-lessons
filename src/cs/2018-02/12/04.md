---
title:  Harmagedon
date:   19/06/2018
---

> <p></p>
> 12Šestý anděl vylil svou nádobu na velikou řeku Eufrat: a její voda vyschla, aby byla připravena cesta králům od východu slunce. 13A hle, z úst draka i z úst dravé šelmy a z úst lživého proroka vystoupili tři nečistí duchové, podobní ropuchám. 14Jsou to duchové ďábelští, kteří činí zázračná znamení. Vyšli ke králům celého světa, aby je shromáždili k boji v rozhodující den všemohoucí-ho Boha. 

> <p></p>
> 16Shromáždili ty krále na místo zvané hebrejsky Harmagedon. (Zj 16,12–14.16) 

**Osobní studium** 

Ačkoli většina lidí – včetně mnoha křesťanů – neví o knize Zjevení téměř nic, jeden pojem je obecně známý – Harmagedon (Zj 16,16), česky i Armagedon (B21). I v světském pojetí se slovo Armagedon používá ve významu „pohroma, katastrofa nebo velké neštěstí“. Hollywood například vyprodukoval film s názvem Armageddon (1998) o obrovském asteroidu, který se řítí na Zemi a hrozí zničením všeho života. „Armagedon“ je v myslích lidí spojen s myšlenkou konce světa. 

Mnozí křesťané, kteří znají knihu Zjevení, považují boj spojený s Harmagedonem za doslovný vojenský konflikt na Středním východě, který se odehraje před koncem světa. Podle jednoho z výkladů smete Izrael dvousetmilionová armáda z Asie. Jiní se orientují na různé vojenské a politické konflikty v této části světa, které podle jejich názoru přerostou v závěrečnou vojenskou bitvu v oblasti Megido. 

Bible však přináší úplně jiný obraz. Písmo nepředstavuje Harmagedon jako zápas mezi rozhádanými národy, ale jako závěrečné vyvrcholení sporu mezi dvěma stranami kosmického konfliktu. Nejde tedy primárně o politický či ekonomický spor, ale o náboženský zápas, ve kterém však svou roli sehrají i ekonomické a politické faktory. 

`Přečti si text Zj 16,12–16. Co ses na základě těchto veršů dozvěděl o Harmagedonu? Co je pro tebe v tomto poselství nejdůležitější? Proč?` 

Všimni si především symbolického jazyka tohoto textu. Nečistí duchové vycházejí jako ropuchy „z úst draka i z úst dravé šelmy a z úst lživého proroka“ (je to odkaz na mocnosti ze Zj 13; „lživý prorok“ zde musí být odkaz na šelmu ze země ze Zj 13,11). Vidíme zde také odkaz na velký spor, když „duchové ďábelští … vyšli ke králům celého světa, aby je shromáždili k boji v rozhodující den všemohoucího Boha“ (Zj 16,14). Ať už Harmagedon bude nakonec vypadat jakkoli, jde o celosvětový konflikt mezi silami Krista a silami satana. Nejde o místní bitvu v oblasti Megido – přesně tak, jak Babylon ve Zjevení neodkazuje na události kdesi v centrální části dnešního Iráku. 

**Aplikace** 

`Uprostřed těchto děsivých událostí zaznívá: „Hle, přicházím nečekaně jako zloděj! Blaze tomu, kdo bdí a střeží svůj šat, aby nechodil nahý a nebylo vidět jeho nahotu!“ (Zj 16,15). Ježíš nás povzbuzuje poselstvím evangelia, zaslíbením svého příchodu a příslibem přikrytí našich hříchů jeho spravedlností. Jak ti tato zmínka pomáhá pochopit duchovní podstatu zápasu, ve kterém se nacházíme?`