---
title:  Harmagedon a hora Karmel
date:   21/06/2018
---

> <p></p>
> 38I spadl Hospodinův oheň a pozřel zápalnou oběť i dříví, kameny i prsť, a vodu z příkopu vypil. 39Když to všechen lid spatřil, padli na tvář a volali: „Jen Hospodin je Bůh! Jen Hospodin je Bůh!“ (1Kr 18,38.39) 

**Osobní studium** 

`Přečti si text 1Kr 18,18–40. Oč v příběhu jde a jak končí? Jak tento příběh odráží události, které se odehrají v závěrečném období dějin v mnohem větším měřítku? Při hledání podobností si dej pozor (nejen v tom-to příběhu), abys při různých analogiích nezašel příliš daleko.` 

Během zápasu na hoře Karmel stálo proti Božímu proroku Elijášovi čtyři sta padesát Baalových proroků a čtyři sta proroků Ašéřiných (bohyně plodnosti a jedno z nejdůležitějších božstev v kenaanském panteonu). Za zmínku stojí, že zlo se vždy snaží počtem převýšit dobro. Na hoře Karmel se mělo ukázat, kdo je pravým, skutečným Bohem – Hospodin, který stvořil nebesa a zemi, nebo Baal, který je jen dalším projevem „draka“ a jeho úsilí oklamat a ovládnout svět (Zj 12,9). 

Proroci Baala se modlili, aby jejich bůh seslal oheň a spálil připravenou oběť. Celé dopoledne bezvýsledně křičeli na svého boha. „Volejte co nejhlasitěji!“ popichoval je ironicky Elijáš. „Třeba je zamyšlen nebo má nucení anebo odcestoval. Snad spí, ať se probudí!“ (1Kr 18,27). A tak proroci zvýšili své úsilí. Postupně se dostávali do transu, řvali, skákali, bodali se meči, až byli celí krvaví. Všechno však bylo zbytečné, a tak se v době večerní oběti vyčerpaní vzdali. 

Elijáš nechal svoji oběť i připravené dřevo polévat vodou, až se vodou naplnilo celé okolí oltáře. A pak se Elijáš pomodlil poměrně jednoduchou modlitbu (1Kr 18,36.37). Hospodin v okamžiku spálil ohněm nejen oběť a dřevo, ale i kamenný oltář a půdu kolem. Všem bylo okamžitě jasné, jaký je rozdíl mezi mocí pravého Boha a nemohoucností falešného božstva. 

`Přečti si text Zj 19,20.21. Porovnej osud Baalových proroků (1Kr 18,39.40) s osudem šelmy, falešného proroka a ostatních, o nichž se v těchto verších hovoří.` 

Přestože o Harmagedonu nám zatím zůstává poměrně hodně věcí nejasných, známe výsledek – zni-čení Božích nepřátel a obhájení Boha a jeho spravedlivých. 

**Aplikace** 

`Přečti si text 1K 15,1.2 v souvislosti se závěrečnými událostmi a s poselstvím verše Zj 16,15. Přestože bezprostřední kontext se v Prvním listu Korintským liší od událostí Harmagedonu, jak souvisí hlavní myšlenka těchto veršů s posledními událostmi popsanými ve Zjevení? Jaké je hlavní poselství těchto veršů, když o nich uvažujeme současně?]