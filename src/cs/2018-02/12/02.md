---
title:  „Víno jeho smilstva“
date:   17/06/2018
---

> <p></p> 
> 2[Anděl] zvolal mohutným hlasem: „Padl, padl veliký Babylón a stal se doupětem démonů, skrýší všech nečistých duchů a každého zlověstného a nenáviděného ptáka; 3neboť vínem Božího hněvu pro smilství té nevěstky byly opojeny všecky národy, králové světa s ní smilnili a bohatí kupci země bohatli z její rozmařilosti a přepychu.“ (Zj 18,2.3) 

**Osobní studium** 

`Přečti si šest zmínek o Babylonu v knize Zjevení: Zj 14,8; 16,19; 17,5; 18,2.10.21. Co tyto texty hovoří o Ba-bylonu v kontextu událostí na konci času? Uvažuj o těchto textech v souvislosti s charakteristikami starozákonního Babylonu.` 

Augustin ve svém díle O Boží obci (latinsky De civitate Dei) rozvíjí příběh dvou míst – Božího (nebeského) města a lidského (pozemského) města. Bible je vlastně příběhem dvou míst: Jeruzaléma a Baby-lonu. Jeruzalém je obrazem Božího města a zároveň Božího lidu smlouvy, o němž se mluví v celé Bibli (viz Ž 102,22; Iz 52,9; 65,19 a Zj 3,12). Naproti tomu Babylon je vyjádřením útlaku, pronásledování, násilí, falešného náboženství a otevřené vzpoury vůči Bohu. 

Jméno „Babylon“, označující říši krále Nebúkadnesara, je v hebrejštině stejným slovem jako pojmenování města „Bábel“ (zmatek), ve kterém se lidé usilovali postavit Babylonskou věž (Gn 11,9). Když apoštol Petr píše svůj první list křesťanům, „kteří přebývají jako cizinci v diaspoře v Pontu, Galacii, Kappadokii, Asii a Bithynii“ (1Pt 1,1), posílá jim pozdravy z církevního sboru „v Babylónu“ (1Pt 5,13; B21). Z kontextu je jasné, že svůj pozdrav neposílá ze sboru, který sídlí kdesi v ruinách starého království v dnešním Iráku, ale ze samotného Říma, který se má brzy stát utlačovatelem církve. Způsob, jakým Petr pojmenovává Řím, je zajímavý především ve světle toho, jak s tímto termínem pracuje kniha Zjevení a jak představuje roli Říma. 

`Přečti si texty Zj 14,8 a 18,2.3. Jak tyto verše charakterizují a popisují jednání Babylonu ve vztahu k celému světu a ve vztahu k Božímu lidu?` 

Není pochyb o tom, že moc představená ve Zjevení jako Babylon, je zkažená a má na své okolí zničující vliv. Slovní spojení „opojil všechny národy svým smilstvím a dal jim pít z poháru hněvu“ (Zj 14,8) jasně ukazuje na falešné nauky a učení, na nesprávné jednání a na konečné důsledky, které z toho vyplývají. Babylon jako mocnost koná zlo, které má vliv na „všecky národy“ (Zj 18,3). Každý by se měl před touto mocností mít na pozoru, jinak se ani on nevyhne šířící se zkáze. 

**Aplikace** 

`Uvažuj o světě, ve kterém žijeme: úpadek, útlak, útrapy a ukrutnosti. Jak se dá v takovém světě žít tak, aby si člověk udržel morální integritu a měl sílu žít v souladu s Boží vůlí?`