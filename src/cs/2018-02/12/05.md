---
title:  Vznik krize a hora Karmel
date:   20/06/2018
---

> <p></p>
> 16Obadjáš šel tedy naproti Achabovi a oznámil mu to. Achab šel Elijášovi naproti. 17Když Achab uviděl Elijáše, řekl mu: „Jsi to ty, jenž uvádíš do zkázy Izraele?“ 18Ten odvětil: „Izraele neuvádím do zkázy já, ale ty a dům tvého otce tím, že opouštíte Hospodinova přikázání a ty že chodíš za baaly. (1Kr 18,16–18) 

**Osobní studium** 

Jaká je podstata velkého zápasu Harmagedonu (Armagedonu)? Řekli jsme si už, že řecký tvar Harmage-don je odvozen od hebrejského Har-Megido, což znamená „Hora Megido“. Problémem však je, že Megido bylo označením města a přilehlého okolí, ne však hory. V blízkosti Megida ale najdeme  horu Karmel. Teologové se proto domnívají, že výraz „Hora Megido“ odkazuje na „horu Karmel“. 

Pokud se na to podíváme ještě podrobněji, pak příběh Elijáše a falešných Baalových proroků na hoře Karmel můžeme vnímat jako symbol toho, co je představeno ve Zj 13. kapitole. 

Včera jsme si ukázali, že Zj 16,13 se zmínkou o drakovi, šelmě a lživém proroku nás odkazuje zpět na události v Zj 13 a falešnou trojici, o níž jsme mluvili v deváté lekci. 

Ve Zjevení 13 se celý problém vyhrocuje ve verších 13 a 14, když druhá šelma koná nadpřirozené činy, a dokonce i „oheň z nebe nechá před zraky lidí sestoupit na zem“ (Zj 13,13). Tyto události pak vedou k přímé konfrontaci mezi Bohem a satanem. Mezi těmi, kdo uctívají pravého Boha, a těmi, kdo se klanějí „obrazu šelmy“ (Zj 13,14). 

`Přečti si text 1Kr 18,1–18. Jak ti události na hoře Karmel mohou pomoci pochopit podstatu událostí, o nichž se hovoří ve Zjevení 13 v souvislosti se závěrečnou krizí?` 

Události na vrchu Karmel jsou v určitém smyslu popisem velkého sporu. Elijáš tento problém velmi jasně pojmenovává na konci uvedené stati: „tím, že opouštíte Hospodinova přikázání a ty že chodíš za baaly“ (1Kr 18,18). Zdá se, že je to shrnutí podstaty problému, který se v průběhu dějin projevoval těmi nejrůznějšími formami. Buď v našich životech uctíváme toho, „kdo učinil nebe, zemi, moře i prameny vod“ (Zj 14,7), nebo uctíváme někoho nebo něco jiného. V případě událostí popsaných ve Zjevení 13. kapitole lidé neuctívali Hospodina, ale šelmu a její obraz. Neexistuje žádný kompromis, žádná zlatá střední cesta. Buď v životě stojíme na Boží straně, nebo na straně satana. Jde opravdu o hodně – a to nejen dnes, ale především v závěrečném zápase, kdy bude zcela odhaleno, kdo na jaké straně stojí. 

**Aplikace** 

`Jak bys vlastními slovy vysvětlil podstatu krize, kterou vykreslují texty 1Kr 18,1–18 a Zj 13? Podle čeho můžeš vědět, na které straně ve vzniklé krizi stojíš?`