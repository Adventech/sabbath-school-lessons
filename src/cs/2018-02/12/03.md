---
title:  Pád Babylonu
date:   18/06/2018
---

> <p></p> 
> 4A slyšel jsem jiný hlas z nebe: „Vyjdi, lide můj, z toho města, nemějte účast na jeho hříších, aby vás nestihly jeho pohromy. 5Neboť jeho hříchy se navršily až k nebi a Bůh nezapomněl na jeho viny. (Zj 18,4.5) 

**Osobní studium** 

Babylon byl skrz naskrz zkažený. A proto i přes obrovský vliv, který měl na celý svět, nakonec jednoho dne skončí v propadlišti dějin. Alespoň tak o tom mluví kniha Zjevení. 

`Přečti si text Zj 18,1–10. Co ses z těchto veršů dozvěděl o „velikém Babylónu“?` 

V těchto verších se opakuje poselství druhého anděla (Zj 14,8) o pádu Babylonu. Jde o zdůraznění důsledků zkaženosti Babylonu a úpadku, který šíří kolem sebe. 

„Bible upozorňuje na to, že před příchodem Pána Ježíše bude satan konat ‚kdejaký mocný čin, klamná znamení a zázraky a všemožnou nepravostí bude svádět ty, kdo … nepřijali a nemilovali pravdu, která by je zachránila. Proto je Bůh vydá do moci klamu, aby uvěřili lži.‘ (2Te 2,9–11) Teprve až nastane takový stav a až se křesťanské církve plně spojí se ‚světem‘, bude pád Babylonu úplný. Církve k tomu spějí, ale proroctví z knihy Zjevení 14,8 se naplní teprve v budoucnosti.“ (GC 389.390; VDV 258) 

Pouze Bůh přesně ví, kdy se „naplno uskuteční“ toto proroctví a jak daleko od toho času jsme. Víme však, že podle těchto textů bude duchovní Babylon jednoho dne čelit Božímu soudu – a to pro svou obrovskou zkaženost a hříšnost. „Neboť jeho hříchy se navršily až k nebi a Bůh nezapomněl na jeho viny“ (Zj 18,5). Tento jazyk odráží starozákonní vyjádření související se starověkým Babylonem (Jr 51,9). Hlavní myšlenkou těchto slov je, že Boží soud je skutečně blízko. 

Přicházející soud by nás neměl překvapit ani zaskočit. Vždyť už starověký Babylon čelil soudu (viz Da 5). Písmo na mnoha místech velmi jasně vyjadřuje, že jednoho dne se všichni budou muset zodpovídat ze svých činů – včetně Babylonu. Je povzbuzující, že jako křesťané máme na tomto soudu Obhájce – Ježíše Krista (1J 2,1). Kdyby nebylo Ježíše, náš osud by se příliš nelišil od osudu Babylonu. 

**Aplikace** 

`Jak na tebe působí skutečnost, že viditelná nespravedlnost zůstává na tomto světě nepotrestána? V čem je pro tebe povzbuzením, že všechno bezpráví bude jednou čelit konečné Boží odplatě?`