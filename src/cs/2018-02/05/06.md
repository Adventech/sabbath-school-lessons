---
title:  Konečný den smíření
date:   03/05/2018
---

> <p></p> 
> 7Do druhé části stánku vcházel jen jednou za rok sám velekněz, a to nikdy bez krve, kterou obětoval za sebe i za přestoupení lidu. … 22Podle zákona se skoro vše očišťuje krví, a bez vylití krve není odpuštění. 23To, co je jen náznakem nebeských věcí, bylo nutno očišťovat takovým způsobem; nebeské věci samy však vyžadují vzácnějších obětí. (Žd 9,7.22.23) 

**Osobní studium** 

List Židům nás učí, že pozemská svatyně, kterou přikázal Bůh Mojžíšovi postavit, a obětní systém, který Bůh nařídil Izraelcům vykonávat, jsou vlastně obrazným vyjádřením Božího plánu záchrany. Ježíšova služba pro nás po jeho nanebevstoupení ve své podstatě odpovídá tomu, co znázorňovala činnost pozemských kněží (a velekněze), kteří sloužili v pozemské svatyni. Pozemská role svatyně – její dvě oddělení a obětní a očistné obřady – byla „jen náznakem a stínem svatyně nebeské. Vždyť Bůh uložil Mojžíšovi, když měl zřídit stánek: ‚Hleď, ať uděláš vše podle vzoru, který ti byl ukázán na hoře‘“ (Žd 8,5). 

Tak jako obřady obětí symbolizovaly podstatu toho, co měl pro nás Ježíš udělat díky své smrti a vzkříšení, tak i další obřady uvnitř svatyně vyjadřovaly podstatu Ježíšovy služby po jeho nanebevstoupení. Slavnost „dne smíření“ (jak je popsána v Lv 16) byla zase silným obrazem toho, jakým způsobem bude s konečnou platností dořešen problém existence zla a hříchu v celém vesmíru. Tento den byl jedinou příležitostí, kdy velekněz vstoupil „za oponu“ do svatyně svatých (Lv 16,12–14), aby provedl očištění a smíření ve prospěch celého lidu. 

`Přečti si text Žd 9,7.20–23. Co podle tebe vyjadřovaly obřady židovského dne smíření? Jaký byl jejich význam a naučení? Co se z nich můžeme naučit o tom, jak bude jednou provždy dořešen problém zla a hříchu?` 

Na základě Písma víme, že pozemská svatyně a její obřady jsou jen nedokonalým obrazem, nápodobou reality, která je v nebesích. Mnoho čtenářů Bible však přesto překvapuje myšlenka, že i nebeské věci je třeba „očišťovat“ (Žd 9,23), jako by v nebesích bylo něco „nečistého“. Když však toto vyjádření vnímáme v kontextu „dne smíření“, nacházíme srozumitelné vysvětlení. Verš Žd 9,23 naznačuje, že to, co Kristus koná v nebesích, je skutečným smyslem toho, co bylo naznačeno službou pozemského velekněze v pozemské svatyni v den smíření. Ze studia knihy Daniel je patrné, že závěrečná fáze velkého Božího plánu záchrany, symbolizovaná „dnem smíření“, se má odehrát v závěru dějin (přesněji až po roce 1844). Žijeme v době konce, a proto si jako křesťané potřebujeme uvědomit závažnost této doby. Zároveň však může-me prožívat jistotu a naději, které vycházejí z evangelia – tedy z toho, co pro nás Kristus udělal na kříži a co pro nás dělá dnes v nebesích. 

**Aplikace** 

`V poselství prvního anděla ze 14. kapitoly Zjevení se říká: „Bojte se Boha a vzdejte mu čest, neboť nastala hodina jeho soudu“ (Zj 14,7). Realita soudu nás vede k tomu, abychom si uvědomili blízkost konce. Jak toto vědomí ovlivňuje tvůj každodenní život? V čem by byl tvůj život jiný, kdybys věděl, že Kristus ještě dlouho nepřijde?`