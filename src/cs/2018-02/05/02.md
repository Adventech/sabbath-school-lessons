---
title:  Nejvyšší oběť
date:   29/04/2018
---

> <p></p> 
> 3Bůh učinil to, co bylo zákonu nemožné pro lidskou slabost: Jako oběť za hřích poslal svého vlastního Syna v těle, jako má hříšný člověk, aby na lidském těle odsoudil hřích, 4a aby tak spravedlnost požadovaná zákonem byla naplněna v nás, kteří se neřídíme svou vůlí, nýbrž vůlí Du-cha. (Ř 8,3.4)

> <p></p>
> Syn člověka musí mnoho trpět, být zavržen od starších, velekněží a zákoníků, být zabit a třetího dne vzkříšen. (L 9,22) 

**Osobní studium** 

Začněme nejprve tím, co už Ježíš pro nás udělal v minulosti. Uvažování o nejvyšší oběti, kterou Kristus přinesl, a o všech jejích důsledcích je nejlepším základem pro pochopení jeho dnešní služby. A přestože rádi přemýšlíme o událostech, které se teprve stanou, v souvislosti s Kristovou obětí bychom měli přemýšlet i o tom, co se už stalo. Ježíš pro nás totiž v minulosti udělal něco trvalého, co platí stále a neomezeně, a to nás může naplňovat jistotou v pohledu do budoucna. 

`Přečti si texty Ř 8,3.4; 1Tm 1,17; 6,15.16 a 1K 15,53. O jakých důvodech pro příchod Ježíše na naši zemi mluví Pavel? Jak spolu tyto důvody souvisejí?` 

Pavel píše, že Bůh „poslal svého vlastního Syna v těle, jako má hříšný člověk, aby na lidském těle odsoudil hřích“ (Ř 8,3). Co to znamená? Jako nesmrtelná bytost nemohl Kristus zemřít. On však jako svatý na sebe vzal lidské tělo poznamenané působením hříchu a jako nesmrtelný přijal smrtelné tělo člověka – a takto zemřel za nás a místo nás. 

Ježíš je Bůh, ale stal se člověkem, pokořil se a „v poslušnosti podstoupil i smrt, a to smrt na kříži“ (Fp 2,6–8). Způsobem, který zná jen Bůh, Kristovo božství nezemřelo ani ve chvíli, kdy byl Ježíš ukřižován. Způsobem, který přesahuje naše chápání, byla Ježíšova božská přirozenost jakoby „nečinná“ během Mariina těhotenství a během dní, které strávil v hrobě. A ani v průběhu svého pozemského života a své pozemské služby Ježíš nikdy nevyužil svou božskost, aby takto „pomohl“ své lidské přirozenosti. 

`Přečti si text L 9,22. Jak v tomto kontextu rozumíš slovíčku „musí“?` 

Kristus se narodil, aby za nás zemřel. Jeho láska k nám se nedá připodobnit k žádnému jinému vztahu a citu a my ji nikdy nedokážeme zcela pochopit. 

**Aplikace** 

`Když upřímně uvažujeme o Kristově lásce a o jeho oběti, vede nás to k vděčnosti, uctívání a k touze žít Bohu milým životem. Jak ve světle kříže vypadají naše lidské skutky a naše snaha „zachránit se“?` 