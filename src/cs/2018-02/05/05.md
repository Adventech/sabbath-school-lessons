---
title:  Kristus – náš Prostředník
date:   02/05/2018
---

> <p></p>
> 19V ní [naději] jsme bezpečně a pevně zakotveni, jí pronikáme až do nitra nebeské svatyně, 20kam jako první za nás vstoupil Ježíš, kněz na věky podle řádu Melchisedechova. (Žd 6,19.20) 

**Osobní studium** 

Přestože hřích způsobil naše děsivé odloučení od Boha, prostřednictvím Kristovy oběti můžeme opět přicházet k Bohu. Ježíš nás „přivedl k Bohu“ (1Pt 3,18) a všichni tak smíme „stanout před Otcem“ (Ef 2,18). 

`Přečti si úvodní text. Vysvětli vlastními slovy, co pro nás Ježíš podle těchto veršů udělal. Jsi skutečně bezpečně a pevně zakotven v naději?` 

`Přečti si text Žd 9,24. Která informace z tohoto verše je pro tebe nejdůležitější? Jak vnímáš skutečnost, že Ježíš se za tebe (namísto tebe) ukázal před tváří svatého, spravedlivého a všemocného Boha? Co to pro tebe znamená?` 

Ježíš vstoupil jako náš Zástupce do nebeské svatyně a „postavil“ se za nás před Bohem. Řekli jsme už, že Ježíš není v pozici prosebníka, který nejistě žádá Otce o naši záchranu. Kristus je v pozici Krále, který učinil vše pro to, aby pro nás „získal věčné vykoupení“ (Žd 9,12), a jehož prostřednictvím Otec přijímá každého, kdo přijal Ježíšovu oběť. 

Když přijímáme Krista, naše hříchy jsou odpuštěny a před Bohem stojíme ospravedlnění a čistí. Je však prokázanou skutečností, že i když jsme se stali křesťany, hřešíme a přestupujme zákon (1J 1,10). Ježíš však působí v nebesích nejen jako náš Vykupitel, ale i jako náš Velekněz. Tento obraz převzatý ze starozákonní svatyně vyjadřuje dvě skutečnosti: (1) Ježíš přinesl dokonalou oběť za všechny hříšníky všech dob. (2) Ježíš jako Velekněz před celým vesmírem ukazuje ne na naše skutky, ale na svou oběť jako nejvyšší projev lásky, která mu dává právo odpouštět všem kajícím hříšníkům. „Proto přináší dokonalé spasení těm, kdo skrze něho přistupují k Bohu; je stále živ a přimlouvá se za ně“ (Žd 7,25). 

**Aplikace** 

`Jak si uvědomuješ svou závislost na Kristu? Co je příčinou, že i přes naše znovuzrození hřešíme? Co pro tebe znamená, že Kristus je tvým Veleknězem? Jak se to prakticky projevuje ve tvém životě a ve tvém vnímání Krista?`