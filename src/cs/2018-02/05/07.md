---
title:  Podněty k zamyšlení
date:   04/05/2018
---

List Židům mluví o pozemské svatyni jako o modelu (maketě) toho, co pro nás Kristus udělal na zemi jako oběť za nás a v nebesích jako náš Velekněz. Svatyně starověkého Izraele měla být příkladem, ztvárněním, zobrazením evangelia. Izraelci se z ní měli učit o plánu spasení, který v sobě zahrnoval oběť, soud a skoncování s hříchem. Kniha Daniel zase poskytuje čtenáři možnost pochopit apokalyptický (týkající se času konce) rozměr Kristova díla v nebeské svatyni. „Svým důrazem na očištění, soud a ospravedlnění představuje apokalyptické vidění v knize Daniel symboliku dne smíření na úplném konci pozemských dějin. Očištění je přímo spojeno s nebeskou svatyní a s dílem Mesiáše jako krále a kněze. Tato vidění představují i určité časové údaje, což čtenáři umožňuje identifikovat konkrétní časové úseky týkající se dějin spásy. Dobu, kdy Mesiáš začne své dílo konečného očištění svatyně, proběhne soud a ospravedlnění v Božím nebeském příbytku.“ (Handbook of Seventh-day Adventist Theology. Hagerstown, MD: Review and Herald 2000, str. 394) 

**Otázky k rozhovoru** 

`Přečtěte si následující citát z pera Ellen G. Whiteové: „Jako byly kdysi hříchy lidu vírou přenášeny na oběť za hřích a pak obrazně její krví vnášeny do pozemské svatyně, tak jsou podle nové smlouvy hříchy kajících lidí vírou vkládány na Ježíše Krista a ve skutečnosti přenášeny do nebeské svatyně. Tak jako v obrazné službě očištěním pozemské svatyně byly odstraněny hříchy, které ji znečistily, tak musí být očištěna nebeská svatyně tím, že z ní budou odstraněny nebo vymazány záznamy hříchů. Než se to však může stát, musí být záznamy prozkoumány, aby se rozhodlo, na koho se může vztahovat smí-ření v Ježíši Kristu, kdo je pokáním a vírou v Pána Ježíše přijal.“ (GC 421.422; VDV 278) Všimni si důrazu na pokání a víru v Krista jako předpokladu „užitku z Kristova smíření“. Proč jsou pokání a víra v Krista pro Boží lid tak důležité – a to zejména v době zkoušek posledních dnů?` 

`Přečtěte si text Lv 16,15.16. Jaký význam má v těchto verších krev? Co představuje? Proč byla podle vás krev nedílnou součástí obřadů dne smíření v minulosti? Co tento symbol znamená dnes?` 

**Praktický závěr** 

- Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života? 

**Podněty k modlitbám** 

- Modlete se jeden za druhého, za své radosti i starosti. 
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi? 
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku. 