---
title:  Beránek Boží
date:   30/04/2018
---

> <p></p>
> 11A viděl jsem, jak kolem trůnu a těch bytostí i starců stojí množství andělů – bylo jich na tisíce a na statisíce; 12slyšel jsem je mocným hlasem volat: „Hoden jest Beránek, ten obětovaný, přijmout moc, bohatství, moudrost, sílu, poctu, slávu i dobrořečení.“ 13A všechno stvoření na nebi, na zemi, pod zemí i v moři, všecko, co v nich jest, slyšel jsem volat: „Tomu, jenž sedí na trůnu, i Beránkovi dobrořečení, čest, sláva i moc na věky věků!“ (Zj 5,11–13) 

**Osobní studium** 

`Přečti si texty J 1,29; Zj 5,11–13 a 13,8. Jak ti obraz Ježíše jako Beránka pomáhá pochopit jeho roli v plánu spasení? Porovnej tyto verše s texty Zj 5,5 a 19,11–16. V čem spočívá rozdíl? Jak ti tyto obrazy pomáhají pochopit skutečnou moc Božího Beránka? Jak to formuje tvůj vztah k Bohu?` 

Když Jan Křtitel nazval Ježíše „Beránkem Božím“, všem jeho posluchačům se v mysli nepochybně vybavil obraz svatyně. A nejen to. Jeho slova jsou jasným odkazem na Kristovu smrt za hřích. Kristus se jako Beránek Boží stal naplněním předobrazu všech beránků a všech ostatních obětních zvířat v židovském obětním systému, která kdy byla zabita a přinesena jako oběť za hřích. To je vlastně i hlavní poselství všech čtyř evangelií: Ježíš jako Boží Beránek na sebe bere hříchy celého světa. 

List Židům na mnoha místech připomíná tuto Ježíšovu důležitou roli. Mluví o něm jako o tom, který „přinesl sebe sama jako neposkvrněnou oběť Bohu mocí Ducha, který nepomíjí“ (Žd 9,14). Jeho oběť je však v něčem výrazně odlišná od obětí beránků či jiných obětních zvířat, která Izraelci přiváděli do svatyně: „Není třeba, aby sám sebe obětoval vždy znovu, jako když velekněz rok co rok s cizí krví vchází do svatyně; jinak by musel trpět mnohokrát od založení světa. On se však zjevil jen jednou na konci věků, aby svou obětí sňal hřích. A jako každý člověk jen jednou umírá, a potom bude soud, tak i Kristus byl jen jednou obětován, aby na sebe vzal hříchy mnohých; po druhé se zjeví ne už kvůli hříchu, ale ke spáse těm, kdo ho očekávají.“ (Žd 9,25–28) 

Ježíšův příběh a to, co udělal pro naši záchranu, však nekončí ani jeho smrtí a vzkříšením. 

Už od první zmínky o Ježíši, který „dokonal očištění od hříchů“ (Žd 1,3), se v listu Židům mluví o Ježíši také jako o Knězi. Ježíšova služba v nebeské svatyni je detailně popsána v sedmé kapitole listu Židům, na kterou se více zaměříme v zítřejší části. 

**Aplikace** 

`Přečti si ještě jednou text Zj 5,11–13. V čem může být toto uctívání Beránka inspirací pro tvůj život? Jak může tento pohled do nebes ovlivnit vaše společné uctívání Boha v rodině nebo ve sboru?`