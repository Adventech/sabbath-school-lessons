---
title:  Náš Velekněz
date:   01/05/2018
---

> <p></p> 
> 26To je ten velekněz, jakého jsme potřebovali: svatý, nevinný, neposkvrněný, oddělený od hříšníků a vyvýšený nad nebesa, 27který nemusí jako dřívější velekněží denně přinášet oběti napřed za vlastní hříchy a pak teprve za hříchy lidu. Ježíš to učinil jednou provždy, když obětoval sebe sama. (Žd 7,26.27) 

**Osobní studium** 

`Přečti si texty Žd 7,24–27 a 8,6. Jak rozumíš výrazu „dokonalé spasení“ a skutečnosti, že Ježíš se za nás nadále „přimlouvá“. Co je pro tebe v těchto verších nejdůležitější? Jaká naděje zaznívá z těchto veršů?` 

Ježíš je schopen nás zachránit, protože se vyznačuje tím, co ostatním kněžím chybělo. Ježíš je Bůh, a proto má pravomoc odpouštět hříchy. Jeho kněžství je trvalé, věčné. Od svého nanebevstoupení se neustále přimlouvá za svůj lid – stále se stejnou laskavostí a soucitem, jako když uzdravoval nemocné a těšil osamělé. Ježíš je však zároveň i člověkem. Narodil se bez hříchu, bezhříšný zůstal celý život a jako bezhříšný i zemřel – pod ohromující a zničující váhou všech našich hříchů. Pouze On, jako Bůh a zároveň člověk, se může za hříšníky v nebeské svatyni „přimlouvat“. Ježíšova přímluvná služba nespočívá v tom, že by klečel před Bohem, úpěnlivě jej přemlouval a prosil o naši záchranu. Vždyť sám Otec nás tak milo-val, že udělal vše pro naši záchranu (J 3,16). Ježíšova přímluvná služba spíše znamená, že Ježíš je tím, kdo dokáže naši záchranu obhájit před celým vesmírem a kdo trvale mluví a jedná v náš prospěch. Samotná přítomnost ukřižovaného a zmrtvýchvstalého Krista v nebesích je pro nás zárukou, že zaslíbené spasení je realitou. Nejvyšší oběť, kterou Ježíš přinesl, je dostatečná, aby přinesla spasení každému člověku, který kdy žil – pokud se rozhodne nabízenou záchranu přijmout. 

Přečti si text Žd 9,11–15. Vlastními slovy vyjádři, co tyto verše říkají o Ježíši a jeho oběti. Jak bys uvedené verše vysvětlil bez existence a pochopení starozákonních textů? 

V Žd 9,12 se říká, že Kristus pro lidi „získal věčné vykoupení“. Řecké slovo přeložené jako „vykoupení“ znamená i „záchranu“ nebo „vysvobození“. Stejné slovo se nachází také v L 1,68, když Zachariáš naplněn Duchem svatým prorokoval, že Bůh „navštívil a vykoupil svůj lid“. Zmínka o Kristově krvi v Žd 9,12.14 jako o krvi dokonalé a neposkvrněné oběti znamená, že Kristus, obětní Beránek, získal pro nás nezasloužené vykoupení. Ano, pro nás, ne pro sebe – i to je obsahem nádherného evangelia. 

**Aplikace** 

`Jak bys někomu vlastními slovy vysvětlil, co znamená, že Kristus se za nás „přimlouvá“ (Žd 7,25) a že pro nás „získal věčné vykoupení“ (Žd 9,12)? V čem spočívá význam obou skutečností?` 