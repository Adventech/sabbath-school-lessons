---
title:  Podněty k zamyšlení
date:   18/05/2018
---

„Muž, který dostal jednu hřivnu, ‚šel, vykopal jámu a ukryl peníze svého pána‘ (Mt 25,18). Pán Ježíš zde hovoří o muži, který dostal nejmenší dar a nevyužil ho. Tento muž je varovným příkladem všem, kdo si myslí, že se nemusí účastnit Kristova díla, protože dostali málo darů. Kdyby mohli konat něco velkého, rádi by se zapojili. Když však mohou sloužit jen v malých věcech, myslí si, že nemusí dělat nic. V tom se však mýlí. Pán zkouší lidské povahy tím, jak rozděluje své dary. Muž, který nevyužil svěřenou hřivnu, se nakonec projevil jako nevěrný služebník. Kdyby dostal pět hřiven, zakopal by je do země právě tak, jako zakopal jednu. Nevyužil jednu hřivnu, a tím ukázal, že pohrdá nebeskými dary. 

‚Kdo je věrný v nejmenší věci, je věrný také ve velké‘ (L 16,10). Často podceňujeme maličkosti s odůvod-něním, že jde o malé věci. Ale právě maličkosti přispívají značnou měrou ke skutečnému růstu. V životě křesťana vlastně nejsou nedůležité a bezvýznamné věci. Jestliže podceňujeme maličkosti při utváření své povahy, vystavujeme se velkému nebezpečí.“ (COL 355.356; PM 180.181) 

**Otázky k rozhovoru** 

`Které ideologie vedly k přesvědčení, že lidem se podaří vybudovat na zemi dokonalou společnost? Proč všechny tyto snahy selhaly?` 

`Jak naše poslušnost Božích přikázání může posílit naši víru? Proč je naše víra bez odpovídajících skutků „mrtvá“ (Jk 2,26)? Uvažujte o zkouškách, jež čekají na ty, „kteří se drží Božích přikázání a Ježíšovy víry“ (Zj 14,12). Proč je v tomto kontextu důležité, abychom se připravovali na to, co přijde v době, kdy to budeme nejméně očekávat?` 

`Uvažujte společně o podobenství o deseti družičkách. Proč a v čem by jejich příběh měl být pro nás varováním? Jak si můžeme být jisti, že nejsme ve svých postojích stejně pošetilí jako ony?` 

`Jak rozumíte slovům, že se objeví „lžimesiášové a lžiproroci a budou předvádět veliká znamení a zázraky, že by svedli i vyvolené, kdyby to bylo možné“ (Mt 24,24; porovnej s Ř 8,33). Co Matoušova slova vypovídají o síle budoucích svodů?` 

**Praktický závěr** 

- Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života? 

**Podněty k modlitbám** 

- Modlete se jeden za druhého, za své radosti i starosti. 
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi? 
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.