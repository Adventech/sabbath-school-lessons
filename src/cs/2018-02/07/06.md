---
title:  Svěřené hřivny
date:   17/05/2018
---

> <p></p>
> 24Přistoupil i ten, který přijal jednu hřivnu, a řekl: „Pane, poznal jsem tě, že jsi tvrdý člověk, sklízíš, kde jsi nesel, a sbíráš, kde jsi nerozsypal. 25Bál jsem se, a proto jsem šel a ukryl tvou hřivnu v zemi. Hle, zde máš, co ti patří.“ 26Jeho pán mu odpověděl: „Služebníku špatný a líný, věděl jsi, že žnu, kde jsem nezasel, a sbírám, kde jsem nerozsypal. “ (Mt 25,24–26) 

**Osobní studium** 

`Přečti si text Mt 25,13–30. Jakou roli hraje využívání našich obdarování v přípravě na Kristův návrat? Jaké je hlavní poselství tohoto podobenství?` 

Ačkoliv se toto podobenství liší od podobenství o deseti družičkách, obě mluví o připravenosti na Kristův návrat. Obě se zmiňují o těch, kteří byli připraveni, a o těch, kteří připraveni nebyli. A obě ukazují na osud těch, kteří vinou vlastní duchovní nedbalosti, lhostejnosti nebo nepozornosti čelili věčnému zatracení. 

Tak jako je olej symbolem Ducha, „hřivny“, tedy drahé kovy, „vyjadřovaly výjimečné dary Ducha a také mimořádné vrozené schopnosti“ (5BC 510). 

Všichni tři sluhové dostali od svého pána důvěru a prostředky. Všimni si, že pán jim svěřil svůj vlastní majetek (Mt 25,14). Každému pán svěřil prostředky „podle jeho schopností“ (Mt 25,15). Tito sluhové se stali správci něčeho, co jim sice nepatřilo, nevlastnili to, ale měli za to zodpovědnost. Právě proto se pán nakonec vrátil, aby s nimi „účtoval“ (Mt 25,19). V době jeho nepřítomnosti se totiž neměli zaměřit na otázku, kdy se jejich Pán vrátí, ale na to, jak tuto dobu využijí. 

V Kristu jsme dostali příležitost získat úžasné dary (Ř 8,32). Ne však pro naše vlastní potěšení či osobní růst, ale pro službu a plnění poslání, které zde na zemi máme, dokud se Ježíš nevrátí. Nevěrný služebník se v našem podobenství zaměřil jen na sebe a na to, aby mu při návratu Pán nevyčetl něco, co pokazil. Vůbec nepochopil, že jeho úkolem bylo prožít činorodý život v práci a službě, aby tak vzkvétal „podnik“ jeho pána. Výsledkem bylo, že pán ho nazval „zlým a líným“ sluhou (Mt 25,26). 

**Aplikace** 

`Ježíš vyprávěl i toto podobenství v kontextu posledních dnů a svého návratu. Jak tedy souvisejí přijaté dary s naší přípravou na poslední události?`