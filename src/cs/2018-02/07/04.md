---
title:  Znesvěcující ohavnost
date:   15/05/2018
---

> <p></p>
> Když pak uvidíte „znesvěcující ohavnost“, o níž je řeč u proroka Daniele… (Mt 24,15)

> <p></p>
> 9Z jednoho z nich vyrazil jeden maličký roh, který se velmi vzmáhal na jih a na východ i k nádherné zemi. 10Vzmohl se tak, že sahal až k nebeskému zástupu, srazil na zem část toho zástupu, totiž hvězd, a rozšlapal je. 11Vypjal se až k veliteli toho zástupu, zrušil každodenní oběť a rozvrátil příbytek jeho svatyně. 12Zástup byl sveden ke vzpouře proti každodenní oběti. Pravdu srazil na zem a dařilo se mu, co činil. (Da 8,9–12) 

**Osobní studium** 

Ve své řeči o konci času Kristus upozornil na „znesvěcující ohavnost“ (Mt 24,15 – ČEP; „ohavnost zpustošení“ – ČSP; „otřesnou ohavnost“ – B21), o které se mluví také v knize Daniel (Da 9,27; 11,31; 12,11). 

Bůh něco označil za „ohavnost“ tehdy, když šlo o vážné přestoupení jeho zákona – například mod-loslužbu (Dt 7,25; 27,15) nebo zakázané sexuální praktiky (Lv 18,22). V našem kontextu se „znesvěcující ohavnost“ týká nějakého druhu náboženského odpadnutí. 

`Přečti si texty Mt 24,15 a L 21,20. Jak na základě těchto veršů rozumíš tomu, co Ježíš považoval za „znesvěcující ohavnost“?` 

Tyto dva verše jasně ukazují, že Ježíšova předpověď se přímo dotýká hrůzné zkázy, která dopadla na Jeruzalém v roce 70, kdy pohanský Řím zničil nejen město, ale i svatý chrám. 

Kromě toho však existuje i druhé naplnění tohoto proroctví, ve kterém jsou bezprostřední události (například zničení Jeruzaléma) jakýmsi předobrazem budoucích událostí na konci času. „Kristus v Jeruzalémě viděl symbol světa – zatvrzelého v nevěře a vzpouře –, který spěje k Božímu soudu.“ (GC 22; VDV 19) 

Ve verších Da 12,11 a 11,31 se o „znesvěcující ohavnosti“ mluví v souvislosti s pozdní fází Říma, o níž jsme již hovořili. V tomto období se začal prosazovat „alternativní“ systém zprostředkování spasení a vztahu s Bohem. Tento systém si přisvojil to, co pro nás Kristus udělal a co pro nás koná v nebeské svatyni. 

Verše 9–12 v 8. kapitole knihy Daniel nám pomáhají umístit tyto události do dějinných souvislostí dvou fází římské mocnosti. První fáze se týká rychlého horizontálního rozpínání malého rohu (Da 8,9) a ukazuje na rozlehlost pohanského Říma. V druhé fázi (Da 8,10–12) malý roh narůstá vertikálně, pronásleduje Boží lid, zvětšuje svou moc a snaží se překonat „velitele zástupu“ (Da 8,11), Ježíše. Tato fáze představuje období papežství, které povstalo na troskách Římské říše – stále však zůstává Římem. (Proto je malý roh symbolem dvou fází téže mocnosti.) Soud (Da 7,9.10), očištění svatyně (Da 8,14) a znamení na nebi (Mt 24,29) – to vše předznamenává Boží zásah ve prospěch jeho lidu v posledních dnech. 

**Aplikace** 

`Jak bys svému známému vysvětlil, co to je „znesvěcující ohavnost“, jaký je její původ, čeho se týká a jaký to vše má vliv na život člověka?`