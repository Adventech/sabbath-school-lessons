---
title:  Varování před svody
date:   13/05/2018
---

> <p></p> 
> 23Tehdy, řekne-li vám někdo: „Hle, tu je Mesiáš nebo tam,“ nevěřte! 24Neboť vyvstanou lžimesiášové a lžiproroci a budou předvádět veliká znamení a zázraky, že by svedli i vyvolené, kdyby to bylo možné. 25Hle, řekl jsem vám to předem. (Mt 24,23–25) 

**Osobní studium** 

Jen pár dní před ukřižováním hovořili učedníci s Ježíšem na Olivové hoře. Kristova slova o zničení chrámu zněla jeho následovníkům neuvěřitelně. Nevíme přesně, co všechno se jim promítlo v hlavě, ale informaci 

`o zničení chrámu si automaticky spojili s koncem světa (Mt 24,3). Přečti si text Mt 24,1–25. Jaké poselství související s dobou konce předal Ježíš učedníkům? Jak na tebe působí jeho slova? Co z Ježíšovy předpovědi tě nejvíc zaujalo?` 

Přečtené verše nám jasně ukazují, že se Ježíš s velkými obavami opakovaně vyjadřuje k problematice různých svodů, kterým budou jeho učedníci vystaveni. Mezi tyto podvody patří i falešní proroci a falešní mesiášové. Někteří lidé se budou prohlašovat za mesiáše, jiní se budou stavět do role Božích poslů či proroků, i když je k tomu Bůh nepovolal, případně svá tvrzení „dokazovat“ i zázraky. Je politováníhodné, že se i mnozí věřící lidé takto nechají oklamat přeludem zdánlivé duchovnosti. 

Dějiny nám potvrzují Boží slovo. V průběhu historie přicházeli různí lidé, kteří si nárokovali pro své působení a poselství tu nejvyšší autoritu. A stejná situace je i dnes. Ježíšovo proroctví se pozoruhodně plní! Na rozdíl od učedníků na Olivové hoře máme výhodu v tom, že můžeme pozorovat, jak se v průběhu dějin Ježíšova proroctví naplňovala. Nemělo by nás proto překvapit, že se podobné svody budou v posledních dnech objevovat stále častěji. 

Podívejme se i na to, jak Ježíš, aby utvrdil víru učedníků, popsal budoucí situaci ve světě. V průběhu dějin lidé při různých příležitostech vložili svou důvěru do těch nejrozmanitějších systémů, o kterých byli přesvědčeni, že odstraní nebo alespoň podstatně sníží utrpení lidstva. Ať už šlo o politická hnutí, či technický nebo vědecký pokrok, lidé do nich vkládali naděje, že se jim na zemi podaří vybudovat nějakou formu utopie (ideální společnosti). Dějiny jsou však smutným svědectvím toho, že lidské plány a vyhlídky jsou neuskutečnitelné. Svět je takový, jak to Ježíš předpověděl. Kristova slova, vyřčená před téměř dvěma tisíci lety, ukazují, jak pomýlené byly naděje některých lidí. 

**Aplikace** 

`Přečti si znovu text Mt 24,25. Jak a v čem mohou tato Ježíšova slova posílit tvou víru?`