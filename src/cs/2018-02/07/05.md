---
title:  Deset družiček
date:   16/05/2018
---

> <p></p>
> 6Uprostřed noci se rozlehl křik: „Ženich je tu, jděte mu naproti!“ 7Všechny družičky procitly a dávaly do pořádku své lampy. 8Tu řekly ty pošetilé rozumným: „Dejte nám trochu oleje, naše lampy dohasínají!“ (Mt 25,6–8) 

**Osobní studium**

Ježíš se ve své řeči soustředil nejprve na znamení jeho příchodu (Mt 24). Pak upozornil učedníky na to, jak se na jeho příchod mohou připravit (Mt 25). 

`Přečti si v Mt 25,1–13 podobenství o deseti družičkách. Jaké ponaučení vidíš v tomto podobenství v souvislosti s přípravou na poslední události spojené s „příchodem ženicha“?` 

Na začátku této části své řeči Ježíš vypráví podobenství o deseti „družičkách“ (ČEP) nebo „pannách“ (ČSP). Toto označení naznačuje čistotu a odkazuje na ty, kteří veřejně vyznávali, že jsou následovníky Krista. Ve velkém sporu rozhodně družičky nestály na straně satana. Nesou určité rysy nebeského království (Mt 25,1), ale v rozhodující chvíli všechny usnuly (Mt 25,5). Ježíš vyzýval učedníky k bdělosti (Mt 24,42), aby je jeho příchod nezaskočil nebo nenašel nepřipravené. 

Všech deset družiček mělo svícny a všech deset vyšlo vstříc ženichovi. Všechny se tedy těšily na jeho příchod. Jak to již na svatbách chodí, i u této svatby se objevilo zdržení. A když ženich dlouho nepřicházel, všech deset družiček usnulo. Uprostřed hluboké noci všech deset probudil křik: „Ženich je tu, jděte mu naproti!“ (Mt 25,6). 

„Pošetilé“ družičky byly najednou zaskočené, vylekané, nepřipravené. Proč? Jejich lampy dohasínaly (Mt 25,8). Plamen v jejich lampách ještě blikal, stále v nich bylo trošku oleje, ale ne dost na to, aby mohly přivítat ženicha – Krista. 

O čem toto podobenství mluví? 

Tyto pošetilé družičky představují křesťany, kteří sice očekávají Kristův návrat, mají s ním však jen povrchní zkušenost. Zažívají ve svém životě krátkodobé duchovní nadšení, které ale časem vyprchá. Těší se na konečné setkání s Kristem, ale nejsou připraveni na to, že je před nimi ještě život očekávání a služby. Když se brzy nedostaví to, co očekávali, jejich víra projde hlubokou krizí. 

„Duch svatý působí na lidské srdce podle toho, jak člověk po něm touží a nakolik mu dovoluje vytvářet novou povahu. Lidé znázornění pošetilými družičkami se spokojují s povrchní změnou. Neznají Boha, neseznámili se s jeho povahou, nejsou s Bohem spojeni, proto nevědí, jak mu důvěřovat, jak k němu vzhlížet a jak žít. Jejich služba Bohu se zvrhává na pouhou formu.“ (COL 411; PM 210) 

**Aplikace** 

`Jakým způsobem a na základě čeho můžeš poznat, že se nedopouštíš stejné chyby jako družičky v podobenství? Jak se může náš postoj změnit?`