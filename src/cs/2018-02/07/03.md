---
title:  Vytrvalost až do konce
date:   14/05/2018
---

> <p></p>
> 12A protože se rozmůže nepravost, vychladne láska mnohých. 13Ale kdo vytrvá až do konce, bude spasen. (Mt 24,12.13) 

**Osobní studium** 

`Přečti si texty Mt 24,9 a Zj 13,11–17. O čem tyto verše hovoří? V čem jsou podobné, v čem se naopak odlišují? Jaká myšlenka je v těchto textech pro tebe nejdůležitější? Proč?` 

Kristovy obavy o jeho lid se týkají i celosvětového podvodu, který přivede národy k odporu vůči pravému uctívání Boha a vytvoření a vnucování falešné bohoslužby. Lidé, kteří budou stát pevně na pozici pravého uctívání, budou vystaveni nenávisti, utrpení, a dokonce i smrti. 

`Přečti si text Mt 24,13. Na co klade Kristus důraz v tomto verši? Jak tomu rozumíš? V čem je podle tebe rozdíl mezi trpělivostí a vytrvalostí? V čem se tyto dva postoje (resp. tyto dvě vlastnosti) doplňují?` 

„Pouze ti, kdo opevní svou mysl biblickým učením, obstojí v posledním velkém boji.“ (GC 593.594; VDV 385) Jinými slovy, jen lidé, kteří budou jasně chápat a přijímat učení Bible, nebudou zmateni podvody a klamy na konci času. Všichni potřebujeme být pevně ukotveni v tom, co dnes chápeme jako pravdu, jinak podlehneme svodům. 

`Přečti si text Mt 7,24–27. Jak rozumíš tomuto podobenství? Co je jeho hlavní myšlenkou? V čem je pro tebe toto podobenství aktuální? Proč?` 

Je důležité, aby byl každý člověk ve svém uvažování pevně zakotven v Božím slově. Podle Ježíše to však nestačí k tomu, abychom obstáli ve zkouškách, kterým budeme vystaveni. Potřebujeme také jednat podle toho, čemu věříme. Potřebujeme se řídit pravdou, která je v Ježíši. V uvedeném podobenství oba stavitelé slyšeli Ježíšova slova. Rozdíl mezi nimi spočíval v tom, zda poslechli a vytrvali v tom, co se od Ježíše dozvěděli, a zda se podle toho zařídili. 

**Aplikace** 

`Proč vytrvá ten, kdo poslouchá, ale padne ten, kdo neposlouchá? Jak nám poslušnost pomáhá vytrvat ve víře? Jak v tomto kontextu rozumíš vztahu mezi poslušností (jednáním, skutky) a vírou?`