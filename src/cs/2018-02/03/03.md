---
title:  Obrazy Ježíše ve Zjevení
date:   16/04/2018
---

> <p></p>
> 11A viděl jsem nebesa otevřená, a hle, bílý kůň, a na něm seděl ten, který má jméno Věrný a Pravý, neboť soudí a bojuje spravedlivě. 12Jeho oči plamen ohně a na hlavě množství královských korun; jeho jméno je napsáno a nezná je nikdo než on sám. 13Má na sobě plášť zbrocený krví a jeho jméno je Slovo Boží. 14Za ním nebeská vojska na bílých koních, oblečená do bělostného čistého kmentu. 15Z jeho úst vychází ostrý meč, aby jím pobíjel národy; bude je pást železnou berlou. On bude tlačit lis plný vína trestajícího hněvu Boha všemohoucího. (Zj 19,11–15) 

**Osobní studium** 

I když si mnozí lidé spojují knihu Zjevení hlavně s popisem událostí doby konce, už od první kapitoly je zřejmé, že má být především „zjevením Ježíše Krista“ (Zj 1,1; ČSP). Ježíš je v ní představen jako ten, kdo vede své věrné od počátku až do cíle, a je zárukou jejich vítězství. 

Přečti si následující texty z knihy Zjevení hovořící o Ježíši. Jaká jména, charakteristiky a jednání mu přisuzují? Co se z těchto veršů můžeš o Ježíši naučit?

`Zj 1,5` 

`Zj 1,18`

`Zj 5,5`

`Zj 5,9`

`Zj 5,12`

`Zj 19,11–15`

`Zj 21,6`

Uvedené verše tvoří jen malou ukázku různých textů ve Zjevení, které popisují Ježíše a jeho dílo. Ježíš je Beránek. Tato charakteristika poukazuje na jeho první příchod, když dal sebe samého jako výkupné, jako oběť za naše hříchy. „Odstraňte starý kvas, abyste byli novým těstem, vždyť vám nastal čas nekvašených chlebů, neboť byl obětován náš velikonoční beránek, Kristus“ (1K 5,7). Ježíš je zároveň ten, kdo o sobě říká: „Byl jsem mrtev – a hle, živ jsem na věky věků. Mám klíče od smrti i hrobu“ (Zj 1,18). To je přímá zmínka o jeho smrti a vzkříšení. „Tak je psáno: Kristus bude trpět a třetího dne vstane z mrtvých“ (L 24,46). A ve Zjevení 19,11–15 je Ježíš popsán při svém druhém příchodu, kdy se vrátí na zemi v moci, v slávě a se soudem. „Syn člověka přijde v slávě svého Otce se svými svatými anděly, a tehdy odplatí každému podle jeho jednání“ (Mt 16,27). 

**Aplikace** 

`Proč je důležité, aby se tvá pozornost soustředila každý den na Ježíše Krista, jeho smrt, vzkříšení a druhý příchod? Jak se tyto aspekty mohou stát základem pro tvá rozhodnutí?`