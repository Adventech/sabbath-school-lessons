---
title:  Zjevení jako svědectví o Kristu
date:   18/04/2018
---

> <p></p>
> 1Zjevení Ježíše Krista, které mu dal Bůh, aby svým otrokům ukázal, co se má brzy stát. On to prostřednictvím svého anděla naznačil svému otroku Janovi. 2Ten dosvědčil Boží slovo a svědectví Ježíše Krista, vše, co uviděl. 3Blahoslavený, kdo předčítá, i ti, kdo slyší slova tohoto proroctví a zachovávají, co je v něm zapsáno, neboť ten čas je blízko. … 7„Hle, přichází s oblaky“ a „uzří jej každé oko, i ti, kteří jej probodli“, a „budou se pro něho bít v prsa všechny kmeny země“. Ano, amen. (Zj 1,1–3.7; ČSP) 

**Osobní studium** 

Celá kniha Zjevení – její struktura i obsah – se zaměřuje na jediné: představit Ježíše Krista. 

I když např. ČEP překládá úvodní slova knihy Zjevení trochu volně jako „Zjevení, které Bůh dal Ježíši Kristu“, původní řecký text zní: „Apokalypsis Iésou Christou“ tedy: „Zjevení Ježíše Krista“ (ČSP). Obecně můžeme tato slova chápat dvojím způsobem: (1) „zjevení pocházející od Ježíše Krista“ nebo (2) „zjevení 

o Ježíši Kristu“. Skutečnost, že jde o „zjevení“ (odhalení, prozrazení, odkrytí), je silným argumentem proti těm, kteří jsou přesvědčeni, že kniha Zjevení je nesrozumitelná a nepochopitelná. Proč by se Božím řízením kniha Zjevení stala součástí Písma, kdyby nebylo jeho záměrem, aby ji její čtenáři pochopili? 

`Přečti si text Zj 1,1–8. Co se z těchto veršů můžeme dozvědět o Ježíši? Jaká je jeho úloha v souvislosti se „zjevením“?` 

Na začátku Zjevení je Kristus představen jako „vládce králů země“ (Zj 1,5) a na konci se o něm hovoří jako o „Králi králů“ (Zj 19,16). Dobrou zprávou je, že i uprostřed chaosu, těžkostí a komplikované situace je náš milující Pán a Zachránce zároveň svrchovaným Vládcem. 

Ve Zjevení 1,5 se o Kristu mluví jako o Vykupiteli, „jenž nás miluje a svou krví nás zprostil hříchů“. Hned na začátku knihy je tedy zdůrazněna Ježíšova oběť na kříži, která nám přinesla smíření. Ježíš nám přináší nejen ospravedlnění, ale i posvěcení (1K 6,11). V těchto a podobných textech nacházíme ujištění o našem spasení, protože různými způsoby zdůrazňují, že Ježíš nás osvobodil od našich hříchů. Udělal pro nás to, co jsme žádným způsobem nemohli udělat my sami. 

Z pohledu křesťanské víry je ústřední myšlenkou zaslíbení o Kristově návratu. Ježíš se znovu vrátí – „v oblacích“ (porovnej L 21,27 a Zj 1,7). Celý svět bude svědkem této události. Kristův příchod jednou provždy ukončí utrpení a zkázu hříchem poznamenané země. 

**Aplikace** 

`Jak může ovlivnit tvou četbu knihy Zjevení a následné popisy budoucích událostí vědomí, že v tom všem tě doprovází Ježíš, „jenž nás miluje a svou krví nás zprostil hříchů“ (Zj 1,5) ? Co to pro tebe znamená v kontextu prožívání bolesti, utrpení a těžkostí?`