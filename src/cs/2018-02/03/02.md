---
title:  Struktura knihy Zjevení
date:   15/04/2018
---

> <p></p>
> 9A veliký drak, ten dávný had, zvaný ďábel a satan, který sváděl celý svět, byl svržen na zem a s ním i jeho andělé. 10A slyšel jsem mocný hlas v nebi: „Nyní přišlo spasení, moc a království našeho Boha i vláda jeho Mesiáše; neboť byl svržen žalobce našich bratří, který je před Bohem osočoval dnem i nocí. 11Oni nad ním zvítězili pro krev Beránkovu a pro slovo svého svědectví. Nemilovali svůj život tak, aby se zalekli smrti. (Zj 12,9–11) 

**Osobní studium** 

Jednou z mnoha společných charakteristik knih Daniel a Zjevení je skutečnost, že obsahují dvě základní části: historickou a eschatologickou (týkající se událostí na konci času). V obou knihách jsou tyto myšlenky poměrně spletitě propojeny. Až na několik výjimek můžeme s trochou zjednodušení říci, že historickou část knihy Zjevení Janovo tvoří kapitoly 1 až 11 a o konci časů pojednávají především kapitoly 13–22. 

`Přečti si text Zj 12,1–17. Co lze z této kapitoly pochopit o dějinných událostech, které už jsou za námi, a co naopak o době, která je stále ještě před námi? Zdůvodni svůj pohled.` 

Historické události můžeme vnímat jako něco, z čeho můžeme vycházet, nebo jako příklady – obvykle časově a místně omezené. Tímto způsobem poukazují na důležité celosvětové události, které se odehrají v posledních dnech. Můžeme tedy říci, že studium starozákonních dějin v kontextu novozákonních událostí nám může pomoci pochopit, co se odehrává v našich dnech a co se bude dít v blízké (i vzdálené) bu-doucnosti. Tento princip se však netýká jen knih Daniel a Zjevení. Podobně třeba i apoštol Pavel aplikoval některá naučení z dějin Izraele na církev své doby (např. 1K 10,1–12). 

Minulý týden jsme si ukázali, že některé příběhy z knihy Daniel (Da 3,6.15.27 a 6,6–9.21.22) se sice odehrály v minulosti, ale určitým způsobem odrážejí události konce času, o nichž se hovoří ve Zjevení. Uvažování o těchto příbězích a jejich studium nám může přinést hlubší pochopení toho, čemu bude muset Boží lid čelit na konci věků. V kontextu knihy Daniel je asi nejdůležitějším principem skutečnost, že Bůh vládne a že bez ohledu na situaci, v níž se právě nacházíme, nade vším stojí jeho ujištění o konečné záchraně. A přestože se Zjevení věnuje různým tématům, velmi jasně v něm zaznívá právě ujištění o záchraně věrných. 

**Aplikace** 

`Kdosi řekl, že dějiny nás učí, že se z dějin nikdy neumíme poučit. Lidé jednoduše znovu a znovu opakovali tytéž chyby – a je jedno, kdy žili. Jak se tomu můžeme vyhnout, máme-li možnost poučit se z dlouhých dějin lidstva? Dá se to vůbec?`