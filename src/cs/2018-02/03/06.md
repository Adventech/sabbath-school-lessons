---
title:  Zjevení, vzkříšení a Kristův příchod
date:   19/04/2018
---

> <p></p>
> 7Hle, přijdu brzo. Blaze tomu, kdo se drží proroctví této knihy. … 12Hle, přijdu brzo, a má odplata se mnou; odplatím každému podle toho, jak jednal. 13Já jsem Alfa i Omega, první i poslední, po-čátek i konec. (Zj 22,7.12.13) 

**Osobní studium** 

`Co o sobě v úvodních verších Ježíš zjevuje?` 

Obraz Ježíše, který nám přináší poslední kapitola knihy Zjevení, navazuje na to, jak byl představen v první kapitole. Tam byl Ježíš popsán jako ten, kdo stojí ve svatyni uprostřed svícnů. Jeho nádhera a velkolepost způsobily, že Jan před ním padl v strachu a úžasu na zem jako mrtvý. Ježíš ho však uklidnil tím, že nemá žádný důvod bát se. Poté se mu představil jako První, Poslední a Živý na věky. Později poukazuje na svou smrt a na skutečnost, že žije na věky věků a že sám je tím, kdo má moc (klíče) od smrti i hrobu (podsvětí; ČSP). Stejné téma a obrazy se nám poté objeví i v závěru knihy Zjevení. 

Ježíš takovýmto způsobem opakovaně obrací naši pozornost k naději vzkříšení, jež je jakýmsi základem a zároveň vyvrcholením křesťanské víry (1K 15,16–20). Pokud bychom neměli naději na vzkříšení, jakou naději bychom vlastně měli? 

„Ježíš Kristus je Alfa a Omega, Genesis Starého zákona a Zjevení Nového zákona. Obě knihy se setkávají v Kristu. Adam a Bůh jsou smířeni poslušností druhého Adama, který završil dílo vítězstvím nad satanovými pokušeními a odčiněním Adamova hanebného selhání a pádu.“ (6BC 1092) Ano, Ježíš je počátek i konec. On nás na začátku stvořil a na konci nás stvoří znovu. 

**Aplikace** 

`Jak může být Ježíš středem tvého života? Jak se to může (má a musí) prakticky projevit? Jak ti v životě pomáhá naděje na Ježíšovo konečné vítězství nad zlem i nad smrtí?`