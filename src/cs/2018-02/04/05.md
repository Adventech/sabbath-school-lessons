---
title:  Jistota spasení
date:   25/04/2018
---

> <p></p> 
> 11A to je to svědectví: Bůh nám dal věčný život, a ten život je v jeho Synu. 12Kdo má Syna, má život; kdo nemá Syna Božího, nemá život. 13Toto píšu vám, kteří věříte ve jméno Syna Božího, abyste věděli, že máte věčný život. (1J 5,11–13) 

**Osobní studium** 

Někteří křesťané (včetně adventistů) si lámou hlavu nad tím, zda budou opravdu spaseni. Nemají jistotu a touží poznat, jak to s nimi v souvislosti s věčností dopadne. Ze všech sil se snaží žít co nejlépe, ale zároveň (pokud jsou čestní) si uvědomují, jak moc ve svém úsilí selhávají. Zkoumají, pátrají, hledají, ale nacházejí pro svůj život jen velmi málo povzbuzení. 

Když si uvědomujeme obrovskou propast mezi Ježíšovým svatým životem a naším životem poznamenaným hříchem a selháním nebo když čteme verše jako „Těsná je brána a úzká cesta, která vede k životu, a málokdo ji nalézá“ (Mt 7,14), koho z nás alespoň občas nepřemůže úzkost nebo obava, zda nakonec opravdu budeme spaseni?! 

Pokud se chceme připravit na poslední dobu, pak musíme už dnes prožívat jistotu spasení. Pokud se chceme do budoucna dívat bez obav, pak bychom měli už dnes prožívat radost ze skutečnosti, že jsme spaseni. Řekli jsme si, že Otec, Syn i Duch dělají vše pro to, abychom mohli být zachráněni. Proto bychom se měli (a můžeme) dívat do budoucnosti s jistotou spasení. 

Přečti si následující texty. Jakou naději a jistotu v nich nacházíš v souvislosti se svým spasením, s Božím dílem pro tvou záchranu a se zaslíbeními, která jsi dostal?

`Ž 91,15.16` 

`Jl 3,4.5`

`J 10,28`

`Ř 10,9–13`

`1J 5,11–13`

Jsme povoláni (dokonce jsme dostali příkaz), abychom žili svatým životem. Tento „svatý život“ však není (a nemůže být) výsledkem naší snahy dosáhnout spasení, ale výsledkem toho, co pro naše spasení udělal Kristus. Ano, máme být věrní – dokonce věrní až do smrti (Zj 2,10) – ale naše spasení bychom měli vždy přijímat jako dar. Boží lid má být v závěru dějin věrný a poslušný. Tato věrnost a poslušnost má však vyvěrat z jistoty toho, co pro nás Kristus udělal. 

**Aplikace** 

`Je tvé srdce při pomyšlení na tvůj věčný osud naplněné obavami, nebo jistotou? Proč? Je jistota vždy namístě? Může být někdy v pořádku a potřebná také obava? Jak bys povzbudil toho, kdo prožívá nejistotu ohledně svého spasení?`