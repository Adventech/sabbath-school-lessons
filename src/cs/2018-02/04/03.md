---
title:  Kristova láska
date:   23/04/2018
---

> <p></p>
> 5Nechť je mezi vámi takové smýšlení jako v Kristu Ježíši: 6Způsobem bytí byl roven Bohu, a přece na své rovnosti nelpěl, 7nýbrž sám sebe zmařil, vzal na sebe způsob služebníka, stal se jedním z lidí. A v podobě člověka 8se ponížil, v poslušnosti podstoupil i smrt, a to smrt na kříži. (Fp 2,5–8) 

**Osobní studium** 

Hřích oddělil lidi od Boha. Mezi Bohem a lidmi vznikla bezedná, nebezpečná propast, a dokud se ji nepodařilo přemostit, lidstvo bylo odsouzeno k věčné záhubě. K vyřešení problému hříchu a ke sjednocení hříšného lidstva a svatého Boha bylo třeba něco zcela mimořádného, ohromujícího. Ten, který byl po celou věčnost jedno s Bohem, má stejnou přirozenost jako samotný Bůh a je svatý, jako je svatý Bůh, se stal lidskou bytostí a jako člověk nabídl sám sebe jako oběť za naše hříchy. 

`Přečti si texty J 1,1–3.14 a Fp 2,5–8. Který z popisů Ježíše Krista a jeho jednání tě nejvíce oslovuje? Proč?` 

Kristus byl věčný a jeho existence nebyla závislá na nikom a na ničem. Byl Bohem – nejenže byl podobný Bohu, byl samotným Bohem. Jeho nejvnitřnější podstata byla božská a věčná. Ježíš si uchoval svou božskost, ale stal se také lidskou bytostí, aby mohl zachovat zákon v lidském těle a zemřít jako náhrada za všechny, kteří zákon přestoupili – tedy za nás všechny (Ř 3,23). 

Kristus se stal lidskou bytostí, aniž by měl nějakou výhodu oproti ostatním lidem. Žil podle Božího zákona ne díky své vnitřní božské síle, ale důvěrou ve stejnou moc, která je k dispozici každému člověku. 

Ježíš byl úplný, skutečný Bůh a stal se úplným, skutečným člověkem. Toho, který všechno udržuje „svým mocným slovem“ (Žd 1,3), našli jako „děťátko položené do jeslí“ (L 2,16). Znamená to, že ten, který „předchází všechno, všechno v něm spočívá“ (Ko 1,17), se stal dítětem, „prospíval na duchu i na těle a byl milý Bohu i lidem“ (L 2,52). Znamená to také, že ten, jehož prostřednictvím „všechno povstalo skrze něj a bez něho nepovstalo nic, co jest“ (J 1,3), byl tím, jehož lidé „pověsili na kříž a zabili“ (Sk 5,30). 

Pokud toto všechno zjevuje Kristovu lásku k nám a pokud Kristova láska k nám je projevem Otcovy lásky k nám, pak máme opravdu nekonečné množství důvodů k radosti a vděčnosti! 

**Aplikace** 

`Přečti si text Ř 8,38.39. Jak ti skutečnosti, o kterých jsme dnes přemýšleli, pomáhají důvěřovat uvedeným Pavlovým slovům v listě Římanům? Nic tě nemůže odloučit od Boží lásky. Co to pro tebe znamená? Jaký vliv to má na tvůj život a na tvá rozhodování? Kdo ve tvém okolí dnes potřebuje slyšet tuto dobrou zprávu?`