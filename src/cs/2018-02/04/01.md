---
title:  Věčné evangelium pro dobu konce
date:   21/04/2018
---

### Texty na tento týden 
J 14,9; Sf 3,17; J 1,1–3; Ř 8,38.39; Ž 91,15.16; Zj 14,6.7; Ef 1,4.5 

> <p>Základní verš</p> 
> „Tu jsem viděl jiného anděla, jak letí středem nebeské klenby, aby zvěstoval věčné evangelium obyvatelům země, každé rase, kmeni, jazyku i národu.“ (Zj 14,6) 

Jedním z podstatných rozdílů mezi křesťanstvím a ostatními náboženstvími je skutečnost, že nekřesťanská náboženství sice zdůrazňují učení svých zakladatelů, ale nevyzdvihují, co pro ně udělali sami jejich zakladatelé. Důvodem je, že ať pro ně jejich zakladatel udělal cokoliv, nemůže je to zachránit. Tito vůdcové a učitelé mohli udělat jen jediné – přinést učení, které by lidem ukázalo, jak by mohli „zachránit“ sami sebe. 

V protikladu k tomu křesťanství zdůrazňuje nejen Ježíšovo učení, ale i jeho jednání. Zachráněni můžeme být totiž jen díky tomu, co pro nás Ježíš udělal. Ježíš se stal člověkem (Ř 8,3), zemřel na kříži (Ř 5,8), byl vzkříšen (1Pt 1,3) a koná svou službu v nebesích (Žd 7,25) – jen díky tomu, co Kristus pro nás udělal, můžeme být spaseni. Nic z toho nepochází z nás. „Pokud bychom shromáždili vše, co je v člověku dobré, svaté, ušlechtilé a nádherné, a předložili bychom to k posouzení Božím andělům jako něco, co by mělo toho člověka zachránit nebo být přičteno k jeho dobrým skutkům, výsledkem by bylo odmítnutí takového případu se stejnou razancí, jako by se ten člověk dopustil vlastizrady.“ (FW 24) 

Poznání, uvědomění si a prožívání nádherné pravdy o záchraně v Kristu je pro nás důležité zejména uprostřed chaosu, nebezpečí a svodů posledních dní. Doba závěru dějin je dobou, kdy svět potřebuje slyšet skutečnou zprávu evangelia naléhavěji než kdy jindy. 

**Budování společenství** 

- Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě? 
- Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.