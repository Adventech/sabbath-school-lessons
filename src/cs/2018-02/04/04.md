---
title:  Láska Ducha svatého
date:   24/04/2018
---

> <p></p>
> 7Říkám vám však pravdu: Prospěje vám, abych odešel. Když neodejdu, Přímluvce k vám nepřijde. Odejdu-li, pošlu ho k vám. 8On přijde a ukáže světu, v čem je hřích, spravedlnost a soud: 9Hřích v tom, že ve mne nevěří; 10spravedlnost v tom, že odcházím k Otci a již mne nespatříte; 11soud v tom, že vládce tohoto světa je již odsouzen. (J 16,7–11) 

**Osobní studium** 

Přestože nám Písmo nepředstavuje Ducha svatého příliš detailně, je zřejmé, že jde o jedinečnou osobnost. Křesťané se křtí v jeho jméno stejně jako ve jméno Otce a Syna (Mt 28,19). Duch je ten, kdo může oslavit Syna (J 16,14). Duch usvědčuje lidi z hříchu (J 16,8). Můžeme ho zarmoutit (Ef 4,30), ale On sám je náš Přímluvce (J 14,16; ČEP), Zastánce (ČSP), Utěšitel (B21). Duch nás učí (L 12,12), přimlouvá se za nás (Ř 8,26) a posvěcuje nás (1Pt 1,2). Kristus řekl, že Duch uvede lidi do pravdy (J 16,13). 

Můžeme proto říci, že Duch svatý je Bůh – stejně jako je jím Otec a Syn. Spolu jsou jedním Bohem. 

Ještě důležitější než to, kým Duch svatý je, je pro nás ovšem to, co pro nás dělá. Vším svým jednáním zjevuje Duch svatý Boží lásku. Na základě uvedených veršů si zkuste pojmenovat, co pro nás Duch svatý dělá. Jaký vliv má jeho jednání na člověka? L 12,12 J 16,7–13 Sk 13,2 Ježíš byl počat a narodil se „z Ducha svatého“ (Mt 1,20). Díky jeho působení tak mohlo dojít k onomu divu, kdy se Bůh stal člověkem, a Ježíš žil mezi námi jako jeden z nás. Druhým úžasným zázrakem je, že i po Kristově nanebevstoupení nám Duch svatý zprostředkovává jeho blízkost a zpřítomňuje ho všem křesťanům po celém světě. 

Svatý Duch spolu s Otcem a se Synem působí stále v náš prospěch. „Bůh (Trojice) byl pohnutý lítostí nad stavem lidstva, a tak Otec, Syn a Duch svatý připravili společně plán vykoupení.“ (CH 222) 

Otec, Syn a Duch svatý nás milují stejným dílem a společně usilují o naši záchranu pro věčné Boží království. Jak bychom mohli přehlédnout takové úžasné spasení! 

**Aplikace** 

`Otec, Syn a Duch svatý jednají společně, abychom mohli být zachráněni. Co v tobě vyvolává poznání, že celé nebesa dělají vše pro to, abys mohl být zachráněn pro věčnost? Jak můžeš touto nadějí prozářit životy dalších lidí, kteří dnes budoucnost sledují spíše se skepsí a beznadějí?`