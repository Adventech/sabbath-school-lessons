---
title:  Podněty k zamyšlení
date:   27/04/2018
---

Můžeme prožívat jistotu spasení, ale nesmíme být v souvislosti s touto jistotou troufalí a namyšlení. Existuje něco jako „falešná“ jistota spasení? Samozřejmě! A Ježíš nás před ní varoval: „Ne každý, kdo mi říká ‚Pane, Pane‘, vejde do království nebeského; ale ten, kdo činí vůli mého Otce v nebesích. Mnozí mi řeknou v onen den: ‚Pane, Pane, což jsme ve tvém jménu neprorokovali a ve tvém jménu nevymítali zlé duchy a ve tvém jménu neučinili mnoho mocných činů?‘ A tehdy jim prohlásím: ‚Nikdy jsem vás neznal; jděte ode mne, kdo se dopouštíte nepravosti‘“ (Mt 7,21–23). 

Tito lidé se dopustili dvou fatálních chyb. Zaprvé, ať už ve jménu Páně udělali jakékoliv mocné činy a zázraky, nejednali podle Boží vůle vyjádřené v zákoně. Ježíš neřekl: Odejděte ode mě vy, kteří jste nebyli bez hříchu; nebo jste nebyli bez chyby; nebo jste nebyli dokonalí. Ježíš o nich mluví jako o „pachatelích nepravostí“ (řecky anomian; doslova „bez zákona“). Zadruhé, všimněte si, co tito lidé zdůrazňují: sebe a své vlastní skutky: Nedělali jsme snad toto v tvém jménu a tamto ve tvém jménu? Nedělali jsme snad vše ve tvém jménu? Jak daleko museli být tito lidé od Krista, když chtěli zdůrazňovat své vlastní skutky ve snaze ospravedlnit se před Bohem? Jediné skutky, které nás zachrání, jsou Kristovy skutky, které přijímáme vírou. Právě z toho vyvěrá naše jistota. Ne z nás samotných, nikoli z našich skutků, ale jen a jen z toho, co pro nás vykonal Kristus. Chcete jistotu? Žijte podle Božího zákona a spoléhejte jen na Kristovy skutky spravedlnosti – tak můžete mít jistotu, po které toužíte. 

**Otázky k rozhovoru** 

`Martin Luther opakovaně řekl: „Když se na sebe podívám, netuším, jak bych mohl být zachráněn. Když se podívám na Ježíše, nevím, jak bych mohl být zatracen.“ Jak těmto slovům rozumíš? Jaká moudrost se v nich nachází? Proč je užitečné připomínat si tuto myšlenku?` 

`Uvažujte o tom, že Bůh si nás vyvolil pro spasení ještě dříve, než stvořil svět. Proč to neznamená, že bude spasen každý člověk? Pokud někdo nebude spasen, je to proto, že ho Bůh nevyvolil ke spáse, nebo proto, že se tak ten člověk rozhodl? Uvažujte o této otázce ve vaší skupince.` 

`Jak nám pomáhá realita velkého sporu lépe se vyrovnat s existencí zla a hříchu ve světě, kterému prokazují svou lásku Otec, Syn a Duch svatý?` 

**Praktický závěr** 

- Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života? 

**Podněty k modlitbám** 

- Modlete se jeden za druhého, za své radosti i starosti. 
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi? 
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku. 