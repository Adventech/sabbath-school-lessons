---
title:  Otcova láska
date:   22/04/2018
---

> <p></p>
> 8Filip mu řekl: „Pane, ukaž nám Otce, a víc nepotřebujeme!“ 9Ježíš mu odpověděl: „Tak dlouho jsem s vámi, Filipe, a ty mě neznáš? Kdo vidí mne, vidí Otce. Jak tedy můžeš říkat: Ukaž nám Otce? 10Nevěříš, že já jsem v Otci a Otec je ve mně? Slova, která vám mluvím, nemluvím sám od sebe; Otec, který ve mně přebývá, činí své skutky.“ (J 14,8–10) 

**Osobní studium** 

Několik dní před svým ukřižováním vysvětlil Ježíš svým nejbližším učedníkům, jak prostřednictvím něj mo-hou lidé přijít k Otci. Právě v této souvislosti Filip řekl: „Pane, ukaž nám Otce, a víc nepotřebujeme!“ (J 14,8). 

`Přečti si text J 14,5–12. Jakou odpověď dal Ježíš Filipovi? Co se z této odpovědi můžeš dozvědět o Otci? Jaké mylné představě o Bohu chtěl Ježíš svou odpovědí předejít?` 

Jedním z důvodů, proč dnes mnozí lidé odmítají uvěřit v Boží existenci, je rozšířený názor, že Bůh kterého představuje Bible, je tvrdý, krutý a nevyzpytatelný. Je smutné, že si to myslí i řada křesťanů. Někteří z nich se tak domnívají, že Bůh Starého zákona se liší od Boha Nového zákona. Zatímco starozákonní Bůh je Bohem soudu, novozákonní Bůh je Bohem milosrdenství, milosti a odpuštění. Takové uvažování však nemá opodstatnění. Ve Starém i Novém zákoně se mluví o stejném Bohu, který má stejné vlastnosti. 

Kristus přišel na zemi mimo jiné i proto, aby zjevil pravdu o Bohu Otci. V průběhu dějin se totiž rozšířily překroucené myšlenky o Bohu a jeho charakteru nejen mezi pohany, ale i v Bohem vyvoleném národě. „Falešné chápání Boha zahalilo zemi tmou. Bylo třeba zlomit satanovu zrádnou moc, aby temným mrakem mohlo proniknout světlo a svět se mohl vrátit k Bohu.“ (DA 22; TV 10) 

Dnešní svět proto potřebuje poznat a pochopit dobrou zprávu o tom, jaký Bůh opravdu je. Pokud bychom znali všechny skutečnosti související s událostmi ve Starém zákoně, pak bychom viděli stejně milosrdného a shovívavého Boha, jakým je i v Novém zákoně. Písmo říká, že „Bůh je láska“ (1J 4,8) a že Bůh se nemění. „Ježíš Kristus je tentýž včera i dnes i na věky“ (Žd 13,8). 

Nezapomeňme na to, že starozákonní proroctví předpověděla příchod Mesiáše, že Bůh Starého zákona dal svého Syna a že právě tento Bůh zemřel na kříži. 

Je to Bůh, který je „plný slitování a milostivý, shovívavý, nejvýš milosrdný a věrný“ (Ex 34,6.7). Bůh má neutuchající a neochvějnou lásku (Ž 143,8; B21) a „Hospodin má zalíbení v těch, kdo se ho bojí, v těch, kdo čekají na jeho milosrdenství“ (Ž 147,11). Božím plánem je, aby se jeho lidu dobře dařilo a aby prožíval klid a naději (Jr 29,11). Ve své lásce nás Bůh nechce neustále kárat a napomínat, ale „raduje se z tebe a veselí, láskou umlká a opět nad tebou jásá a plesá“ (Sf 3,17). To jsou jen některé z charakteristik toho, jaký je ve skutečnosti Bůh, náš Otec. 

**Aplikace** 

`Uvažuj o tom, že Ježíš představuje (ztělesňuje, jedná jménem) Boha Otce. Jak rozumíš tomu, že Ježíš je jedinou cestou k Otci? Co podle tebe znamenají Ježíšova slova: „Já jsem v Otci a Otec je ve mně“ (J 14,10)? Pokud Syn a Otec jsou „jedno“ (J 10,30; 17,11.21.22), v čem se podle tebe odlišují?`