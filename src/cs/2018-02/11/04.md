---
title:  Boží pečeť
date:   12/06/2018
---

> <p></p>
> 2A hle, jiný anděl vystupoval od východu slunce; v ruce držel pečetidlo živého Boha a mocným hlasem volal na ty čtyři anděly, jimž bylo dáno škodit zemi i moři: 3„Neškoďte zemi, moři ani stromoví, dokud neoznačíme služebníky našeho Boha na jejich čelech!“ (Zj 7,2.3) 

**Osobní studium** 

Pečeť – podobně jako podpis – slouží k potvrzení, ratifikaci dokumentu. Kdysi se jako pečeť používal otisk pečetidla do vosku nebo hlíny. Takto se potvrzovala pravost nebo se prokazovalo vlastnictví toho, komu pečeť patřila. 

**Přečti si následující texty. Co říkají o Boží pečeti, cejchu? Co tato pečeť znamená, jaký má smysl a kdy, komu a jak je udělována?**  

`2K 1,21.22`

`Ef 1,13.14`  

`Ef 4,30`

`2Tm 2,19`  

`Zj 7,1–4`

`Zj 9,4`  

`Zj 14,1`  

Boží pečeť je symbolickým obrazem, který vyjadřuje myšlenku, že Bůh potvrzuje vlastnictví svého lidu a jeho ochranu. Pavel popisuje toto zapečetění v souvislosti s obrácením a přijetím daru Ducha svatého. Tento dar nazývá „závdavkem“ nebo „zárukou“. Tuto záruku dostávají všichni věřící jako ujištění o úplném vykoupení a o budoucím dědictví, které dostanou při Kristově příchodu. 

Kniha Zjevení zobrazuje další „zapečetění“, ke kterému dojde těsně před druhým příchodem Ježíše Krista. Bůh povede dějinné události tak, aby nakonec úplně každý člověk dospěl k osobnímu rozhodnutí a jasně dal najevo, na které straně hodlá stát. Rozhodnutí těch, kteří budou chtít jít věrně s Kristem, bude nebesy potvrze-no. To kniha Zjevení znázorňuje obrazem 144 000 věrných (jde o symbolické číslo), kteří mají Boží jméno (nebo podpis) na svých čelech. V jejich životech působil Duch svatý, proto odrážejí Boží charakter. 

`Přečti si texty Zj 7,2.3 a 14,9.10. Porovnej charakteristiky Boží pečeti se znamením šelmy. Jaké hlavní rozdíly mezi nimi vidíš?` 

Boží pečeť dostávají ti, kteří uctívají Boha, znamení šelmy dostávají ti, kdo se klanějí šelmě. Boží pečeť dostávají lidé na čelo, což symbolicky vyjadřuje jejich rozhodnutí sloužit Bohu a uctívat ho tak, jak to vyjádřil ve své vůli. Znamení šelmy však lidé dostávají buď na čelo, nebo na (pravou) ruku (Zj 13,16; 14,9). Naznačuje to, že lidé mohou mít pro uctívání dva důvody. Buď jsou s tímto uctíváním ztotožněni, považují ho za správné a souhlasí s ním, nebo s takovým uctíváním sice nesouhlasí, ale drží se ho, protože se obávají možných následků nepřizpůsobení se (Zj 13,15.17). 

„Ti, kteří jsou sjednoceni se světem, přijímají charakter světa a připravují se na přijetí znamení šelmy. Ti, kteří se nespoléhají na sebe, ale pokořují se před Bohem a očišťují svou mysl poslušností pravdy, ti přijímají nebeskou povahu a připravují se na přijetí Boží pečeti na své čelo.“ (5T 216)

**Aplikace** 

`Co konkrétního můžeš udělat pro to, abys byl ve skupině těch, kteří dostanou Boží pečeť?`