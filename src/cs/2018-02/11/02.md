---
title:  Znamení věrnosti Božího lidu
date:   10/06/2018
---

> <p></p>
> 18Jsi povolán jako žid? Nezatajuj svou obřízku. Jsi povolán jako pohan? Nedávej se obřezat. 19Nezáleží na tom, zda je někdo obřezán nebo není, ale na tom, zda zachovává Boží přikázání. (1K 7,18.19) 

**Osobní studium** 

V starozákonním období existovaly dva hlavní vnější znaky, podle kterých bylo možné rozpoznat pravý Boží lid. Prvním z nich byla obřízka. Přečti si text Gn 17,9–11. Co tyto verše říkají o obřízce – o jejím původu a významu? 

Bůh přikázal Abrahamovi a jeho mužským potomkům, aby vykonávali obřízku na znamení smlouvy o požehnání, kterou s nimi uzavřel (Gn 17,4–8). Obřízka měla jasná pravidla, mimo jiné se měla uskutečnit osmého dne po narození (Gn 17,9–14; Lv 12,3). Tento rituál však měl i hlubší smysl. Měl vyjadřovat potřebu „obřízky“ srdce, ve smyslu obnovy smýšlení člověka (Dt 30,6; Jr 4,4 a 9,24.25). Právě proto apoštol Pavel píše: „Pravý žid není ten, kdo je jím navenek, a pravá obřízka není ta, která je zjevná na těle. Pravý žid je ten, kdo je jím uvnitř, s obřízkou srdce, která je působena Duchem, nikoli literou zákona. Ten dojde chvály ne od lidí, nýbrž od Boha“ (Ř 2,28.29). 

Mnohé texty v Nové zákoně ukazují, že už nezáleží na tělesné obřízce, ale na tom, zda je člověk znovuzrozený, zda žije podle Boží vůle a zda se jeho víra projevuje aktivní, nesobeckou láskou (1K 7,19; Ga 5,6 a 6,15). Symbolem obrácení, opuštění hříchu, znovuzrození a nového života se stal křest (Ř 6,3.4). 

`Druhým viditelným znamením, podle kterého bylo možné ve starozákonní době rozpoznat Boží lid, byla sobota. Přečti si texty Ex 31,13.17 a Ez 20,12.20. Co tyto texty říkají o původu a významu soboty?` 

Všimni si, že sobota nás jako znamení vede zpět na samotný počátek – ke stvoření (Gn 2,2.3). Zatímco tělesná obřízka se vztahovala na Abrahama a jeho potomstvo, sobota se týká celého lidstva. Samotný Ježíš v této souvislosti řekl: „Sobota je učiněna pro člověka…“ (Mk 2,27). Sobota ukazuje, že už od začátku patříme Bohu, protože On nás stvořil. A patříme mu i prostřednictvím vykoupení, protože Bůh nás ospravedlnil a posvětil. Proto Pavel říká, že sice nezáleží na tom, zda je někdo obřezán nebo ne, ale záleží na tom, zda člověk žije podle Božích přikázání (1K 7,19). A v souvislosti s našimi dvěma znameními může-me říci, že sobota je důležitá i nadále (Žd 4,9). 

**Aplikace** 

`Podle čeho můžeš poznat, zda je tvoje srdce „obřezáno“ (tedy proměněno), anebo ne? Jak bys tento symbol vysvětlil vlastními slovy?`