---
title:  Znamení šelmy dnes
date:   13/06/2018
---

> <p></p>
> 14Bylo jí dáno dělat znamení ke cti první šelmy a svádět jimi obyvatele země; rozkazuje obyvatelům země, aby postavili sochu té šelmě, která byla smrtelně zraněna mečem, a přece zůstala naživu. 15Je jí dáno, aby do sochy té šelmy vdechla život, takže ta socha mluvila a vydala rozkaz, že zemřou všichni, kdo před ní nepokleknou. (Zj 13,14.15) 

**Osobní studium** 

Co je to za znamení, jehož přijetí se máme bránit? Částečně jsme na tuto otázku odpověděli už v oddílu na pondělí. Poselství prvního anděla obrací naši pozornost k tomu přikázání, které se šelma snaží změnit. První anděl jasně ukazuje, že máme uctívat jen Boha – Stvořitele. A po varování před osudem těch, kteří namísto Boha uctívají „šelmu a její obraz“ (Zj 14,9–11), zaznívá charakteristika věrného Božího lidu (Zj 14,12). 

`Přečti si text Zj 14,12. Uvažuj o tomto verši v bezprostředním kontextu 14. kapitoly. Jak ti tato charakteristika „svatých“ pomáhá pochopit důležitost soboty v závěrečných událostech? Pokus se tuto souvislost vysvětlit vlastními slovy.` 

Ukázali jsme si už, že součástí „zachovávání Božích přikázání“ (Zj 14,12) je také přikázání o sobotě, které poukazuje na Boha jako Stvořitele a toho, koho jediného máme následovat a uctívat. To je také důvod, proč můžeme „znamení šelmy“ vnímat v přímém vztahu k otázce neděle jako „nepravé“ nebo „falešné“ soboty, která není součástí biblických přikázání – na rozdíl od zachovávání skutečné soboty, která má v Bibli mimořádné postavení. 

Znamená to snad, že křesťané, kteří uctívají Boha v neděli, mají již nyní znamení šelmy? Ne. Podle Zjevení 13,15 hrozí těm, co se odmítnou zúčastnit uctívání obrazu šelmy, smrt. Zdá se, že z falešného uctívání se nakonec stane otázka života a smrti. Je zřejmé, že události zatím do takového stadia nedospěly. Znamení šelmy tedy lidé dostanou, až když situace dospěje do závěrečné krize. Tehdy se bude muset každý rozhodnout, na které straně bude v životě stát. Proto můžeme říci, že dnes ještě nikdo nemá znamení šelmy. 

**Aplikace** 

`Boží přikázání. Ježíšova víra. Proč jsou tyto znaky důležitou součástí toho, co znamená být pravým křesťanem?`