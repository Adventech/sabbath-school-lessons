---
title:  Boží pečeť, nebo znamení šelmy?
date:   09/06/2018
---

### Texty na tento týden 
Gn 17,9–11; Ex 31,13.17; Zj 13,17; Ef 1,13.14; Žd 4,9.10 

> <p>Základní verš</p> 
> „Viděl jsem jakoby jiskřící moře, planoucí ohněm, a viděl jsem ty, kteří  zvítězili nad dravou šelmou, nesklonili se před jejím obrazem a nenechali se označit číslicí jejího jména. Stáli na tom jiskřícím moři, měli Boží loutny a zpívali píseň Božího služebníka Mojžíše a píseň Beránkovu: ‚Veliké a podivuhodné jsou tvé činy, Pane Bože všemohoucí; spravedlivé a pravdivé jsou tvé cesty, Králi národů.‘“ (Zj 15,2.3) 

Píseň Mojžíše a píseň Beránka je nádhernou oslavou Boha a uznáním, že jeho jednání je tím nejlepším možným. Jde o velké a mocné vyznání těch, kteří „zvítězili nad dravou šelmou, nesklonili se před jejím obrazem a nenechali se označit číslicí jejího jména“ (Zj 15,2). Kdo jsou tito lidé? Mohu být mezi nimi i já? Jak se stát takovým člověkem? 

Jedním z nejpůsobivějších znamení pravého Božího lidu v době konce je jeho hlásání poselství třetího anděla ze Zjevení 14. kapitoly. Toto poselství varuje před přijetím „cejchu“ (ČEP) nebo „znamení“ (B21) šelmy na čelo nebo na ruku (Zj 14,9; Zj 13,16.17). V Bibli snad není vážnějšího varování. V průběhu let přicházejí lidé s mnoha zmatenými nápady, co by oním znamením šelmy mohlo být: například čárový kód, číslo kreditní karty nebo nějaký typ biometrické identifikace. 

Určitě by nás nemělo překvapovat šíření různých zavádějících (a konspiračních) teorií o Babylonu a jeho povaze. Vždyť už samotné slovo babylon znamená „zmatek“ či „chaos“. Boží „ostatek“ však potřebuje jasné pochopení tohoto tématu – a to ze dvou důvodů. Prvním je schopnost orientovat se v dané problematice, abychom nepodlehli s nadšením každému novému „učení“. Druhým důvodem je naše schopnost účinně kázat poselství třetího anděla. Tento týden se pokusíme lépe pochopit, co je znamením šelmy a jak ho odmítnout – přijetím Boží pečeti. 

**Budování společenství** 

- Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě? 
- Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.