---
title:  'Obhajoba svobodné vůle'
date:  12/02/2025
---

> <p></p>
> 16A Hospodin Bůh člověku přikázal: „Z každého stromu zahrady smíš jíst. <sup>17</sup> Ze stromu poznání dobrého a zlého však nejez. V den, kdy bys z něho pojedl, propadneš smrti.“ (Gn 2,16.17)

**Osobní studium**

Přestože Božím cestám a myšlenkám nerozumíme, Písmo odhaluje určité motivy, které nám pomáhají zaujmout postoj k problému zla. Další ze způsobů, jak přistoupit k problému zla, je známý jako obhajoba svobodné vůle.

Obhajoba svobodné vůle vychází z předpokladu, že zlo je výsledkem zneužití svobodné vůle stvořených bytostí. Bůh tedy nemůže za zlo, protože zlo je výsledkem toho, že stvořené bytosti zneužily svobodnou vůli, kterou nám Bůh z dobrých důvodů dal. Proč by nám však Bůh dával svobodnou vůli? V této souvislosti C. S. Lewis napsal, že „jedině svobodná vůle, ačkoli umožňuje zlo, umožňuje i veškerou lásku, dobrotu či radost, které stojí za to. Svět automatů – tvorů, které by si počínaly jako stroje – by sotva stál za tvoření. Štěstí, které Bůh zamýšlí pro své vyšší bytosti, je štěstí být svobodně, dobrovolně sjednocen s ním a mezi sebou navzájem. ... A proto musí být svobodné. (LEWIS, C. S. Mere Christianity. New York: MacMillan, 1960, s. 52)

`Jak úvodní verše (Gn 2,16.17) vyjadřují morální svobodu, kterou dostali Adam a Eva?`

Proč by Bůh dával lidem příkazy či zákazy, kdyby neměli svobodnou vůli? Adam a Eva jedli zakázané ovoce a od té doby je naše planeta plná zla. V Gn 4, v kapitole následující po příběhu o pádu, jsou hrozné následky hříchu ilustrovány zavražděním Ábela jeho bratrem. Vyprávění o pádu ukazuje, jak zneužití svobodné vůle Adamem a Evou vneslo hřích a zlo do dějin naší planety.

V celém Písmu vidíme realitu svobodné vůle (viz Dt 7,12.13; Joz 24,14.15; Ž 81,12–15 a Iz 66,4). Každý den našeho života v nějaké míře uplatňujeme svobodnou vůli, kterou nám dal náš Stvořitel. Bez svobodné vůle bychom vlastně ani nebyli lidmi. Podobali bychom se spíše strojům, přesněji řečeno bezduchým robotům.

**Aplikace**

`Společnost Sony Corporation vytvořila robotického psa s názvem Aibo. Neonemocní, nedostane blechy, nekouše, nepotřebuje očkování a nelíná. Vyměnili byste svého psa z masa a kostí za Aiba? Pokud ne, jak by vám vaše volba mohla pomoci lépe pochopit, proč nás Bůh stvořil se svobodnou vůlí – navzdory rizikům, která z toho plynou?`