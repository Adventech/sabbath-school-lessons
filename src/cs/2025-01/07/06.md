---
title:  'Láska a zlo?'
date:  13/02/2025
---

> <p></p>
> Soudím totiž, že utrpení nynějšího času se nedají srovnat s budoucí slávou, která má být na nás zjevena. (Ř 8,18)

> <p></p>
> 3A slyšel jsem veliký hlas od trůnu: „Hle, příbytek Boží uprostřed lidí, Bůh bude přebývat mezi nimi a oni budou jeho lid; on sám, jejich Bůh, bude s nimi, 4a setře jim každou slzu z očí. A smrti již nebude, ani žalu ani nářku ani bolesti už nebude – neboť co bylo, pominulo.“ (Zj 21,3.4)

**Osobní studium**

Bůh dal stvořeným bytostem svobodnou vůli, protože právě ta je základním předpokladem lásky. Zneužívání svobodné vůle vede ke zlu. I zde se nachází velký prostor pro otázky a pochybnosti. Bůh dopouští zlo (na určitý čas) a zároveň jím vášnivě opovrhuje. Pokud by totiž neexistovala svobodná vůle (a její nežádoucí důsledky v podobě zla), nemohla by existovat ani láska. A předčasné zničení zla by zničilo důvěru, která je nezbytným předpokladem lásky.

„Falešné chápání Boha zahalilo zemi tmou. Bylo třeba zlomit satanovu zrádnou moc, aby temným mrakem mohlo proniknout světlo a svět se mohl vrátit k Bohu. Toho nebylo možné dosáhnout násilím. Násilí je v rozporu se zásadami Boží vlády. Pán Bůh chce pouze službu lásky a lásku nelze vynutit, získat silou či mocí. Lásku probouzí jen láska. Znát Boha znamená milovat ho. Bylo třeba jasně ukázat, že Boží povaha je pravým opakem povahy satanovy.“ (DA 22; TV 10)

`Bez svobodné vůle by nemohla existovat láska. A je-li Bůh láska, pak se zdá být jasné, že Bůh skutečně nemůže zrušit či popřít lásku nebo svobodu potřebnou k existenci lásky. Dalo by se také předpokládat, že kdybychom od začátku znali konec, jak ho zná jen Bůh, nechtěli bychom, aby nás Bůh zbavil svobody. Vždyť kdo by chtěl žít ve vesmíru bez lásky?`

`Jak nám úvodní texty (Ř 8,18 a Zj 21,3.4) pomáhají důvěřovat v Boží dobrotu navzdory všemu zlu v našem světě?`

`Přestože my nevidíme skrz temnotu zla v tomto světě, Bůh vidí na konec již od začátku. Vidí i věčnou blaženost zaslíbenou všem, kteří věří v Ježíše. Podle Ř 8,18 „utrpení nynějšího času se nedají srovnat s budoucí slávou, která má být na nás zjevena“. Máme víru a důvěru, abychom uvěřili tomuto úžasnému zaslíbení?`

Láska a svoboda, která je s ní neoddělitelně spojena, jsou pro stvoření posvátné a zásadní. A to až tak, že nám Bůh svobodnou vůli neodepřel, i když věděl, že kvůli jejímu zneužití bude Ježíš trpět a zemře na kříži. Bůh znal skutečnou cenu svobodné vůle. Věděl, kolik ho to bude stát, a přesto nám ji dal. Tato myšlenka je velmi důležitá a měli bychom ji mít vždy na paměti.

**Aplikace**

`Jak nás vědomí daru svobodné vůle pomáhá chránit před domněnkou, že všechno, co se na světě děje, je Boží vůle?`