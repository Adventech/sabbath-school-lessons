---
title:  'Divuplné věci, které neznám'
date:  10/02/2025
---

> <p></p>
> 1Jób na to Hospodinu odpověděl: 2„Uznávám, že všechno můžeš a že žádný záměr tobě není neproveditelný. <sup>3</sup> Kdo smí nerozvážně zatemňovat úradek Boží? Ano, hlásal jsem, čemu jsem nerozuměl. Jsou to věci pro mě příliš divuplné, které neznám.“ (Jb 42,1–3)

**Osobní studium**

`Na konci dějin zvítězí láska nad zlem. Mezitím však zůstává mnoho znepokojujících otázek. Jak můžeme přemýšlet a mluvit o problému zla tak, aby nám to pomohlo?`

`Přečti si pasáž Jb 38,1–12. Jak Bůh odpovídá na Jóbovy otázky? Jak mu objasňuje problém zla? Kolik toho víme (a kolik nevíme) o tom, co se může odehrávat v zákulisí?`

V příběhu se o Jóbovi dozvídáme nejen to, že hodně trpěl, ale že kladl také mnoho otázek, proč ho postihlo tolik zla a utrpení. Požádal o setkání s Bohem, aby na své otázky našel odpovědi. Nevěděl však, že v zákulisí se toho děje mnohem více (viz Jb 1–2).

Boží odpověď Jóbovi je pozoruhodná. „Na to odpověděl Jóbovi ze smrště Hospodin slovy: ‚Kdo to zatemňuje úradek Boží neuváženými slovy?‘“ (Jb 38,1.2). Tato myšlenka by se dala vyjádřit i jinak: „Proč tolik mluvíš, když toho tak málo víš?“ A Bůh dodává: „Kde jsi byl, když jsem zakládal zemi? Pověz, víš-li něco rozumného o tom“ (Jb 38,4).

`Jak Jóbova odpověď (Jb 42,1–3) vysvětluje, co bychom si měli uvědomit o svém postavení před Bohem?`

Bůh dává ve svých odpovědích Jóbovi najevo, že je toho mnoho, čemu Jób nerozumí a o čem nic neví. Stejně jako Jób, i my bychom měli pokorně uznat, že na světě a v zákulisí se odehrává hodně toho, o čem netušíme vůbec nic. Skutečnost, že neznáme odpovědi na naše otázky, neznamená, že neexistují dobré odpovědi nebo že se jednoho dne vše nevyřeší. Do té doby však musíme důvěřovat Boží dobrotě, která se nám zjevila mnoha způsoby.

**Aplikace**

`Uvažuj o hranicích lidského poznání a o tom, jak málo toho ve skutečnosti víme. Proč bychom se měli naučit žít s nezodpovězenými otázkami i o těch nejtěžších tématech, kterými jsou zlo a utrpení?`