---
title:  'Skeptický teista'
date:  11/02/2025
---

> <p></p>
> 1Žalm. Pro Asafa. Jak je Bůh dobrý k Izraeli, k těm, kdo jsou čistého srdce! <sup>2</sup> Avšak moje nohy málem odbočily, moje kroky téměř sešly z cesty, <sup>3</sup> neboť jsem záviděl potřeštěncům, když jsem viděl svévolné, jak pokojně si žijí. [...] 16Přemýšlel jsem, jak se v tom všem vyznat, nesnadné se mi to zdálo. <sup>17</sup> Teprv když jsem vstoupil do svatyně Boží, pochopil jsem, jaký vezmou konec. 18Věru, stavíš je na kluzké cesty, do zkázy je srazíš. (Ž 73,1–3.16–18)

**Osobní studium**

V knize proroka Izajáše Hospodin prohlašuje: „Mé úmysly nejsou úmysly vaše a vaše cesty nejsou cesty moje, je výrok Hospodinův. Jako jsou nebesa vyšší než země, tak převyšují cesty mé cesty vaše a úmysly mé úmysly vaše“ (Iz 55,8.9).

Boží myšlenky nás ve všem přesahují. Neumíme si ani představit složitost Božího plánu pro naše dějiny. Bylo by nemoudré očekávat, že budeme rozumět Božím důvodům, pro které v různých situacích určitým způsobem jedná nebo také nejedná.

Jeden ze způsobů přístupu k problematice zla, který vychází z poznání, jak málo toho víme, se nazývá „skeptický teismus“. Skeptický teista věří, že Bůh má dobré důvody k tomu, aby jednal tak, jak jedná, ale vzhledem k našim omezeným znalostem bychom neměli očekávat, že budeme tyto důvody znát a rozumět jim. Skeptický teista je „skeptický“ v pohledu na schopnost člověka uvědomovat si nebo naplno chápat způsob, jakým Bůh přistupuje ke zlu v tomto světě. To, že například nevidíme různé bakterie vznášející se ve vzduchu kolem nás, neznamená, že se tam žádné nenacházejí. To, že člověk nezná Boží záměry a pohnutky jeho jednání, určitě neznamená, že Bůh nemá pro to, co dělá, dobré důvody.

`Přečti si Žalm 73. Jak se žalmista staví ke zlu a nespravedlnosti kolem sebe? Co jej vede k jinému, novému pohledu na daný problém?`

Žalmistu hluboce znepokojovalo zlo ve světě. Rozhlížel se kolem sebe a viděl, jak se daří bezbožným. Všechno mu připadalo nespravedlivé a viděl mnoho bezpráví. S takovým stavem nebyl spokojen, ale neviděl žádné řešení. Uvažoval, zda se vůbec vyplatí věřit Bohu a sloužit mu. Změna v jeho vnímání nastala, až když vešel do Boží svatyně.

Svatyně poskytuje část řešení problému zla. Svatyně totiž přináší poznání, že existuje spravedlivý Soudce, který ve správný čas zajistí spravedlnost a soud.

**Aplikace**

`Jak může adventistické chápání soudu a učení o svatyni objasnit problém zla? Je pro tebe užitečné vědět, že ačkoli nyní máme velmi mnoho otázek, Bůh nakonec odhalí své působení v dějinách a vynese své spravedlivé soudy? V čem?`