---
title:  'Soucitný a vášnivý Bůh'
date:  23/01/2025
---

> <p></p>
> 4Láska je trpělivá, laskavá, nezávidí, láska se nevychloubá a není domýšlivá. 5Láska nejedná nečestně, nehledá svůj prospěch, nedá se vydráždit, nepočítá křivdy. <sup>6</sup> Nemá radost ze špatnosti, ale vždycky se raduje z pravdy. 7Ať se děje cokoliv, láska vydrží, láska věří, láska má naději, láska vytrvá. 8Láska nikdy nezanikne. Proroctví – to pomine; jazyky – ty ustanou; poznání – to bude překonáno. (1K 13,4–8)

**Osobní studium**

Bůh Bible je soucitný a vášnivý a tyto božské emoce jsou plně vyjádřeny v Ježíši Kristu. Bůh je laskavý a soucitný (viz Iz 63,9; Žd 4,15), hluboce zasažený bolestmi svého lidu (Sd 10,16; L 19,41) a je ochotný vyslechnout, odpovědět a potěšit (Iz 49,10.15; Mt 9,36; 14,14).

`Jakým způsobem nás dnešní úvodní text (1K 13,4–8) vyzývá, abychom zrcadlili Boží soucitnou a úžasnou lásku v našich vztazích s druhými?`

Toužíme být ve vztahu s lidmi, kteří jsou příkladem lásky popsané v 1K 13,4–8. Ale jak moc se snažíme stát se takovým člověkem pro ostatní? Nemůžeme se sami od sebe stát trpělivými a laskavými, nemůžeme se přimět nezávidět, nebýt domýšliví, nečestní nebo nehledat jen svůj prospěch. Nemůžeme v sobě shromáždit lásku, která „vydrží, věří, má naději, vytrvá“ a která „nikdy nezanikne“ (podle 1K 13,7.8). Taková láska se může v našem životě projevit jen jako ovoce Ducha svatého. A chvalme Boha, že Duch svatý vlévá Boží lásku do srdcí těch, kteří jsou vírou v Kristu Ježíši (Ř 5,5)!

Jakými praktickými způsoby můžeme díky Boží milosti a moci Ducha svatého reagovat na Boží hluboce emotivní, ale vždy dokonale spravedlivou lásku a zrcadlit ji? (1) Tou nejlepší odpovědí je, že máme uctívat Boha, který je láska. (2) Měli bychom reagovat na Boží lásku aktivním projevováním soucitu a dobrotivé lásky druhým. Neměli bychom se jen sami radovat z naší křesťanské víry, ale měli bychom aktivně potěšovat jiné. (3) A konečně, měli bychom uznat, že své srdce nemůžeme změnit, ale že ho může změnit pouze Bůh.

Prosme tedy Boha, aby nám dal nové srdce pro něho i pro druhé – čistou a očišťující lásku, která rozvine to, co je dobré, a odstraní z našeho nitra všechno špatné a sobecké.

Ať jsou slova apoštola Pavla i naší modlitbou: „Nechť Pán dá bohatě růst vaší vzájemné lásce i lásce ke všem, tak jako i my vás milujeme, ať posílí vaše srdce, abyste byli bezúhonní a svatí před Bohem, naším Otcem, až přijde náš Pán Ježíš se všemi svými svatými“ (1Te 3,12.13).

**Aplikace**

`Proč je nutnost „zemřít“ sobě, vlastnímu sobectví a zkaženosti našich přirozených srdcí jediným způsobem, jak projevovat Boží lásku? Jaká rozhodnutí můžeme učinit, abychom byli schopni nechat „zemřít“ svoje staré „já“?`