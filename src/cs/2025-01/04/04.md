---
title:  'Ježíšův soucit'
date:  21/01/2025
---

> <p></p>
> Když viděl zástupy, bylo mu jich líto, protože byli vysílení a skleslí jako ovce bez pastýře. (Mt 9,36)

**Osobní studium**

V Novém zákoně se k zobrazení Božího soucitu používá stejný druh obrazů jako ve starozákonních knihách. Apoštol Pavel říká, že Bůh je „Otec milosrdenství a Bůh veškeré útěchy“ (2K 1,3). Dále Pavel vysvětluje, že Bůh je „bohatý v milosrdenství, z velké lásky, jíž si nás zamiloval“ (Ef 2,4).

V různých podobenstvích Kristus k vylíčení Otcova soucitu opakovaně používá výrazy, které popisují niterné emoce (Mt 18,27; L 10,33; L 15,20). A tentýž jazyk, který zobrazuje Boží soucit ve Starém a Novém zákoně, se používá i v evangeliích k popsání Ježíšových soucitných reakcí na lidi v nouzi.

**Jak tyto verše objasňují, jak na Krista působila těžká situace lidí?**

`Mt 9,36`

`Mt 14,14`

`Mk 1,41`

`Mk 6,34`

`L 7,13`

V evangeliích se opakovaně říká, že Kristus prožíval hluboký soucit s lidmi v nouzi nebo jiných obtížných situacích. On však nejen prožíval soucit, ale také lidem pomáhal a jejich problémy řešil.

Ano, Ježíš naříkal nad svým lidem. Můžeme si živě představit slzy v Kristových očích, když hledí na Jeruzalém: „Kolikrát jsem chtěl shromáždit tvé děti, tak jako kvočna shromažďuje kuřátka pod svá křídla, a nechtěli jste!“ (Mt 23,37). Zde vidíme, že se Kristův nářek v mnohém shoduje s tím, jak je popisován nářek Boha ve Starém zákoně. Mnozí teologové poznamenávají, že obraz ptáka, který pečuje o svá mláďata, je obrazem používaným na starověkém Blízkém východě. Mnozí zde vidí narážku na obraz v Dt 32,11, v němž je Hospodin popisován jako orel, který se vznáší nad svými mláďaty, chrání je a pečuje o ně.

**Aplikace**

`Není většího příkladu velké soucitné Boží lásky k nám, než je samotný Ježíš, který se za nás vydal v tom největším projevu lásky. Kristus však není jen dokonalým obrazem Boha. Je také dokonalým vzorem lidství. Jak můžeme žít podobně jako Kristus, který pomáhal a konal dobro? Jak můžeme nejen kázat o Boží lásce, ale také tuto lásku projevovat hmatatelnými způsoby?`