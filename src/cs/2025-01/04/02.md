---
title:  'Více než láska rodičů'
date:  19/01/2025
---

> <p></p>
> Jako se nad syny slitovává otec, slitovává se Hospodin nad těmi, kdo se ho bojí. (Ž 103,13)

> <p></p>
> Cožpak může zapomenout žena na své pacholátko, neslitovat se nad synem vlastního života? I kdyby některé zapomněly, já na tebe nezapomenu. (Iz 49,15)

> <p></p>
> Což je mi Efrajim syn tak drahý, dítě mého potěšení? Kdykoli však o něm mluvím, znovu a znovu si ho připomínám. Proto je mé nitro nad ním zneklidněno. Slituji, slituji se nad ním, je výrok Hospodinův. (Jr 31,20)

**Osobní studium**

Snad největší láskou, se kterou máme jako lidé zkušenost, je láska rodičů k dětem. Bible často používá obrazy vztahu rodiče k dítěti k vylíčení úžasného Božího soucitu s lidmi, přičemž zdůrazňuje, že Boží soucit je exponenciálně větší než ten nejhlubší a nejkrásnější lidský projev téže emoce.

**Co říkají úvodní texty o povaze a hloubce Božího soucitu?**

`Ž103,13`

`Iz 49,15`

`Jr 31,20`

Podle těchto veršů se k nám Bůh chová jako ke svým milovaným dětem, miluje nás jako dobří rodiče milují své děti. Ale jak ukazuje text Iz 49,15, dokonce i lidská matka může zapomenout na své miminko nebo se neslitovat nad svým vlastním synem. Bůh však na své děti nikdy nezapomene a jeho milosrdenství a slitování nikdy nekončí (Pl 3,21.22).

Předpokládá se, že hebrejský výraz racham, který se zde a v mnoha jiných textech popisujících velkou soucitnou Boží lásku překládá jako „slitování“ nebo „milosrdenství“, pochází z hebrejského výrazu pro dělohu (rechem). Teologové na základě toho poznamenávají, že Boží soucit je podobný lásce matky k dítěti, které nosí pod srdcem. Tato Boží láska je ve skutečnosti nepředstavitelně větší než jakýkoli lidský soucit, dokonce i soucit matky s novorozencem.

Podle Jeremjáše se Bůh na lid smlouvy dívá jako na „drahého syna“ a „dítě, v němž mám potěšení“ (Jr 31,20; ČSP), navzdory tomu, že se proti němu často bouřili a zarmucovali ho. Bůh prohlašuje: „mé nitro [je] kvůli němu rozrušeno“ a „jistě se nad ním slituji“ (ČSP). Výraz přeložený jako „slituji se“ nebo „smiluji se“ je již zmíněný výraz použitý pro Boží soucit (racham). Za povšimnutí stojí i slovní spojení „mé nitro [je] kvůli němu rozrušeno“ (Jr 31,20; ČSP). Takový popis ukazuje nesmírnou hloubku Božích emocí a soucitné Boží lásky k jeho lidu. I přes lidskou nevěrnost Bůh stále cítí soucit a dává svému lidu bohaté milosrdenství, které převyšuje veškerou naši představivost a možná očekávání.

**Aplikace**

`Uvědomit si, že Boží soucit s námi je podobný soucitu milujícího rodiče, je pro některé z nás hlubokou útěchou. Jsou však i takoví, co mají s tímto obrazem problém, protože jejich rodič nebo rodiče nebyli milující. Jakými jinými způsoby bychom jim mohli představit Boží soucit?`