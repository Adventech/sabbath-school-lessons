---
title:  'Soucitný a horlivý Bůh'
date:  18/01/2025
---

### Texty na tento týden
Ž 103,13; Iz 49,15; Oz 11,1–9; Mt 23,37; 2K 11,2; 1K 13,4–8

> <p>Základní verš</p>
> „Cožpak může zapomenout žena na své pacholátko, neslitovat se nad synem vlastního života? I kdyby některé zapomněly, já na tebe nezapomenu.“ (Iz 49,15)

Emoce se v souvislosti s vírou často považují za nechtěné či nevítané a je prý třeba se jim vyhýbat. Jsou lidé vnímající emoce jako iracionální, a proto by podle nich dobrý křesťan neměl být považován za „emocionálního“. Některé filozofické směry ve starověkém Řecku považovaly naopak za ideál „racionálního člověka“, který (většinou) umí vzdorovat různým touhám nebo dokáže své emoce ovládat prostřednictvím střízlivého uvažování.

Ano, nespoutané emoce mohou být problematické. Bůh však stvořil lidi se schopností prožívat emoce. A nejen to. Bůh sám se v Písmu představuje jako bytost cítící hluboké emoce. Pokud Bůh může prožívat hluboké emoce, jak to důsledně vykresluje Bible, pak emoce nemohou být ve své podstatě špatné nebo iracionální – protože Bůh Bible je dokonale dobrý a má dokonalou moudrost.

Jestliže poznáme a uvědomíme si, že Boží láska k nám je naplněna emocemi, můžeme z toho odvodit nádherné pravdy o našem Stvořiteli a Vykupiteli. Vždy je však třeba mít na paměti, že jeho láska (emocionální nebo jiná) je dokonalá a neměli bychom ji považovat za stejnou, jak ji prožíváme my lidé.

**Osnova lekce**

Při studiu čtvrté lekce uvidíme, že Písmo představuje Boha nejen jako velkého a nás převyšujícího, ale také jako toho, kdo je schopný prožívat hluboké emoce ve vztahu ke svému stvoření.

- Ž 103,13; Iz 49,15; Jr 31,20: Boží mateřská/otcovská láska (neděle)
- Oz 11,8.9: Boží láska, která cítí bolest z odmítnutí (pondělí)
- Mt 9,36: Ježíšova soucitná láska (úterý)
- Ž 78,58.59; 2K 11,1.2: Boží žárlivá láska (středa)
- 1K 13,4–8: Boží láska jako vzor pro naši lásku (čtvrtek)

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`