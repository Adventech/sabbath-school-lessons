---
title:  'Žárlivý Bůh?'
date:  22/01/2025
---

> <p></p>
> <sup>58</sup> Na posvátných návrších ho uráželi, svými modlami ho podnítili k žárlivosti. 59Bůh se rozlítil, když to vše slyšel, velmi si zprotivil Izraele. (Ž 78,58.59)

> <p></p>
> 1Kéž byste ode mne snesli trochu nerozumu – ano, snášejte mne! 2Vždyť vás žárlivě střežím Boží žárlivostí; zasnoubil jsem vás jedinému muži, abych vás jako čistou pannu odevzdal Kristu. (2K 11,1.2)

**Osobní studium**

Bůh Bible je „milosrdný, soucitný Bůh“. V hebrejštině se Bůh nazývá el rachum (Dt 4,31). Výraz el znamená „Bůh“ a rachum je jiný tvar kořene pro soucit (racham). Bůh se však nazývá nejen soucitným Bohem, ale také Bohem žárlivým, el kana. Jak praví Dt 4,24: „Neboť Hospodin, tvůj Bůh, je oheň sžírající, Bůh žárlivě milující [el kana].“ (Viz Dt 6,15; Joz 24,19 a Na 1,2.)

`Jednou z charakteristik, kterými popisuje lásku apoštol Pavel, je, že „láska nezávidí“ (1K 13,4). Řecké sloveso zéloó se dá přeložit také jako „nežárlí“. Jak tedy máme rozumět výroku, že Bůh je „žárlivě milující“? Prostuduj si verš 2K 11,2 a uvažuj nad nevěrností Božího lidu v dějinách (viz např. Ž 78,58.59). Jak nám tyto texty pomáhají v pochopení Boží „žárlivosti“?`

Boží „žárlivost“ je často špatně chápána. Pokud o někom řekneme, že je „žárlivec“, téměř určitě to nemyslíme jako kompliment. Výraz „žárlivost“ má v mnoha jazycích hlavně negativní konotace. V Bibli však Boží žárlivost nemá žádný negativní význam. Jedná se o vyjádření spravedlivého požadavku milujícího manžela na výhradní vztah se svou manželkou.

Přestože existuje takový typ žárlivosti, který je v rozporu s láskou (1K 13,4), podle 2K 11,2 existuje i dobrá a spravedlivá „žárlivost“ („horlivost“). Pavel o ní mluví jako o „Boží žárlivosti“ (2K 11,2). Boží žárlivost (ve významu „horlivost“) je vždy spravedlivá a lépe by se dala vyjádřit jako vášnivá Boží láska k jeho lidu.

Boží vášeň (kana) pro svůj lid pramení z jeho hluboké lásky k němu. Bůh touží po výlučném vztahu se svým lidem. On jediný má být jejich Bohem. Přesto je Bůh často zobrazován jako opovržený milenec, jehož láska není opětována (viz Oz 1–3; Jr 2,2 a Jr 3,1–12). Boží „žárlivost“ nebo „vášeň“ je tedy reakcí na nevěru a jednání hříšníků. Boží žárlivosti (nebo „vášnivé lásce“) chybí negativní konotace lidské žárlivosti. Nikdy není spojena se závistí, nýbrž vždy je to správná, spravedlivá vášeň pro výhradní vztah s jeho lidem a pro dobro tohoto lidu.

**Aplikace**

`Jak se můžeme naučit prožívat stejnou dobrou „žárlivost“ vůči druhým, jakou Bůh projevuje k nám?`