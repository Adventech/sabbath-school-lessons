---
title:  'Láska, která svírá srdce'
date:  20/01/2025
---

> <p></p>
> <sup>8</sup> Což bych se tě, Efrajime, mohl vzdát, mohl bych tě, Izraeli, jen tak vydat? Cožpak bych tě mohl vydat jako Admu, naložit s tebou jako se Sebójímem? Mé vlastní srdce se proti mně vzepřelo, jsem pohnut hlubokou lítostí. <sup>9</sup> Nedám průchod svému planoucímu hněvu, nezničím Efrajima, protože jsem Bůh, a ne člověk, jsem Svatý uprostřed tebe; nepřijdu s hněvivostí. (Oz 11,8.9)

**Osobní studium**

V Ozeášovi je představena nezměřitelná hloubka soucitné Boží lásky k lidstvu. Bůh prorokovi přikázal: „Jdi, vezmi si nevěstku a ze smilstva měj děti. Země jen smilní a smilní, odvrací se od Hospodina“ (Oz 1,2). Ozeáš 11. kapitola později zobrazuje vztah Boha ke svému lidu, tentokrát prostřednictvím vztahu milujícího otce ke svému dítěti.

`Přečti si text Oz 11,1–9. Jak obrazy v těchto verších přibližují způsob, jakým Bůh miluje svůj lid a jak o něj pečuje?`

Boží láska k jeho lidu je přirovnávána k něžné náklonnosti rodiče k dítěti. Písmo používá obraz rodiče pečujícího o své dítě. Bůh jako laskavý rodič učí svůj lid jako malé dítě chodit, bere ho do náruče, uzdravuje ho a živí. Text uvádí i další obrazy Boha, který něžně pečuje o svůj lid. Písmo také říká, že Hospodin „nesl“ svůj lid „jako nosí muž svého syna “ (Dt 1,31) a „svou láskou a shovívavostí je vykupoval, bral je na svá ramena a nosil je po všechny dny dávné“ (Iz 63,9).

Na rozdíl od neochvějné Boží věrnosti byl jeho lid opakovaně nevěrný a odmítal Boha, přivolával na sebe soud a hluboce ho zarmucoval. Bůh je soucitný, ale nikdy na úkor spravedlnosti. (Jak uvidíme v dalších lekcích, láska a spravedlnost patří k sobě.)

Stalo se ti někdy, že tě něco tak rozzlobilo, až tě z toho rozbolel žaludek? Právě takový obraz používá Písmo k popisu hloubky toho, co Bůh cítí k jeho lidu. Obraz sevřeného srdce a vzplanutí soucitu je idiomatickým jazykem hlubokých emocí, které prožívá Bůh i lidé.

„Mé vlastní srdce se proti mně vzepřelo, jsem pohnut hlubokou lítostí“ (Oz 11,8). Podobný obraz hlubokého pohnutí a vzplanutí (kamar) citů se objevuje i v příběhu o dvou ženách, které přišly před Šalomouna, přičemž si obě dělaly nárok na stejné dítě. Když Šalomoun nařídil, aby dítě rozsekli na dvě části (bez úmyslu ublížit dítěti), právě takový obraz popsal emocionální reakci skutečné matky: její „srdce [se] svíralo soucitem“ (1Kr 3,26; porovnej s Gn 43,30).

**Aplikace**

`Každý, kdo je rodičem, ví, o čem tato lekce mluví. K síle lásky otce a matky k dětem nelze přirovnat žádný jiný pozemský cit. Jak nám to pomáhá pochopit Boží lásku k nám? V čem může být toto poznání pro nás povzbuzením?`