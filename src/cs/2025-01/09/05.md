---
title:  'Pokud se mi budeš klanět...'
date:  26/02/2025
---

> <p></p>
> <sup>8</sup> Pak ho ďábel vezme na velmi vysokou horu, ukáže mu všechna království světa i jejich slávu 9a řekne mu: „Toto všechno ti dám, padneš-li přede mnou a budeš se mi klanět.“ <sup>10</sup> Tu mu Ježíš odpoví: „Jdi z cesty, satane; neboť je psáno: ‚Hospodinu, Bohu svému, se budeš klanět a jeho jediného uctívat.‘“ (Mt 4,8–10)

**Osobní studium**

Satanovu snahu zmocnit se Božího trůnu odhalují i oba záznamy o pokoušení, kterému byl Ježíš vystaven na poušti (Mt 4 a L 4). V pozoruhodném setkání Ježíše s pokušitelem se toho dozvídáme poměrně dost o povaze konfliktu. V příběhu vidíme realitu velkého sporu mezi Kristem a satanem, ačkoli je vykreslena jen stručně a v náznacích.

`Přečti si text Mt 4,1–11. Jak tento příběh odhaluje realitu velkého sporu mezi Kristem a satanem?`

Duch „vyvedl“ Ježíše na poušť s jasným záměrem, aby „byl pokoušen od ďábla“ (Mt 4,1). Před tímto setkáním se Ježíš čtyřicet dní postil. Když tedy přišel ďábel, pokoušel Ježíše, aby proměnil kameny v chléb, čímž útočil na Ježíšův velký hlad. Ale Ježíš čelil tomuto pokušení Biblí a satanova lest selhala.

Potom, ve snaze přimět Ježíše k troufalému jednání, ďábel dotíral na Ježíše, aby skočil dolů z vrcholu chrámu. Satan překroutil Písmo, aby naznačil, že kdyby byl Ježíš skutečně Božím Synem, andělé by ho ochránili. Ježíš však odmítl takový pokroucený výklad a pokušení se ubránil.

Třetí pokušení jasně ukazuje, čeho se ďábel snažil dosáhnout. Chtěl, aby ho Ježíš uctíval. Satan se pokoušel přivlastnit si uctívání, které patří jedině Bohu.

Aby to udělal, ukázal Ježíši „všechna království světa i jejich slávu“, a pak ho vyzval: „Toto všechno ti dám, padneš-li přede mnou a budeš se mi klanět“ (Mt 4,8.9). V paralelním textu v Evangeliu podle Lukáše ďábel dokonce tvrdí: „Tobě dám všechnu moc i slávu těch království, poněvadž mně je dána, a komu chci, tomu ji dám: Budeš-li se mi klanět, bude to všechno tvé“ (L 4,6.7).

Ježíš opět odpověděl Písmem, pokušení odolal a satan prohrál.

Ve všech třech případech Ježíš použil Bibli k obraně před útoky nepřítele.

**Aplikace**

`Apoštol Pavel křesťanům v Efezu připomíná: „Nevedeme svůj boj proti lidským nepřátelům, ale proti mocnostem, silám a všemu, co ovládá tento věk tmy, proti nadzemským duchům zla“ (Ef 6,12). Přestože bychom neměli žít ve strachu, potřebujeme vždy pamatovat na to, že kolem nás se odehrává boj. Proč?`