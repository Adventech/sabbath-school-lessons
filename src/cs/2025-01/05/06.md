---
title:  'Prokazování soucitu'
date:  30/01/2025
---

> <p></p>
> <sup>17</sup> Nikomu neodplácejte zlým za zlé. Vůči všem mějte na mysli jen dobré. 18Je-li možno, pokud to záleží na vás, žijte se všemi v pokoji. <sup>19</sup> Nechtějte sami odplácet, milovaní, ale nechte místo pro Boží soud, neboť je psáno: „Mně patří pomsta, já odplatím, praví Pán.“ <sup>20</sup> Ale také: „Jestliže má tvůj nepřítel hlad, nasyť ho, a má-li žízeň, dej mu pít; tím ho zahanbíš a přivedeš k lítosti.“ <sup>21</sup> Nedej se přemoci zlem, ale přemáhej zlo dobrem. (Ř 12,17–21)

**Osobní studium**

Přestože je Boží hněv „hrozný a děsivý“, v žádném případě není nemorální ani nelaskavý. Naopak, ve Starém i Novém zákoně Bůh vyjadřuje hněv proti zlu právě proto, že miluje. Boží hněv je strašný, protože zlo je nesmírně zákeřné a je v ostrém protikladu k čisté dobrotě a nádheře Boha.

Z tohoto pohledu je pro Boha podstatná láska. Kde nejsou přítomny zlo a nespravedlnost, tam není ani Boží hněv. Nejlaskavější Boží čin, kterým nakonec vykoření z vesmíru zlo, bude zároveň ukončením veškerého hněvu a rozhořčení. Už nikdy totiž nebude existovat žádná nespravedlnost ani žádné zlo. V dokonalých vztazích lásky budou po celou věčnost přítomny jen blaženost a spravedlnost. Už nikdy se nezjeví Boží hněv, protože už nikdy nebude potřebný. Jak úžasná myšlenka!

**Někteří lidé se obávají, že by Boží hněv mohl být neúmyslně považován za svolení k tomu, aby se lidé mstili. Jak tyto texty chrání před myšlenkou lidské pomsty?**

`Dt 32,35`

`Př 20,22`

`Př 24,29`

`Ř 12,17–21`

`Žd 10,30`

Podle Bible má právo vynést rozsudek jen Bůh, a když tak učiní, vždy je to dokonale spravedlivé. Starý i Nový zákon výslovně vyhrazují pomstu jedině Bohu. Jak píše apoštol Pavel: „Nechtějte sami odplácet, milovaní, ale nechte místo pro Boží soud, neboť je psáno: ‚Mně patří pomsta, já odplatím, praví Pán‘“ (Ř 12,19; cituje přitom z Nu 32,35).

I když Bůh nakonec vynese soud nad vší nespravedlností a zlem, Kristus připravil cestu pro všechny, kdo v něj věří. Vždyť je to Ježíš, „jenž nás vysvobozuje od přicházejícího hněvu“ (1Te 1,10; porovnej s Ř 5,8.9). A to je podle Božího plánu: „Vždyť Bůh nás neurčil k tomu, abychom propadli jeho hněvu, nýbrž abychom došli spásy skrze našeho Pána Ježíše Krista“ (1Te 5,9). Boží hněv se tím neruší ani neztrácí platnost, ale ti, kdo věří v Ježíše, budou díky Kristu od takového hněvu osvobozeni.

**Aplikace**

`Jakým způsobem Kristovo smíření potvrdilo spravedlnost a zároveň nás osvobodilo od hněvu? Pěstujeme v sobě vděčnost za to, co pro nás Kristus vykonal? Jak by jeho dílo mělo ovlivňovat náš vztah k druhým lidem?`