---
title:  'SHOVÍVAVÝ BůH'
date:  27/01/2025
---

> <p></p>
> <sup>1</sup> Jonáš se velice rozezlil a planul hněvem. <sup>2</sup> Modlil se k Hospodinu a řekl: „Ach, Hospodine, což jsem to neříkal, když jsem byl ještě ve své zemi? Proto jsem dal přednost útěku do Taršíše! Věděl jsem, že jsi Bůh milostivý a plný slitování, shovívavý a nesmírně milosrdný, že tě jímá lítost nad každým zlem. <sup>3</sup> Nyní, Hospodine, vezmi si prosím můj život. Lépe abych umřel, než abych žil.“ <sup>4</sup> Hospodin se však otázal: „Je dobře, že tak planeš?“ (Jon 4,1–4)

**Osobní studium**

Bůh se zlobí na zlo, protože Bůh je láska. Bůh je tak soucitný a milostivý, že prorok Jonáš dokonce pokáral Boha za to, že je milosrdný až moc!

Zamysleme se nad příběhem Jonáše a nad jeho reakcí na Boží odpuštění Ninivetským (Jon 4,1–4). Co nám to říká o Jonášovi a o Bohu? (Viz také Mt 10,8.)

Jonášova reakce na Boží milosrdenství vypovídá o dvou důležitých skutečnostech:

1. 	Poukazuje na prorokovu zatvrzelost a jeho nedostatek soucitu. Tak moc nenáviděl Asyřany za to, co provedli Izraeli, že nechtěl, aby jim Bůh projevil nějaké milosrdenství. To je poučení i pro nás! Musíme být opatrní a vyvarovat se stejného postoje, ať už je jakkoli pochopitelný. Ze všech lidí by si právě ti, kteří přijali Boží milost, měli uvědomovat, že milost je opravdu nezasloužená. To by je pak mělo vést k projevům milosrdenství vůči druhým.
2.	Potvrzuje, že podstatou Božího charakteru je právě jeho soucit a slitování. Jonáš tyto Boží vlastnosti dobře znal. Věděl, že Hospodin ustoupí od vykonání rozsudku nad městem Ninive, protože je „milostivý a plný slitování, shovívavý a nesmírně milosrdný“ (Jon 4,2). Bůh jedná spravedlivě a milosrdně se všemi lidmi a národy.

Hebrejský výraz přeložený jako „shovívavý“, „pomalý k hněvu“ (ČSP) či „dlouhočekající“ (BK) lze doslovně přeložit jako „dlouhý nos“. Hebrejské ustálené slovní spojení vyjadřuje hněv metaforicky jako nos a délka nosu obrazně ukazuje, jak dlouho trvá, než se člověk rozzlobí.

Odkazy na Boha jako toho s „dlouhým nosem“ pak vyjadřují, že Bůh je shovívavý, trpělivý a pomalý k hněvu. Mnozí z nás se umí rozzlobit či „vytočit“ velmi rychle. Bůh je však nesmírně shovívavý a trpělivý a uděluje milost zdarma a v hojnosti, aniž by však omlouval hřích nebo zavíral oči před nespravedlností. Místo toho sám Bůh vzal na sebe trest za hřích a zlo na kříži, aby mohl být spravedlivý a zároveň mohl dát milost těm, kteří v něho věří (Ř 3,25.26).

**Aplikace**

`Stalo se ti někdy, že jsi neprokázal milosrdenství někomu, kdo ti ublížil? Jak si nejlépe zapamatuješ, co pro tebe Bůh udělal, aby ses stal laskavějším k druhým v reakci na hojnou milost, kterou ti Bůh prokázal? Jak můžeme my sami prokazovat milosrdenství a milost, aniž bychom schvalovali hřích nebo umožnili zneužívání či útlak?`