---
title:  'Boha netěší soužení'
date:  29/01/2025
---

> <p></p>
> Když však naši otcové rozhněvali Boha nebes, vydal je do rukou Kaldejce Nebúkadnesara, krále babylónského. Ten zbořil tento dům a lid přesídlil do Babylónu. (Ezd 5,12)

> <p></p>
> <sup>24</sup> Odplatím před vašimi zraky Babylónu a všem obyvatelům Kaldejska za všechno to zlo, jež spáchali na Sijónu, je výrok Hospodinův. 25„Chystám se na tebe, horo zkázy, je výrok Hospodinův, horo zkázy pro celou zemi! Napřáhnu na tebe svou ruku, svalím tě ze skal, změním tě v horu – spáleniště. [...] <sup>44</sup> Ztrestám Béla v Babylónu, vyrvu mu z úst, co zhltl, nebudou již k němu proudit pronárody, hradby Babylónu padnou. (Jr 51,24.25.44)

**Osobní studium**

V celé Bibli Bůh opakovaně projevuje svou velkou snahu pomáhat utlačovaným a ponižovaným a své spravedlivé rozhořčení proti těm, kdo je utlačují. Kdyby neexistovalo zlo, Bůh by se nehněval. Jeho hněv je vždy namířen jen proti tomu, co škodí jeho stvoření.

Podle veršů Pl 3,32.33 Bůh neubližuje „z rozmaru“. Nechce soudit a trestat zločince, ale láska v konečném důsledku vyžaduje spravedlnost.

Tato pravda je ilustrována tím, jak dlouho Bůh odpouštěl svému lidu a opakovaně mu dával příležitosti k pokání a usmíření s ním. Znovu a znovu prostřednictvím proroků Hospodin oslovoval svůj lidu, ale oni odmítli poslouchat (viz Jr 35,14–17 a Ž 81,12–15).

Porovnej úvodní verše a uvažuj nad nimi (Ezd 5,12 a Jr 51,24.25.44). Co se z nich dovídáme o soudu, který přišel na Jeruzalém prostřednictvím Babylóna? (Viz také 2Pa 36,16.)

Podle Ezdráše 5, poté, co lidé vytrvale a bez ochoty k pokání provokovali Boha k hněvu, ten nakonec poodstoupil a „vydal“ lid „do rukou Kaldejce Nebúkadnesara, krále babylónského“ (Ezd 5,12). Pak „Hospodinovo rozhořčení dolehlo na jeho lid a nebyl, kdo by ho zhojil“ (2Pa 36,16). Bůh později odsoudil Babylón za nepřiměřenou zkázu, kterou Judsku způsobil (Jr 51,24.25.44; porovnej se Za 1,15).

I mnohé další soudy, za nichž původce Písmo označuje Boha, jsou vysvětleny jako případy, kdy Bůh „vydává“ lidi do rukou jejich nepřátel (Sd 2,13.14; Ž 106,41.42) v souladu s rozhodnutími lidí opustit Hospodina a sloužit „bohům“ jiných národů (Sd 10,6–16; Dt 29,24–26). Boží hněv proti zlu, který nakonec jednou provždy vyvrcholí vykořeněním všeho zla, vyvěrá z jeho lásky ke všem a z jeho touhy po konečném vítězství dobra ve vesmíru. Vždyť celý vesmír je zatažen do problému hříchu, vzpoury a zla.

**Aplikace**

`Řekli jsme si, že Bůh netouží a nechce nikoho odsoudit. Jak toto poznání ovlivňuje tvé chápání Božího hněvu a rozhořčení? Pokud je Bůh „pomalý ke hněvu“, neměli bychom být i my trpělivější a shovívavější vůči lidem kolem nás? Jak můžeme zaujmout stejný postoj, a zároveň chránit oběti bezpráví a pečovat o ně?`