---
title:  Misijní příběh
date:   31/01/2025
---

#### „Chceš, aby Satan zvítězil?“

_Andrew McChesney_

Poté, co americkou misionářku Joanne (Park) Kim napadli v Mongolsku čtyři opilci, zamkla se ve svém bytě. Byla zraněná, vystrašená a plakala. Chtěla se vrátit domů do Spojených států.

Po dvou dnech ji přišel navštívit jiný misionář. Myslela si, že ji přišel utěšit, ale místo toho jí vynadal: „Joanno, to jsi sem vážně jela takovou dálku, jen abys svědčila své skříni? Chceš, aby Satan zvítězil?“

To bylo přesně to, co Joanne potřebovala slyšet. Kdyby ji misionář utěšoval, nejspíš by se utápěla ve svém trápení, vzdala to a odešla domů. Teď se však zamyslela nad tím, proč do Mongolska přijela. Původně měla v plánu jet do Uzbekistánu, a tak se začala učit rusky, včetně azbuky. Když z plánu sešlo, skončila v Mongolsku, kde sice byla azbuka taky, ale Mongolsky nerozuměla ani slovo. Prvních pár měsíců se neúspěšně snažila mongolsky naučit. Bez znalosti jazyka ale se svou misijní prací zápasila. Bez znalosti jazyka nemohla požádat o pomoc ani se sama ozvat, když ji téměř každý týden napadali opilci. Situaci komplikovalo i to, že se lidé neustále domnívali, že je Mongolka a mluví mongolsky kvůli jejímu korejskému původu (mají podobné rysy).

Joanne se stále chtěla v Mongolsku sdílet o Ježíšově lásce, ale po četných útocích opilců už neměla pocit, že by ji nějaká láska ke sdílení zůstala.

„Pane,“ modlila se, “pokud to se mnou myslíš vážně, abych tady zůstala, najdi mi, prosím, cestu z tohohle chaosu. Musíš mě ochránit, nebo mi dát způsob, jak tyto situace zvládnout, nebo mě zbavit těch opilců.“

Rozhodla se zůstat v Mongolsku a čekat na Boha.

Útoky opilců nepřestaly. Bůh však dal Joanně nástroj, jak se bránit. Během pouhých tří měsíců se naučila mluvit plynně mongolsky. Byl to zázrak. Joanne byla schopná vést biblické hodiny v mongolštině a dokázala se sama za sebe postavit a požádat o pomoc, když byla napadena. Ale nedokázala milovat jako Ježíš. Bolest z útoků byla velmi hluboká.

_Tento misijní příběh nabízí pohled do nitra americké misionářky Joanne (Park) Kimové, která pomohla zahájit práci adventistů sedmého dne v postkomunistickém Mongolsku a nadále tam slouží jako misionářka. Na misijní práci se můžete podílet také prostřednictvím darů třinácté soboty tohoto čtvrtletí, jejíž část pomůže otevřít v mongolském Ulánbátaru rekreační centrum, kde mohou děti duchovně, duševně, společensky i fyzicky růst._

_Více informací o Joanně se dozvíte příští týden._
