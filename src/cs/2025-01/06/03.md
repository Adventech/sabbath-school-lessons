---
title:  'Dokonale dobrý a spravedlivý Bůh'
date:  03/02/2025
---

> <p></p>
> <sup>8</sup> Hospodin však bude trůnit věčně, soudnou stolici má připravenu. <sup>9</sup> Rozsoudí svět spravedlivě, povede při národů dle práva. (Ž 9,8.9)

> <p></p>
> <sup>9</sup> Hospodin je ke všem dobrotivý, nade vším, co učinil, se slitovává. [...] <sup>17</sup> Hospodin je spravedlivý ve všech svých cestách, milosrdný ve všech svých skutcích. (Ž 145,9.17)

**Osobní studium**

Boží láska ke spravedlnosti není jen prázdným gestem. Ani jeho výzvy, abychom se navzájem milovali a konali spravedlnost, nejsou jen nic neříkajícími výroky. Bůh sám totiž svým jednáním dokonale a neotřesitelně potvrzuje tyto vlastnosti. Písmo učí, že Bůh je zcela svatý, věrný, spravedlivý a milující. Bůh vždy koná jen to, co je milující, spravedlivé a čestné. Nikdy nedělá nic špatného.

**Co tyto texty říkají o Boží věrnosti a spravedlnosti?**

`Dt 32,4`

`Ž 92,16`

Tyto a mnohé další pasáže prohlašují, že Bůh je spravedlivý a milující a „podlosti v něm není“ (Ž 92,16; viz také Ž 25,8; Ž 129,4). Hospodin „bezpráví neučiní, každé jitro vynáší na světlo svůj soud, denně, bez ustání, ale ten, kdo se dopouští bezpráví, nezná studu“ (Sf 3,5). Všimněme si přímého kontrastu mezi Božím charakterem a charakterem těch, kteří milují nespravedlnost.

Bůh ví, co je pro každého nejlepší, a stále jedná tak, aby pro každého dosáhl dokonalého výsledku.

`Přečti si Ž 9,8.9 a Ž 145,9–17. Jak tyto úvodní verše charakterizují Boha?`

Bůh Bible je „spravedlivý soudce“ (Ž 7,12), nemá rád nepravost a nepřebývá v něm žádné zlo („zlý nemůže být u tebe hostem“; Ž 5,5). Jak píše apoštol Jan: „Bůh je světlo a není v něm nejmenší tmy“ (1J 1,5). Skutečně, Bůh je nejen dokonale dobrý, ale podle apoštola Jakuba: „Bůh nemůže být pokoušen ke zlému“ (Jk 1,13; porovnej s Abk 1,13).

V tom všem se nerozlučně spojují Boží dobrota a Boží sláva. Mnozí lidé si dělají z moci modlu. Bůh je všemocný, ale svou moc uplatňuje pouze způsoby, které jsou založeny na spravedlnosti a lásce. Není náhoda, že když Mojžíš žádal Boha: „Dovol mi spatřit tvou slávu!“ (Ex 33,18), Bůh odpověděl slovy: „Všechna má dobrota přejde před tebou...“ (Ex 33,19).

**Aplikace**

`Proč dobrý Bůh dovoluje, aby se dělo na světě tolik zla?`