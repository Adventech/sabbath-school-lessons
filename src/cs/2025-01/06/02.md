---
title:  'Láska a spravedlnost'
date:  02/02/2025
---

> <p></p>
> Miluje spravedlnost a právo, Hospodinova milosrdenství je plná země. (Ž 33,5)

> <p></p>
> Setkají se milosrdenství a věrnost, spravedlnost s pokojem si dají políbení. (Ž 85,11)

> <p></p>
> Spravedlnost a právo jsou pilíře tvého trůnu, před tebou jde milosrdenství a věrnost. (Ž 89,15)

**Osobní studium**

V celém Písmu vystupují láska a spravedlnost společně. Pravá láska vyžaduje spravedlnost a opravdová spravedlnost se určuje a dosahuje jen v lásce. Nejsme příliš zvyklí uvažovat o těchto dvou pojmech společně. Je to však jen proto, že lidé překroutili a zkazili skutečný význam lásky i spravedlnosti.

**Co tyto texty vypovídají o Božím vztahu ke spravedlnosti?**

`Ž 33,5`

`Iz 61,8`

`Jr 9,23`

`Ž 85,11`

`Ž 89,15`

Uvedené texty velmi jasně vypovídají o tom, že Bůh miluje spravedlnost (Ž 33,5; Iz 61,8; „právo“). V Písmu jsou myšlenky lásky a spravedlnosti neoddělitelně spojeny. Boží láska a Boží spravedlnost jsou nerozdělitelně propojeny. Bohu velmi záleží na tom, aby se v tomto světě děla spravedlnost a uskutečňovalo se právo.

Proroci tedy měli dobrý důvod k odsouzení všech druhů nespravedlnosti, včetně nespravedlivých zákonů, podvodů při obchodu a utlačování chudých a vdov nebo kohokoli zranitelného. Přestože lidé páchají mnoho zla a nespravedlnosti, Bůh je ten, kdo neustále prokazuje milosrdenství a vykonává „na zemi soud a spravedlnost“, protože si to „oblíbil“ (Jr 9,23). Jelikož spravedlnost je v Písmu představena jako něco velmi dobrého, lidé věrní Bohu podle Bible netrpělivě očekávají Boží soud. Právě soud totiž na jedné straně přináší trest pro zločince a utiskovatele a na druhé straně přináší spravedlnost a vysvobození pro oběti nespravedlnosti a útlaku.

Spravedlnost a právo jsou základem Boží vlády. Vláda dobrého Boha je spravedlivá a správná. Tím se naprosto liší od zkažených vlád tohoto světa, které často udržují nespravedlnost pro vlastní zisk a moc. Právě v Bohu a díky Bohu se nakonec setkají „milosrdenství a věrnost, spravedlnost s pokojem si dají políbení“ (Ž 85,10).

Bůh dává jasně najevo, co od nás očekává: „Člověče, bylo ti oznámeno, co je dobré a co od tebe Hospodin žádá: jen to, abys zachovával právo, miloval milosrdenství a pokorně chodil se svým Bohem“ (Mi 6,8). Pokud existuje něco, v čem bychom měli odrážet Boží charakter, pak je to určitě láska – a z ní pramenící spravedlnost a milosrdenství.

**Aplikace**

`Jak a v čem se i dnes projevuje pokřivená lidská spravedlnost? Proč tak moc toužíme po tom, aby jednoho dne přišla dokonalá Boží spravedlnost?`