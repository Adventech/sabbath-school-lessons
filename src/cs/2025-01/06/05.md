---
title:  'Litující Bůh?'
date:  05/02/2025
---

> <p></p>
> A Hospodin se dal pohnout k lítosti nad zlem, o němž mluvil, že je dopustí na svůj lid. (Ex 32,14)

> <p></p>
> <sup>7</sup> Jednou promluvím proti pronárodu a proti království, že je vyvrátím, podvrátím a zničím. <sup>8</sup> Avšak odvrátí-li se onen pronárod od zla, jež páchal a proti němuž jsem mluvil, budu litovat toho, že jsem zamýšlel způsobit mu něco zlého. <sup>9</sup> Jindy promluvím o pronárodu a o království, že je vybuduji a zasadím. <sup>10</sup> Budou-li se však dopouštět toho, co je zlé v mých očích, a nebudou mě poslouchat, budu litovat toho, že jsem slíbil prokázat jim dobré věci. (Jr 18,7–10)

**Osobní studium**

`Může Bůh „litovat svého jednání“? Pokud ano, co to vlastně znamená a jaké to má následky? Viděli jsme, že Boží charakter se nikdy nemění. Některé biblické texty však hovoří o Bohu, který „lituje“ svého jednání nebo „upouští“ od určitého svého zamýšleného jednání. Lidé, kteří něčeho litují většinou uznávají, že udělali něco špatného. Jak tedy mohou některé biblické pasáže zobrazovat Boha jako „litujícího“?`

`Uvažuj o úvodních textech (Ex 32,14 a Jr 18,4–10). Jak rozumíš těmto zmínkám o tom, že Bůh „litoval“ svého jednání nebo že „upustil“ od svého (zamýšleného) jednání?`

V těchto a mnoha dalších pasážích Bible je Bůh představen jako ten, kdo „ustupuje“ od soudu v reakci na konkrétní pokání nebo určitou reakci lidí. Bůh zaslibuje, že pokud se lidé odvrátí od své bezbožnosti, on se odvrátí od soudu, který naplánoval. Myšlenka, že Bůh „upustí“ od zamýšleného soudu jako odpověď na lidské pokání, se v Písmu objevuje často.

`Prostuduj si texty Nu 23,19 a 1S 15,29. Co říkají tyto verše o tom, že by Bůh měl „litovat“ svých slov, myšlenek nebo jednání?`

Uvedené texty velmi zřetelně prohlašují, že Bůh „není [...] člověk, aby litoval“ (1S 15,29) a že „Bůh není člověk, aby lhal, ani lidský syn, aby litoval. Zdali řekne, a neučiní, promluví, a nedodrží?“ (Nu 23,19). V kontextu celé Bible nemůžeme tyto verše chápat tak, že by Bůh „nelitoval“ vůbec. Namísto toho vyjadřují pravdu, že „nelituje“ nebo neustupuje ze svého jednání („řekne a neučiní?“) tak, jak to běžně dělají lidé. Bůh vždy dodrží svá zaslíbení. Může však změnit svůj záměr v reakci na lidské pokání. Vždy se tak děje v souladu s jeho dobrotou a jeho slovem. Bůh „ustupuje“ od soudu jako odpověď na pokání člověka právě proto, že Boží charakter je dobrý, spravedlivý, milující a milosrdný.

**Aplikace**

`Jaký význam mají biblická zobrazení Boží „lítosti“ nebo Božího „ustoupení“ od určitého jednání? Co to vypovídá o stálosti Božího charakteru v souvislosti s tím, že Bůh vstupuje do skutečných vztahů, které ho opravdu ovlivňují?`