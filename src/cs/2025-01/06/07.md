---
title:  'Podněty k zamyšlení'
date:  07/02/2025
---

Přečtěte si kapitolu „Bezpodmínečná láska“ z knihy Cesta k vnitřnímu pokoji (SC 9–15; CVP 10–15).

„Bible nám představuje Boží charakter. Bůh sám nás ujistil o své nekonečné lásce a o svém milosrdenství.

Mojžíš kdysi prosil: ‚Dovol mi spatřit tvou slávu.‘ Bůh mu na to odpověděl: ‚Dobrá, projdu před tebou v celé své dobrotě a poodhalím ti svůj charakter. Dám ti bytostně poznat svou milost a soucit, který mám s lidmi‘ (Ex 33,18.19). Boží dobrota, to je jeho sláva.

Bůh procházel kolem Mojžíše a prohlásil: ‚Jsem Hospodin, soucitný Panovník a laskavý Bůh. Jsem shovívavý, milující a věrný. Prokazuji svou přízeň tisícům obyvatel země a odpouštím jim jejich viny, vzdor i nepravosti. Přesto však žádnou špatnost jen tak nepřehlížím a dopouštím, aby se zhoubné důsledky provinění rodičů podepsaly na jejich potomcích až do třetí nebo čtvrté generace‘ (Ex 34,6.7). Bůh projevuje vždy trpělivost a slitování, jeho láska se nemění.

Bůh nás k sobě přitahuje různými způsoby. Promlouvá k nám prostřednictvím přírody i nejhlubší a nejsoucitnější lásky, jakou člověk může prožít. Nic z toho však plně nepředstavuje Boží lásku.

Přestože nám Bůh o sobě podal tolik důkazů, nepřítel dobra, satan, zaslepil lidi tak, že Boha neuznávají nebo ho považují za tvrdého a bezcitného soudce a mají z něho strach. Našeptává, že Stvořitel stále hledá na lidech chyby, aby je mohl trestat. Ježíš Kristus přišel na tento svět, aby nám lidem ukázal, že to není pravda. Ukazoval lidem bezpodmínečnou Boží lásku.“ (SC 10.11; CVP 11)

**Otázky k rozhovoru**

`1. Proč je důležité chápat, že Boží sláva je spojena s jeho dobrotou? Jak to napravuje „teo­logii slávy“, která zdůrazňuje jen Boží moc bez zdůrazňování jeho lásky a charakteru?`

`2. Zpochybnili jste někdy Boží dobrotu? Znáte někoho, kdo zpochybňuje Boží dobrotu kvůli chování těch, kteří se vydávají za křesťany, nebo prostě jen kvůli projevům zla na světě? Jak jste si na tuto otázku odpověděli sami pro sebe? A jak byste mohli pomoci někomu, kdo zápasí s pochybnostmi o Boží dobrotě? (Prohlédněte si i lekci na příští týden.)`

`3. Věnujte se ve třídě otázce z pondělí: Proč dobrý Bůh dovoluje, aby se dělo na světě tolik zla? Jak nám realita velkého sporu pomáhá pochopit zlo, se kterým se setkáváme?`