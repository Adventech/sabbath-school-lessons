---
title:  'Boží neměnný charakter'
date:  04/02/2025
---

> <p></p>
> Já, Hospodin, jsem se nezměnil, ani vy jste nepřestali být syny Jákobovými. (Mal 3,6)

> <p></p>
> „Každý dobrý dar a každé dokonalé obdarování“ je shůry, sestupuje od Otce nebeských světel. U něho není proměny ani střídání světla a stínu. (Jk 1,17)

**Osobní studium**

`Co říkají o Bohu úvodní texty (Mal 3,6;  1,17)? Jak těmto veršům rozumíš?`

Bůh prohlašuje: „Já, Hospodin, jsem se nezměnil.“ Někdo se zaměřuje jen na tuto část verše a vnímá ji tak, že Bůh se žádným způsobem nemění. Zbytek verše a jeho bezprostřední kontext však ukazují, že neměnnost Boha, o které se zde hovoří, se zaměřuje na Boží morální neměnnost. Zbytek verše naznačuje, že Bůh se může měnit v prožívání vztahů. Bůh totiž říká: „Vy jste nepřestali být syny Jákobovými.“ V následujícím verši však Bůh prohlašuje svému lidu: „Navraťte se ke mně a já se navrátím k vám“ (Mal 3,7).

Bůh tedy vstupuje do (a vystupuje ze) vztahu se svým stvořením, ale ve všech těchto vztazích (a ve všem ostatním) zůstává Boží charakter neměnný. Tuto myšlenku potvrzuje i apoštol Jakub, když říká, že všechno dobro pochází od Boha: „U něho není proměny ani střídání světla a stínu“ (Jk 1,17). Z Boha nepochází nic špatného.

Písmo opakovaně zdůrazňuje, že Boží charakter je neměnný. Jinými slovy, Bible důsledně učí, že Bůh je morálně neměnný. Přesto Bůh vstupuje do skutečných vztahů se stvořenými bytostmi (v tom spočívá změna), reaguje na ně, ale vždy jedná laskavě a spravedlivě (v tom spočívá neměnnost).

**Co se z následujících textů dovídáme o Bohu?**

`2Tm 2,13`

`Tt 1,2`

`Žd 6,17.18`

Bůh nemůže zapřít sám sebe, Bůh nikdy nelže a Boží zaslíbení jsou neporušitelná. Můžeme si být jisti, že Bůh Bible je tentýž Bůh, který na kříži v Kristu dobrovolně vydal sebe sama za nás. Je to Bůh, kterému lze bez výhrad důvěřovat. Můžeme mít důvěru a naději do budoucnosti, protože: „Ježíš Kristus je tentýž včera i dnes i na věky“ (Žd 13,8).

**Aplikace**

`Jak se můžeme naučit důvěřovat v Boží dobrotu, i když se nám v životě opravdu nedaří? Jak nám představa Boha na kříži pomáhá naučit se důvěřovat v jeho dobrotu?`