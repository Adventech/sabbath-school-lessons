---
title:  'Máme nepředstavitelnou cenu'
date:  12/01/2025
---

> <p></p>
> <sup>17</sup> Tu šel do sebe a řekl: „Jak mnoho nádeníků u mého otce má chleba nazbyt, a já tu hynu hladem! <sup>18</sup> Vstanu, půjdu k svému otci a řeknu mu: Otče, zhřešil jsem proti nebi i vůči tobě. <sup>19</sup> Nejsem už hoden nazývat se tvým synem; přijmi mne jako jednoho ze svých nádeníků.“ 20I vstal a šel k svému otci. Když ještě byl daleko, otec ho spatřil a hnut lítostí běžel k němu, objal ho a políbil. (L 15,17–20)

**Osobní studium**

Jak jsme viděli v předchozí lekci, neexistuje nikdo – ani ten nejhorší hříšník nebo zločinec – koho by Bůh nemiloval. Lidé mají pro Boha větší hodnotu, než si umíme představit. Zároveň platí, že hřích se mu protiví, protože nás miluje a ví, co s námi hřích dělá.

`Přečti si podobenství o marnotratném synu (L 15,11–32). Co tento text odhaluje o marnotratném synu a co o Božím soucitu a lásce? Jaké varování adresuje „starším synům“?`

V Ježíšově podobenství syn žádá svého otce o předčasné vyplacení dědictví. Tím prakticky odmítá nejen otce, ale také celou rodinu. Tento syn pak promrhá své dědictví a upadne do takové chudoby, že hladový závidí i prasatům, která krmil zbytky. Když si uvědomí, že i sluhové v domě jeho otce mají jídla více než dost, rozhodne se vrátit domů v naději, že ho otec přijme alespoň jako sluhu.

To, co následuje, je velmi silné a působivé. Někteří otcové by takového syna po návratu odmítli se slovy: „Vyplatil jsem ti dědictví, ty ses sbalil a odešel. Už nemáš místo pod mou střechou.“ To by byl patrně logický, dokonce rozumný postoj, nebo ne? V očích některých lidských rodičů už syn zašel příliš daleko na to, aby ho přijali zpět domů jako syna.

Ale v podobenství otec (představující samotného Boha) takto nereaguje. Naopak, místo toho se dozvídáme: „Když ještě byl [syn] daleko, otec ho spatřil a hnut lítostí běžel k němu, objal ho a políbil“ (L 15,20). I když se v těch dobách považovalo za nedůstojné, aby pán domu vyběhl někomu naproti, otec plný soucitu běžel vstříc svému synovi. A co je ještě překvapivější, vrátil mu zpět postavení syna, otevřel pro něj svůj dům, a dokonce uspořádal slavnost k jeho uvítání. Otcovo jednání je obrazem velkého Božího milosrdenství vůči každému zbloudilému člověku. Je také ukázkou radosti, kterou má Bůh z každého, kdo se vrátí domů. Jak nádherný obraz Boha to je!

**Aplikace**

`Pozoruhodná je reakce staršího syna. V čem byla tato reakce „lidská“ a „pochopitelná“? Proč tak moc toužíme po tom, aby vše bylo „fér“? Co nás příběh druhého syna učí o tom, že lidské představy o spravedlnosti nevystihují hloubku evangelia a Boží lásky k nám?`

---

#### Dodatečné otázky k diskuzi

`Jak se hodnotil marnotratný syn na začátku, když po svém otci požadoval „svůj díl“ dědictví?`

`Jak viděl sama sebe marnotratný syn, když „pásl vepře“? Proč?`

`Jakou cenu měl v očích svého otce? Proč?`

`Jaká změna nastala u marnotratného syna?`

`Změnilo se něco u otce marnotratného syna? Proč?`

`Co se dovídáme o starším bratrovi? V čem se mu podobáme?`

`Jakou cenu máme v očích našeho Stvořitele?`

`Jak se můžeme bránit tomu, abychom se viděli jako bezcenní?`

`Proč se Bohu protiví hřích?`
