---
title:  'Můžeme potěšit Boha?'
date:  14/01/2025
---

> <p></p>
> Protože jsi v očích mých tak drahý, vzácný, protože jsem si tě zamiloval, dám za tebe mnohé lidi a národy za tvůj život. (Iz 43,4)

> <p></p>
> Hospodin má ve svém lidu zalíbení, pokorné oslaví spásou. (Ž 149,4)

> <p></p>
> <sup>8</sup> Hospodinu je ohavností oběť svévolníků, kdežto v modlitbě přímých má zalíbení. <sup>9</sup> Hospodinu je ohavností cesta svévolníka, ale miluje toho, kdo následuje spravedlnost. (Př 15,8.9)

**Osobní studium**

Jak je možné, že Bůh vesmíru má radost z obyčejných lidí, prchavých kapiček protoplazmy na jedné malé planetě uprostřed pravděpodobně nekonečného vesmíru? Jak je možné, že Nejvyšší bytosti, která je všemocná a která nic nepotřebuje, na lidech tolik záleží? Tyto otázky lze rozdělit do dvou okruhů. Za prvé, jak lze potěšit samotného Boha? Za druhé, jak bychom mohli být zdrojem jeho radosti my lidé, tak velmi poznamenaní hříchem? Dnes se zaměříme na první okruh těchto otázek, zítra na druhý.

**Co říkají úvodní texty o tom, že Bůh má zalíbení ve svém lidu?**

`Iz 43,4`

`Ž 149,4`

`Př 15,8.9`

Jak jsme naznačili už včera, Boha mohou lidé naplňovat radostí, protože je miluje. Jeho láska se zajímá o to nejlepší pro nás, podobně jako lidé touží po tom nejlepším pro své milované.

A naopak, Bůh je nespokojený a zlobí se, když lidé páchají zlo. Text Př 15,8.9 ukazuje, že „oběť“ a „cesta“ bezbožných se Hospodinu protiví (jsou mu „ohavností“). Naproti tomu „v modlitbě přímých má zalíbení“ a „miluje toho, kdo následuje spravedlnost“. Tato pasáž ukazuje nejen to, že Bohu se nelíbí zlo, ale také že má potěšení z dobra. Text dává do vzájemného vztahu Boží lásku a radost. Odhaluje hluboké propojení mezi Boží láskou a jeho radostí, které se objevuje v celém Písmu.

Podle Ž 146,8 „Hospodin miluje spravedlivé“. Text 2K 9,7 dodává, že „radostného dárce miluje Bůh“. Nejprve si všimněme, co tyto texty neříkají. Neříkají, že Bůh miluje pouze spravedlivé nebo že Bůh miluje pouze radostné dárce. Bůh miluje každého. Aby tyto texty přinášely nějaké poselství, musí znamenat, že Bůh miluje „spravedlivého“ a „radostného dárce“ nějak zvláštně, mimořádně. To, co je napsáno v Př 15,8.9, poskytuje určité vodítko: Bůh tyto lidi miluje tak, že v nich má zalíbení a raduje se z jejich jednání.

**Aplikace**

`Skutečnost, že Bůh vesmíru má s námi důvěrný a blízký vztah plný emocí, ukazuje, že nebesa a země jsou úzce propojeny. V čem může být toto poznání pro nás nadějí a povzbuzením, když procházíme těžkým obdobím života?`