---
title:  'Cíl, který stojí za to'
date:  16/01/2025
---

> <p></p>
> <sup>21</sup> Ježíš se zeptal jeho otce: „Odkdy to má?“ Odpověděl: „Od dětství. 22A často jej zlý duch srazil, dokonce do ohně i do vody, aby ho zahubil. Ale můžeš-li, slituj se nad námi a pomoz nám.“ <sup>23</sup> Ježíš mu řekl: „Můžeš-li! Všechno je možné tomu, kdo věří.“ <sup>24</sup> Chlapcův otec rychle vykřikl: „Věřím, pomoz mé nedověře.“ <sup>25</sup> Když Ježíš viděl, že se sbíhá zástup, pohrozil nečistému duchu: „Duchu němý a hluchý, já ti nařizuji, vyjdi z něho a nikdy už do něho nevcházej!“ (Mk 9,21–25)

**Osobní studium**

Bůh je milosrdný a dělá vše pro naši záchranu. Díky tomu se Bůh raduje i z naší nejmenší pozitivní odpovědi na jeho lásku. Prostřednictvím toho, který jediný je hoden lásky a sám je dokonale spravedlivý, může být každý z nás považován za spravedlivého a může patřit mezi Boží milované, kteří s ním budou žít v dokonalé lásce po celou věčnost. To je ta velká naděje na vykoupení, která zahrnuje Kristovo dílo pro nás v nebi.

`Každý z nás si však může položit otázky: Týká se to i mě? Co když nejsem dost dobrý? Bojím se, mám vůbec dostatek víry?`

`Přečti si text Mk 9,17–29. Jak Bůh reaguje na muže v příběhu? Kolik víry je dost?`

Učedníci nemohli vyhnat démona, který chlapce sužoval. Zdálo se, že pro něj už není naděje. Ježíš však na otcovu pochybnost reagoval slovy: „Můžeš-li! Všechno je možné tomu, kdo věří“ (Mk 9,23). Otec zareagoval velmi pokorně: „Věřím, pomoz mé nedověře!“ (Mk 9,24).

Všimněme si, že Ježíš tomu muži neřekl: „Vrať se ke mně, až budeš mít větší víru...“ Místo toho stačilo otcovo zvolání: „Pomoz mé nedověře!“

Bez víry není možné líbit se Bohu (Žd 11,6), a přece Ježíš přijímá i ten nejmenší projev víry a právě díky této víře (skrze Krista) v nás může mít Bůh zalíbení. Prostřednictvím víry a díky Kristovu dílu v náš prospěch můžeme reagovat tak, že se to Bohu líbí. Je to podobné, jako když má lidský otec radost z dárku od jeho dítěte, i když sám o sobě nemá žádnou cenu.

Proto bychom se měli řídit Pavlovou radou, abychom si stanovili cíl „líbit se Bohu“ (2K 5,9.10; porovnej s Ko 1,10; 1Te 4,1 a Žd 11,5). A měli bychom Boha prosit, aby změnil naše zájmy tak, aby zahrnovaly touhu po tom nejlepším pro ty, které milujeme. Prosme Boha, aby naši lásku rozšířil i na ostatní. „Milujte se navzájem bratrskou láskou, v úctě dávejte přednost jeden druhému. V horlivosti neochabujte, buďte vroucího ducha, služte Pánu. Z naděje se radujte, v soužení buďte trpěliví, v modlitbách vytrvalí.

Sdílejte se s bratřími v jejich nouzi, ochotně poskytujte pohostinství“ (Ř 12,10–13).

**Aplikace**

`Pokud nás Bůh přijímá prostřednictvím Krista, o co víc bychom my měli přijímat druhé! Jak tuto myšlenku osvětluje příkaz milovat svého bližního jako sebe sama (Lv 19,18; Mt 22,39) a zlaté pravidlo chovat se k lidem tak, jak chceme, aby se oni chovali k nám?`