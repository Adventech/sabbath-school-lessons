---
title:  'Boží radost'
date:  13/01/2025
---

> <p></p>
> Hospodin, tvůj Bůh, je uprostřed tebe, bohatýr, který zachraňuje, raduje se z tebe a veselí, láskou umlká a opět nad tebou jásá a plesá. (Sf 3,17)

> <p></p>
> <sup>25</sup> Muži, milujte své ženy, jako si Kristus zamiloval církev a sám se za ni obětoval, <sup>26</sup> aby ji posvětil a očistil křtem vody a slovem; <sup>27</sup> tak si on sám připravil církev slavnou, bez poskvrny, vrásky a čehokoli podobného, aby byla svatá a bezúhonná. <sup>28</sup> Proto i muži mají milovat své ženy jako své vlastní tělo. Kdo miluje svou ženu, miluje sebe. (Ef 5,25–28)

**Osobní studium**

I když je pro nás těžké si to představit, pro Boha mají všichni lidé nezměřitelnou hodnotu, a proto se raduje ze záchrany každého člověka.

`Jak nám úvodní verš (Sf 3,17) pomáhá lépe pochopit podobenství o marnotratném synovi?`

Tento verš velmi jasně zdůrazňuje Boží radost ze svého vykoupeného lidu. V tomto jediném verši se nacházejí téměř všechna hebrejská slova pro radost a potěšení. Je to, jako kdyby žádný z výrazů sám o sobě nestačil k popisu velikosti Boží radosti v den záchrany.

Všimněme si, kde se podle tohoto verše Bůh nachází – je „uprostřed“ svého lidu. Smíření, které vzniká ze vztahu lásky, se přetavuje do bezprostřední Boží přítomnosti. Stejně jako otec běží za synem, kterého vidí přicházet, i tady je důraz na blízkost. Bůh je „uprostřed“ svého lidu.

Zajímavý je v tomto smyslu i verš Iz 62,4, ve kterém jsou podobně formulovány výrazy vycházející z obrazu manželství. Podle tohoto verše se Boží lid bude jmenovat chef­ci-bah, což znamená „oblíbená“ nebo „mám v ní zalíbení“, a země se bude jmenovat beula, což znamená „vdaná“. Proč? Text to zdůvodňuje slovy: „protože si tě Hospodin oblíbil a tvá země se vdala“ (Iz 62,4). Samotný vrchol Boží radosti je vyhrazen pro den obnovy, kdy přijme svůj lid a bude se radovat z nás, tak jako se otec radoval ze svého marnotratného syna.

`Co se v úvodním textu Ef 5,25–28 říká o lásce, kterou jsme povoláni projevovat?`

Tato pasáž vybízí manžele, aby milovali své manželky, „jako si Kristus zamiloval církev a sám se za ni obětoval“, a aby milovali své manželky „jako své vlastní tělo“ (Ef 5,25.28). Tyto texty zdůrazňují nesobeckou a obětavou lásku, kterou má manžel milovat svou manželku. Zároveň tato stať ukazuje, že sám Kristus miluje svůj lid (církev) jako svou součást.

**Aplikace**

`Jak můžeme ve svém každodenním životě projevovat stejnou nesobeckou a obětavou lásku vůči svým blízkým, jakou Kristus miluje církev?`

---

#### Dodatečné otázky k diskuzi

`Umíš si představit Boha, jak se „raduje a veselí“? Jak to pak vypadá?`

`Jak si lidé většinou představují Boha? Proč?`

`Proč i my máme někdy potřebu představovat lidem Boha, který se neumí usmívat, radovat a veselit?`

`Z čeho má Bůh takovou radost, že se musí „veselit“?`

`Co nám o Bohu a jeho vztahu k církvi prozrazuje apoštol Pavel?`

`Jak Bůh vidí svou církev? Je skutečně taková?`

`Proč někdy nejsme schopni vidět církev tak optimisticky, jako ji vidí Bůh?`
