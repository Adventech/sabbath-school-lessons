---
title:  'Láska je naplněním zákona'
date:  22/03/2025
---

### Texty na tento týden
Ex 20,1–17; Ř 6,1–3; Ř 7,7–12; Jr 31,31–34; Mt 23,23.24; Jk 2,1–9

> <p>Základní verš</p>
> „Nikomu nebuďte nic dlužni, než abyste se navzájem milovali, neboť ten, kdo miluje druhého, naplnil zákon.“ (Ř 13,8)

Při rozhodování o problematickém členovi řekl jeden bratr z výboru sboru kazateli: „Nemůžeme se rozhodovat na základě soucitu.“ Nemůžeme? Kazatel přemýšlel, jaké chápání Boha a Božího zákona má asi tento člověk. Soucit určitě musí být základem našeho přístupu k lidem – zejména k těm, kteří udělali chybu. Soucit je nedílnou součástí lásky, a jak říká úvodní text, milovat bližního znamená naplnit zákon.

Pokud je láska skutečně naplněním zákona, pak bychom si měli dávat pozor, abychom nepřemýšleli bez lásky o zákonu, ani bez zákona o lásce. V Písmu patří láska a zákon k sobě. Božský Zákonodárce je láska, a proto je Boží zákon zákonem lásky. Jak čteme v knize Perly moudrosti, zákon „vyjadřuje Boží povahu“ (COL 305; PM 156).

Boží zákon není souborem abstraktních principů, ale komplexem příkazů a pokynů, jejichž cílem je naše dobro. Boží zákon je ve své celistvosti vyjádřením lásky samotného Boha.

**Osnova lekce**

V průběhu dvanácti předchozích lekcí jsme společně poznávali ze stránek Písma Boha a jeho jedinečný charakter lásky a spravedlnosti. Žel, že mnohdy i v křesťanském prostředí bývají láska (milost) a spravedlnost (zákon) vnímány jako protiklady. V závěrečné lekci se proto podíváme, proč Bible představuje tyto dva rysy jako nerozlučnou dvojici, která se jedinečně projevuje nejen u Boha, ale má být patrná i v našem životě.

- Ex 20,1–17: Desatero jako zákon lásky (neděle)
- Ř 7,7–12: Svatý, dobrý a spravedlivý zákon (pondělí)
- Jr 31,33.34: Zákon, milost a Boží charakter (úterý)
- Ř 13,8–10: Láska jako naplnění zákona (středa)
- Jk 2,1–9: Pozvání k činné lásce (čtvrtek)