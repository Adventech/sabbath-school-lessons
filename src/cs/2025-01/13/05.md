---
title:  'Naplněním zákona je láska'
date:  26/03/2025
---

> <p></p>
> <sup>8</sup> Nikomu nebuďte nic dlužni, než abyste se navzájem milovali, neboť ten, kdo miluje druhého, naplnil zákon. 9Vždyť přikázání „nezcizoložíš, nezabiješ, nepokradeš, nepožádáš“ a kterákoli jiná jsou shrnuta v tomto slovu: „Milovati budeš bližního svého jako sebe samého.“ 10Láska ne­udělá bližnímu nic zlého. Je tedy láska naplněním zákona. (Ř 13,8–10)

**Osobní studium**

Nemůže se stát, že bychom dali až příliš velký důraz na vztah mezi láskou a zákonem, podle Písma totiž milovat znamená naplnit zákon.

`Apoštol Pavel to říká velmi jasně: „kdo miluje druhého, naplnil zákon“ (Ř 13,8). Po vyjmenování většiny z posledních šesti přikázání Desatera Pavel prohlašuje, že všechna „jsou shrnuta“ ve výroku „Milovat budeš bližního svého jako sebe samého“ (Ř 13,9). Apoštol výslovně říká, že je „láska naplněním Zákona“ (Ř 13,10). Podobně to Pavel píše i Galatským: „Vždyť celý zákon je shrnut v jednom slově: Milovati budeš bližního svého jako sebe samého!“ (Ga 5,14). Jaká láska však naplňuje zákon? Jak taková láska vypadá?`

`Přečti si texty Mt 23,23.24; Dt 5,12–15 a Iz 58,13.14. Jak tyto pasáže zobrazují vztah mezi zákonem (zejména sobotním přikázáním) a Božím zájmem o spravedlnost a vykoupení?`

Už jsme si ukázali, co Ježíš považuje v Zákoně za „důležitější“. Je to „právo, milosrdenství a věrnost“ (Mt 23,23). V Písmu můžeme vidět, že zejména přikázání o sobotě je neoddělitelně spojeno s vykoupením a spravedlností.

V Dt 5 je přikázání o sobotě založeno na Božím vysvobození Izraele z otroctví. Z toho vyplývá známá skutečnost, že sobota je nejen památkou stvoření, ale i připomínkou vysvobození z otroctví a útlaku. A v kontextu toho, že se člověk odvrátí od vlastního potěšení a nazve svým potěšením právě sobotu a těší se ze vztahu s Hospodinem (Iz 58,13.14), je důraz kladen především na skutky lásky a spravedlnosti pro druhé. Sem patří konání dobra, nasycení hladových, nabídnutí domova bezdomovcům (viz Iz 58,3–10).

Z těchto myšlenek vyplývá důležitá pravda: Ti, kteří chtějí naplnit zákon prostřednictvím lásky, by se měli zajímat nejen o „spáchané“ hříchy, ale také o hříchy, kterých se dopustili svým „nekonáním“. Láska jako naplnění zákona zahrnuje nejen dodržování zákona ve smyslu nedělání hříchů, ale také aktivní konání dobra – skutků lásky, které prosazují spravedlnost a milosrdenství. Být věrný Bohu znamená víc než jen neporušovat literu zákona.

**Aplikace**

`Přemýšlej o tom, že máme milovat svět tak jako Kristus. Jak ti to může pomoci lépe pochopit pojem křesťanské dokonalosti a to, zda jsme připraveni pro věčný život?`