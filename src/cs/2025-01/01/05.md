---
title:  '„Mnozí jsou pozváni, ale málokdo bude vybrán“'
date:  01/01/2025
---

> <p></p>
> 1A Ježíš k nim znovu mluvil v podobenstvích: 2„S královstvím nebeským je to tak, jako když jeden král vystrojil svatbu svému synu. <sup>3</sup> Poslal služebníky, aby přivedli pozvané na svatbu, ale oni nechtěli jít. [...] <sup>8</sup> Potom řekl svým služebníkům: ‚Svatba je připravena, ale pozvaní nebyli jí hodni; <sup>9</sup> jděte tedy na rozcestí, a koho najdete, pozvěte na svatbu.‘ <sup>10</sup> Služebníci vyšli na cesty a shromáždili všechny, které nalezli, zlé i dobré; a svatební síň se naplnila stolovníky. [...] <sup>14</sup> Neboť mnozí jsou pozváni, ale málokdo bude vybrán.“ (Mt 22,1–3.8–10.14)

**Osobní studium**

Bůh nejenže lidi miluje ze své svobodné vůle, ale zve je, aby i oni milovali jeho. To, že nám Bůh dává možnost svobodně se rozhodnout, zda přijmeme nebo odmítneme jeho lásku, je zjevné (mimo jiné) v Kristově podobenství o svatební hostině.

`Přečti si text Mt 22,1–14. Jak rozumíš tomuto podobenství?`

V Kristově podobenství o svatební hostině král organizuje svatbu pro svého syna a posílá sluhy, aby „přivedli pozvané na svatbu, ale oni nechtěli jít“ (Mt 22,3). Král opakovaně posílá své sluhy, aby zavolali pozvané, ale ti ignorovali jeho nabídku, a co bylo ještě horší, někteří z nich sluhy chytili a zabili (Mt 22,4–6).

Později, když se král vypořádal s vrahy svých sluhů, řekl: „Svatba je připravena, ale pozvaní nebyli jí hodni; jděte tedy na rozcestí, a koho najdete, pozvěte na svatbu“ (Mt 22,8.9). Potom následuje další epizoda, kdy byl ze svatby vyhozen člověk bez svatebního roucha, protože bez roucha od krále se nikdo nesměl hostiny zúčastnit. A konečně Ježíš uzavírá podobenství záhadným, ale velmi důležitým vyjádřením: „Neboť mnozí jsou pozváni, ale málokdo bude vybrán“ (Mt 22,14).

Jak rozumět těmto slovům? Ti, kdo jsou nakonec „vybráni“, jsou ti, kdo přijali Královo pozvání na svatbu. Slova přeložená v podobenství jako „pozváni“ vycházejí z řeckého slovesa kaleó (volat, povolat, pozvat). Takových je podle Ježíše mnoho. Jak se z „pozvaného“ stává „vybraný“ (řecky eklektos)? Jediný způsob, jak se z „pozvaného“ může stát „vybraný“, je, zda tento člověk svobodně, dobrovolně přijme doručené pozvání.

Ve skutečnosti Bůh zve (čili povolává) na svatební hostinu všechny (Mt 22,9). Kaž­dý z nás však může odmítnout Boží lásku. Svoboda je nezbytnou součástí lásky. Bůh nikdy nikomu nebude svou lásku vnucovat. A ať to zní jakkoli smutně, je pravdou, že vztah lásky s Bohem můžeme opravdu odmítnout.

„Vybraní“ jsou ti, kteří přijímají pozvání. Pro ty, kteří milují Boha, Bůh připravil něco mnohem úžasnějšího, než si vůbec dokážou (a než si dokážeme i my sami) představit. Podstatou toho, o čem jsme mluvili, je láska a svoboda, která je nedílnou součástí lásky.

**Aplikace**

`Co ve tvém životě ukazuje na skutečnost, že jsi pozvání na svatbu přijal a že jsi náležitě oblečen?`

---

#### Dodatečné otázky k diskuzi

`Proč musí být svoboda nedílnou součástí lásky?`

`Proč se někdy bojíme dát těm, které milujeme, svobodu?`

`Kdo byli ti „pozvaní“ na svatbu královského syna?`

`Proč podle Ježíše odmítli toto čestné pozvání?`

`Stává se ti, že se ti někdy „nechce“ udělat něco, o čem víš, že je to správné? Jak v takovém případě na svou nechuť reaguješ?`

`Proč král o těch, kteří odmítli pozvání, prohlašuje, že ho nebyli hodni?`

`Co nám příběh prozrazuje o Boží lásce a o důsledcích našeho nereagování?`

`„Mnozí budou pozváni“? Je možné, že někoho Bůh nepozve? Proč?`

`Jak se můžeme dostat ze skupiny „pozvaných“ do skupiny „vybraných“?`

`Opravdu je to tak snadné?`