---
title:  'Očištění Božího jména'
date:  13/03/2025
---

> <p></p>
> <sup>1</sup> Co má tedy žid navíc? A jaký je užitek obřízky? <sup>2</sup> Veliký v každém ohledu! Předně ten, že židům byla svěřena Boží slova. 3A co když někteří byli nevěrní? Nezruší jejich nevěrnost věrnost Boží? <sup>4</sup> Naprosto ne! Ať se ukáže, že Bůh je pravdivý, ale „každý člověk lhář“, jak je psáno: „Aby ses ukázal spravedlivý ve svých slovech a zvítězil, přijdeš-li na soud.“ (Ř 3,1–4)

> <p></p>
> A zpívali píseň Božího služebníka Mojžíše a píseň Beránkovu: „Veliké a podivuhodné jsou tvé činy, Pane Bože všemohoucí; spravedlivé a pravdivé jsou tvé cesty, Králi národů.“ (Zj 15,3)

**Osobní studium**

Bůh nakonec obhájí své jméno ve všech směrech. Prostřednictvím toho, jak se Otec, Syn a Duch svatý podíleli na plánu vykoupení, se dokonalá Boží spravedlnost a láska projeví nade vší pochybnost (viz Ř 3,25.26; Ř 5,8).

`Uvažuj o úvodních verších (Ř 3,1–4) v kontextu veršů Iz 5,3.4. Co se z nich dozvídáme o Bohu, který se ve vesmírném sporu obhájil jako spravedlivý a laskavý?`

V Římanům 3 a Izajášovi 5 vidíme, že Bůh (v určitém omezeném smyslu) vyzývá obyčejné stvořené bytosti (lidi), aby posoudili jeho charakter, i když na to nemáme nárok, právo ani postavení. Nakonec, až budou otevřeny všechny „knihy“, uvidíme důkaz, že Bůh je dokonale spravedlivý a jedná čestně. Bůh se obhájí před vším inteligentním stvořením.

`Přečti si verše Zj 15,3 a Zj 19,1–6. Co tyto verše říkají o obhájení Božího jména na konci věků?`

V celém Písmu vidíme, že Bohu záleží na tom, abychom ho správně vnímali. Proč? Nemůžeme mít totiž hluboký vztah lásky s někým, o jehož charakteru pochybujeme a komu nedůvěřujeme. Pokud by někdo řekl vašemu nynějšímu nebo budoucímu manželskému partnerovi hrozné lži o vašem charakteru, udělali byste vše možné pro to, abyste taková tvrzení vyvrátili. Pokud by totiž váš partner těmto lžím uvěřil, zničilo by to váš láskyplný vztah.

Díky kříži a zjevenému plánu vykoupení nakonec všichni uznají, že Bůh je laskavý a spravedlivý. V předadventním soudu se Bůh obhájí před celým vesmírem.

A nakonec se Bůh obhájí i po Ježíšově příchodu, při soudu během milénia, kdy budou vykoupení dokonce „soudit anděly“ (1K 6,2.3). Vykoupení dostanou příležitost přezkoumat záznamy a sami se přesvědčit, proč Bůh jednal tak, jak jednal, a že všechny Boží soudy byly vždy a jen dokonale spravedlivé a laskavé. Kdo z nás nemá mnoho otázek, na které potřebuje znát odpověď? Než bude všemu konec, dostaneme odpovědi i na naše – často palčivé a bolestné – otázky (viz 1K 4,5).

Nakonec se skloní každé koleno a každý jazyk vyzná, že Ježíš je Pán (Fp 2,10.11). To vše je součástí obhájení Božího charakteru.

**Aplikace**

`Všichni zřejmě nejsme povoláni prodat všechno, co máme, jak k tomu vyzval Ježíš bohatého mládence. Na čem můžeš ty osobně lpět tolik, že kdyby ses toho nevzdal, mohlo by tě to vést na zahynutí?`