---
title:  '„Píseň mého milého“'
date:  11/03/2025
---

> <p></p>
> <sup>1</sup> Zazpívám svému milému píseň mého milého o jeho vinici: „Můj milý měl vinici na úrodném svahu. <sup>2</sup> Zkypřil ji, kameny z ní vybral a vysadil ušlechtilou révu. Uprostřed ní vystavěl věž i lis v ní vytesal a čekal, že vydá hrozny; ona však vydala odporná pláňata. <sup>3</sup> Teď tedy, obyvateli Jeruzaléma a muži judský, rozhodněte spor mezi mnou a mou vinicí. <sup>4</sup> Co se mělo pro mou vinici ještě udělat a já pro ni neudělal? Když jsem očekával, že vydá hrozny, jak to, že vydala odporná pláňata? (Iz 5,1–4)

**Osobní studium**

I uprostřed vesmírného sporu Bůh úžasnými způsoby projevuje svou lásku a spravedlnost. Někdo by se však mohl ptát: Měl Bůh udělat víc, než udělal, aby zabránil zlu a/nebo jej odstranil? Během našeho studia jsme poznali zázemí vesmírného sporu, který naznačuje, že Bůh jednal tak, aby respektoval svobodnou vůli nezbytnou pro maximální rozkvět vztahu lásky mezi ním a lidstvem. Kromě toho zjevně jednal v mezích morálních omezení (dohodnutých „pravidel hry“) v kontextu vesmírného sporu o jeho charakter. Tento spor může být vyřešen pouze projevy a důkazy jeho lásky.

`Kdo mluví a o kom v úvodních verších (Iz 5,1–4)? Koho představují vinice a vinař? Jaký význam má jednání majitele vinice pro vinici? Jaký je výsledek?`

V těchto verších Izajáš zpívá píseň o vinici. Vlastníkem vinice je sám Bůh a vinice představuje Boží lid (viz např. Iz 1,8 a Jr 2,21). Tuto píseň však můžeme aplikovat i na obraz toho, co Bůh dělá pro tento svět. Podle těchto veršů majitel vinice (Bůh) udělal vše, co mohl, pro rozkvět své vinice. Na vinici se měly urodit dobré hrozny, ale vyrostla na ní pouze „odporná pláňata“. Hebrejský termín by se dal doslova přeložit jako „páchnoucí ovoce“.

Verš Iz 5,3 se zaměřuje na slova samotného Boha, který lidi vyzývá, aby „rozhodli spor“ mezi ním a jeho vinicí. A v následujícím verši Bůh klade tu nejdůležitější otázku: „Co se mělo pro mou vinici ještě udělat a já pro ni neudělal? Když jsem očekával, že vydá hrozny, jak to, že vydala odporná pláňata?“ (Iz 5,4). Opravdu, co víc mohl udělat? Je fascinující, že sám Bůh žádá druhé, aby posoudili jeho jednání.

**Aplikace**

`Přečti si verš Iz 53,4. Čí „nemoci“ a „bolesti“ nesl Kristus až na kříž? Co se z toho dozvídáme o všem, co pro nás Bůh udělal a co ho stála naše záchrana?`