---
title:  'Kristovo podobenství o zlých vinařích'
date:  12/03/2025
---

> <p></p>
> <sup>37</sup> Nakonec k nim poslal svého syna; řekl si: „Na mého syna budou mít přece ohled!“ <sup>38</sup> Když však vinaři zhlédli syna, řekli si mezi sebou: „To je dědic. Pojďte, zabijme ho, a dědictví připadne nám!“ <sup>39</sup> Chytili ho, vyvlekli ven z vinice a zabili. (Mt 21,37–39)

**Osobní studium**

V podobenství o zlých vinařích (Mt 21) Ježíš pokračuje tam, kde skončila píseň o vinici (Iz 5). Podobenství ještě výrazněji popisuje charakter majitele a to, co udělal ve prospěch vinice.

`Přečti si text Mt 21,33–39 v kontextu otázky z Iz 5,4. Co víc ještě mohl Bůh udělat?`

První část Kristova podobenství cituje přímo z písně Iz 5 o majiteli vinice a jeho vinici (viz Iz 5,2 a Mt 21,33). Ježíš pak dodává, že hospodář vinici „pronajal vinařům a odcestoval“ (Mt 21,33). Když však majitel vinice dvakrát poslal své služebníky (proroky) posbírat úrodu, vinaři, kteří měli vinici pronajatou, zbili a zabili jeho služebníky (Mt 21,34–36). Nakonec poslal svého syna (Ježíše) s tím, že na jeho „syna budou mít přece ohled“ (Mt 21,37). Ale zavraždili i syna, protože si řekli: „To je dědic. Pojďte, zabijme ho, a dědictví připadne nám!“ (Mt 21,38). A nakonec to i udělali: „Chytili ho, vyvlekli ven z vinice a zabili“ (Mt 21,39).

`Co víc mohl udělat? Otec nás tak miloval, že dal svého milovaného Syna (J 3,16). Jde-li o takový vesmírný konflikt, jak je zde naznačeno, nemohl být předčasně urovnán použitím Boží moci, ale vyžadoval nejprve veřejné zjevení Božího charakteru. To se uskutečnilo prostřednictvím Kristova díla (Ř 3,25.26; Ř 5,8). Co víc bychom si mohli přát, než že se Bůh (v Kristu) vydal na smrt za nás, aby nás mohl ospravedlnit, aniž by jakýmkoli způsobem slevil ze své spravedlnosti a dokonalé lásky?`

Událost kříže ukazuje, že Bůh udělal vše, co se dalo, aby zmírnil a odstranil zlo, aniž by nějak negativně ovlivnil růst skutečné lásky. Kdyby měl Bůh k dispozici nějakou vhodnější cestu, nevybral by si ji? Přestože lidé ve vesmírném sporu nesmírně trpí, nejvíce ze všech trpí samotný Bůh. Když se podíváme na kříž, můžeme vidět, jak ohromné utrpení a jakou nesmírnou bolest přinesl hřích samotnému Bohu. Ale svoboda vycházející z podstaty lásky je tak posvátná, že Kristus byl ochoten to vše pro nás podstoupit.

**Aplikace**

`Přečti si verš Iz 53,4. Čí „nemoci“ a „bolesti“ nesl Kristus až na kříž? Co se z toho dozvídáme o všem, co pro nás Bůh udělal a co ho stála naše záchrana?`

---

#### Dodatečné otázky k diskuzi

`Koho představují jednotlivé postavy v „Podobenství o zlých vinařích“?`

`Co nám toto podobenství prozrazuje o Bohu a jeho vztahu k nám?`

`Jak vykresluje toto podobenství nás? Souhlasíš s tím? Proč?`

`Proč Ježíš rozvádí obraz z knihy proroka Izajáše?`

`Můžeme se i my stát „zlými vinaři“? Jak?`

`Co můžeme dělat, když se sami setkáme se „zlými vinaři“?`

`Jak nám „kříž“ odhaluje pravdu o Božím charakteru?`

`Co nám „kříž“ odhaluje o charakteru ďábla?`

`Proč tak rádi věříme tomu, co nám o charakteru Boha našeptává ďábel?`

`Můžeme lidem pomáhat v tom, aby se rozhodli přestat věřit ďáblovi? Jak?`