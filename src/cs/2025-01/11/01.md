---
title:  '„Co jsem měl ještě udělat?“'
date:  08/03/2025
---

### Texty na tento týden
J 18,37; Ř 3,23–26; Ř 5,8; Iz 5,1–4; Mt 21,33–39; Iz 53,4; Ř 3,1–4

> <p>Základní verš</p>
> „Pilát mu řekl: ‚Jsi tedy přece král?‘ Ježíš odpověděl: ‚Ty sám říkáš, že jsem král. Já jsem se proto narodil a proto jsem přišel na svět, abych vydal svědectví pravdě. Každý, kdo je z pravdy, slyší můj hlas.‘“ (J 18,37)

Před několika lety publikoval adventistický časopis Guide poučný příběh pro děti. Příběh ze středověku popisuje život chlapce Denise, sirotka, který žil u svých pěstounů. Denis vášnivě nenáviděl krále své země, protože když jednou jeho rodiče onemocněli, královi vojáci ho od nich proti jeho vůli odvedli a chlapec už své rodiče nikdy neviděl. Až mnohem později se dozvěděl, že je král oddělil, aby ochránil zdravé před nákazou strašnou nemocí – černým morem. Pravda o králi osvobodila Denise od nenávisti, kterou v sobě přechovával téměř celý život. Král jednal z lásky ke svému lidu.

Mnoho lidí se dnes dívá na Boha podobně jako malý Denis na krále. Zlo, kterého jsme svědky nebo které sami prožíváme, některé z nás přivádí k nenávisti nebo odmítání Boha. Kde je Bůh, když přichází utrpení? Pokud je Bůh dobrý, proč je zde tolik zla? Myšlenka vesmírného sporu nám pomáhá alespoň zčásti pochopit, co se ve světě odehrává, i když až bolestně mnoho otázek zůstává nezodpovězeno. Když však naše hledání odpovědí končí neúspěchem, můžeme se vždy znovu podívat na Ježíše na kříži a prostřednictvím jeho bolesti, utrpení a největší oběti vnímat, že Bohu opravdu lze důvěřovat. A to dokonce i tehdy, když máme příliš mnoho nezodpovězených otázek.

**Osnova lekce**

V této lekci ještě jednou nahlédneme do velkého biblického obrazu vesmírného sporu, který se týká Božího charakteru. Tentokrát se zaměříme více na výhled do budoucnosti, na to, jak tento spor dopadne a jak Bůh „očistí“ své jméno před celým vesmírem.

- J 18,36.37: Jistota Ježíšova vítězství ve velkém sporu (neděle)
- Ř 3,22–26: Velký spor a prokázání Boží spravedlnosti (pondělí)
- Iz 5,1–4; Mt 21,37–39: Velký spor a prokázání Boží lásky (úterý, středa)
- Ř 3,1–4; Zj 15,3: Očištění Božího jména před celým vesmírem (čtvrtek)