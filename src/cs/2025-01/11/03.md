---
title:  'Kristus – spravedlivý i ospravedlňující'
date:  10/03/2025
---

> <p></p>
> <sup>22</sup> Boží spravedlnost skrze víru v Ježíše Krista pro všecky, kdo věří. Není totiž rozdílu: 23všichni zhřešili a jsou daleko od Boží slávy; <sup>24</sup> jsou ospravedlňováni zadarmo jeho milostí vykoupením v Kristu Ježíši. <sup>25</sup> Jeho ustanovil Bůh, aby svou vlastní smrtí se stal smírnou obětí pro ty, kdo věří. Tak prokázal, že byl spravedlivý, když již dříve trpělivě promíjel hříchy. <sup>26</sup> Svou spravedlnost prokázal i v nynějším čase, aby bylo zjevné, že je spravedlivý a ospravedlňuje toho, kdo žije z víry v Ježíše. (Ř 3,22–26)

**Osobní studium**

Kristovy skutky neustále hatí a ničí ďáblovo dílo. Apoštol Jan píše: „Proto se zjevil Syn Boží, aby zmařil činy ďáblovy“ (1J 3,8) a „aby svou smrtí zbavil moci toho, kdo smrtí vládne, totiž ďábla“ (Žd 2,14). Úplná porážka nadvlády nepřítele se však odehrává ve dvou fázích. V první fázi prostřednictvím svého díla na kříži Kristus vyvrátil satanova pomlouvačná obvinění. A ve druhé fázi bude satan zničen a jeho království rozbořeno.

`Co prozrazuje úvodní text (Ř 3,22–26) a text Ř 5,8 o tom, jak Kristus vyvrací ďáblova obvinění?`

Poukázali jsme již na satanovy lži, kterými obviňuje Boha, že není zcela spravedlivý a milující. V Kristu však prostřednictvím kříže Bůh poskytl nejvyšší projev své spravedlnosti a lásky.

Po Ježíšově smrti „satan pochopil, že byl odhalen. Nepadlí andělé i celý vesmír měli možnost sledovat jeho jednání. Sám se projevil jako vrah. Prolil krev Božího Syna, a tím se připravil o náklonnost nebeských bytostí.“ (DA 761; TV 489)

`Přečti si texty Zj 12,10–12 a Gn 3,15. Jak tyto verše objasňují vesmírný význam Kristova vítězství na kříži?`

Dějiny vykoupení nám poskytují řadu přesvědčivých důkazů, že Bůh vždy jedná tak, aby nakonec dosáhl toho, co je dobré pro všechny zúčastněné. Bůh Bible vždy dělá to nejlepší a nejvhodnější, co je vzhledem k probíhajícímu kosmickému konfliktu možné (Dt 32,4; 1S 3,18; Ž 145,17; Da 4,34; Abk 1,13; Zj 15,3; Gn 18,25).

**Aplikace**

`Uvažuj o kříži, na kterém se Bůh obětoval za všechny naše hříchy, v souvislosti se slovy „Co se mělo pro mou vinici ještě udělat a já pro ni neudělal?“ V čem tato slova nabývají v kontextu kříže zcela nového významu?`