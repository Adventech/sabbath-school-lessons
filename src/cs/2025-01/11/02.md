---
title:  'Vítězný Kristus'
date:  09/03/2025
---

> <p></p>
> <sup>36</sup> Ježíš řekl: „Moje království není z tohoto světa. Kdyby mé království bylo z tohoto světa, moji služebníci by bojovali, abych nebyl vydán Židům; mé království však není odtud.“ <sup>37</sup> Pilát mu řekl: „Jsi tedy přece král?“ Ježíš odpověděl: „Ty sám říkáš, že jsem král. Já jsem se proto narodil a proto jsem přišel na svět, abych vydal svědectví pravdě. Každý, kdo je z pravdy, slyší můj hlas.“ (J 18,36.37)

**Osobní studium**

Ačkoli na tomto světě působí nepřítel, kterého sám Kristus označil za (samozvané) „kníže tohoto světa“ (J 12,31), skutečným Králem vesmíru je Ježíš Kristus. Ježíš pro nás vydobyl vítězství a v něm můžeme zvítězit i uprostřed obtíží a utrpení. A opravdu, Kristovy skutky brání nepříteli naplno po­užít svou moc.

Viděli jsme, že Písmo popisuje ďábla jako toho, kdo:

1. svádí celý svět od počátku (Zj 12,9; Mt 4,3; J 8,44; 2K 11,3; 1J 3,8);
2. pomlouvá a obviňuje Boha a v nebi žaluje na jeho lid (Zj 12,10; Zj 13,6; Jb 1–2; Za 3,1.2; Ju 1,9);
3. si uzurpuje moc nad tímto světem (J 14,30; J 16,11; Sk 26,18; 2K 4,4; Ef 2,2; 1J 5,19).

`Co se z úvodních veršů (J 18,36.37) dozvídáme o díle Ježíše Krista v boji proti podvodům nepřítele? Co to znamená, že Ježíš je Král?`

Písmo učí, že satan je úhlavní nepřítel, podvodník, pomlouvač, žalobce a uzurpující vládce tohoto světa. Zároveň se však z Písma dozvídáme, že Ježíš je vítězem nad satanem ve všech ohledech:

1. Ježíš „přišel na svět, aby vydal svědectví pravdě“ (J 18,37);
2. Ježíš prostřednictvím kříže prokázal tím nejvyšším způsobem Boží dokonalou spravedlnost a lásku (Ř 3,25.26; Ř 5,8), čímž vyvrátil ďáblova pomlouvačná obvinění (Zj 12,10.11);
3. Ježíš nakonec zničí království ďábla, který „ví, jak málo času mu zbývá“ (Zj 12,12; porovnej s Ř 16,20), a Kristus „bude kralovat na věky věků“ (Zj 11,15).

Na tomto místě je třeba zdůraznit, že bez ohledu na to, co satan dělá, je již poraženým nepřítelem. Pro nás je důležité, abychom se každý den opírali o Kristovo vítězství a zároveň se vírou odvolávali na zaslíbení, která jsme díky kříži dostali.

**Aplikace**

`Proč je projev Boží spravedlnosti a lásky ve vesmírném sporu tak důležitý? Když uvažuješ o kříži a o všech Božích skutcích v plánu vykoupení, jak jeho skutky posilují důvěru v Boží lásku, a to i uprostřed zkoušek a utrpení?`