---
title:  'Láska jako oboustranný vztah'
date:  04/01/2025
---

### Texty na tento týden
2Pt 3,9; Dt 7,6–9; Ř 11,22; 1J 4,7–20; J 15,12; 1J 3,16

> <p>Základní verš</p>
> „Ježíš mu odpověděl: ‚Kdo mě miluje, bude zachovávat mé slovo, a můj Otec ho bude milovat; přijdeme k němu a učiníme si u něho příbytek…‘“ (J 14,23)

Při studiu Písma se často zmiňuje, že řecké slovo agapé popisuje jedinečnou Boží lásku, zatímco jiné výrazy pro lásku, jako například fileó, označují jiné druhy lásky, které však nedosahují úrovně lásky agapé. Někteří také tvrdí, že agapé je jednostranná láska, která pouze dává, ale nikdy nepřijímá, láska zcela nezávislá na odezvě člověka.

Pozorné studium Boží lásky v celém Písmu však ukazuje, že takový pohled je mylný. Za prvé, řecký výraz agapé se nevztahuje jen na Boží lásku, ale také na lidskou lásku, dokonce někdy i na nesprávně zaměřenou lidskou lásku (2Tm 4,10). Za druhé, v celém Písmu se Boží láska popisuje i různými jinými výrazy než agapé. Ježíš například učil: „Vždyť Otec sám vás miluje [fileó], protože vy milujete [fileó] mne a uvěřili jste, že jsem vyšel od Boha“ (J 16,27). Řecký výraz fileó se zde používá nejen k vyjádření lásky lidí k Bohu, ale také lásky Boha k člověku. Vztah fileó tedy v žádném případě nelze vnímat jako jakýsi méně významný typ lásky, neboť označuje i samotnou lásku Boha k nám.

Písmo také učí, že Boží láska není jednostranná, ale že je svou podstatou založena na vztahu. Pro Boha je totiž nesmírně důležité, zda lidé odrážejí jeho lásku zpět k němu a také k druhým lidem.

**Osnova lekce**

V druhé lekci se blíže podíváme na Boží lásku jako dvoustranný vztah, který je jednou stranou z Božího rozhodnutí nabízen, ale vyžaduje také odpověď a přijetí z druhé (naší) strany.

- Ž 145,9; 2Pt 3,9; Jr 31,3: Boží věčná láska ke všem lidem (neděle)
- Dt 7,6–9: Boží láska stvrzená ve smlouvě (pondělí)
- Oz 9,15; Jr 16,5; Ř 11,22; Ju 1,21: Lidská možnost tento vztah lásky přijmout či odmítnout (úterý)
- Mt 18,23–28: Lidská neochota předávat Boží lásku dalším (středa)
- 1J 4,7–12: Láska k druhým jako reakce na Boží lásku (čtvrtek)

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`