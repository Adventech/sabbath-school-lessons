---
title:  'Podmíněný vztah'
date:  07/01/2025
---

> <p></p>
> V Gilgálu je zdroj všech jejich zlořádů, proto jsem je tam začal nenávidět. Pro jejich zlé skutky je vypudím ze svého domu. Lásku jim už znovu neprokážu. Všichni jejich velmoži jsou umíněnci. (Oz 9,15)

> <p></p>
> Toto praví Hospodin: „Nevcházej do domu smuteční hostiny, nechoď tam, kde se naříká, a neprojevuj jim soustrast, neboť já jsem tomuto lidu vzal svůj pokoj, je výrok Hospodinův, spolu s milosrdenstvím a slitováním.“ (Jr 16,5)

> <p></p>
> Považ dobrotu i přísnost Boží: přísnost k těm, kteří odpadli, avšak dobrotu Boží k tobě, budeš-li se jeho dobroty držet. Jinak i ty budeš vyťat. (Ř 11,22)

> <p></p>
> Uchovejte se v lásce Boží a očekávejte milosrdenství našeho Pána Ježíše Krista k věčnému životu. (Ju 1,21)

**Osobní studium**

Bůh volá a zve každého člověka do důvěrného vztahu lásky s ním (viz Mt 22,1–14). Náležitou reakcí na takové pozvání je uposlechnutí Božího příkazu milovat Boha a milovat druhé (viz Mt 22,37–39). To, zda bude člověk prožívat radost ze vztahu s Bohem, závisí na tom, jestli se svobodně rozhodne přijmout nebo odmítnout jeho lásku.

`Co říkají úvodní texty (Oz 9,15; Jr 16,5; Ř 11,22; Ju 1,21) o možnosti odmítnout dobrodiní Boží lásky, nebo o ně dokonce přijít?`

V těchto a jiných textech je užívání vý­hod vztahu lásky s Bohem opakovaně podmíněno pozitivní odpovědí člověka na tuto lásku. Přesto bychom si neměli myslet, že Bůh někoho přestane milovat. Jak jsme viděli, Boží láska je věčná. A přestože v Oz 9,15 Bůh v souvislosti se zkažeností svého lidu říká „lásku jim už znovu neprokážu“, je důležité si uvědomit, že později v téže knize Bůh o svém lidu prohlašuje: „Budu je svobodně milovat“ (Oz 14,5). Text Oz 9,15 tedy nemůže znamenat, že Bůh úplně, navždy a definitivně přestane milovat svůj lid. Jde spíše o odkaz na podmíněnost nějaké konkrétní výhody plynoucí ze vztahu s Bohem. A způsob, jakým odpovíme na jeho lásku, je pro pokračování tohoto vztahu rozhodující.

Ježíš říká svým učedníkům: „Kdo přijal má přikázání a zachovává je, ten mě miluje. A toho, kdo mě miluje, bude milovat můj Otec; i já ho budu milovat a dám se mu poznat“ (J 14,21). A podobně: „Vždyť Otec sám vás miluje, protože vy milujete mne a uvěřili jste, že jsem vyšel od Boha“ (J 16,27).

Abychom mohli přijímat vše, co nám zachraňující vztah s Bohem může dávat, je třeba přijmout Boží lásku (což zahrnuje i ochotu tuto lásku odrážet). I kdybychom Boží lásku odmítli, neznamená to, že by nás někdy přestal milovat. Nemůžeme zabránit slunci, aby svítilo, ale můžeme se schovat před jeho paprsky. Podobně nemůžeme udělat nic, co by zastavilo věčnou Boží lásku, můžeme však odmítnout vztah s Bohem, a tak se „odstřihnout“ od toho, co nám nabízí – zejména od zaslíbení věčného života.

**Aplikace**

`Jakými způsoby mohou lidé vidět a zažívat realitu Boží lásky, ať už na ni odpovídají jakkoli? Jakým způsobem odhaluje příroda – i přes následky hříchu – Boží lásku?`

---

#### Dodatečné otázky k diskuzi

`Jak bys definoval pojem „vztah“? Co to je?`

`Je Boží vztah k nám nějak podmíněn? Pokud ano, pak čím a jak?`

`O co se připravili Izraelci v době, kdy je Hospodin nazývá „umíněnci“?`

`Izrael o své výsadní postavení přišel. Hrozí něco podobného i nám? Kdy?`

`Juda nám radí: „Uchovejte se v lásce Boží!“ Jak se to dělá?`

`Co musíme splnit, abychom ve vztahu s Bohem mohli prožívat radost?`

`Proč je potřeba na Boží lásku odpovídat opakovaně (každý den)?`

`O jaká požehnání se připravujeme, když jsme „umíněnci“?`