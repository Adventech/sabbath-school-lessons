---
title:  'Věčná Boží láska'
date:  05/01/2025
---

> <p></p>
> Hospodin je ke všem dobrotivý, nade vším, co učinil, se slitovává. (Ž 145,9)

> <p></p>
> Pán neotálí splnit svá zaslíbení, jak si to někteří vykládají, nýbrž má s námi trpělivost, protože si nepřeje, aby někdo zahynul, ale chce, aby všichni dospěli k pokání. (2Pt 3,9)

> <p></p>
> Hospodin se mi ukázal zdaleka: „Miloval jsem tě odvěkou láskou, proto jsem ti tak trpělivě prokazoval milosrdenství.“ (Jr 31,3)

**Osobní studium**

Písmo říká jasně: Bůh miluje každého. O této pravdě hovoří také nejznámější verš Písma: „Neboť Bůh tak miloval svět, že dal svého jediného Syna, aby žádný, kdo v něho věří, nezahynul, ale měl život věčný“ (J 3,16).

`Co říkají verše Ž 33,5 a Ž 145,9 o Boží dobrotivosti, slitování a milosrdenství?`

Někteří lidé si myslí, že na nich není nic, proč by je Bůh mohl nebo měl milovat. Jsou dokonce i takoví, kteří jsou přesvědčeni, že Bůh může milovat všechny kromě nich. V Bibli však opakovaně nacházíme velmi jasné texty o tom, že Bůh miluje každého člověka. Neexistuje nikdo, koho by nemiloval. A protože Bůh miluje každého, chce také, aby byl každý spasen.

**Co říkají tyto texty o Boží touze zachránit každého člověka?**

`2Pt 3,9`

`1Tm 2,3.4`

`Ez 33,11`

Text následující po J 3,16 dodává: „Vždyť Bůh neposlal svého Syna na svět, aby svět soudil, ale aby skrze něj byl svět spasen“ (J 3,17). Kdyby záleželo jen na Bohu, každá lidská bytost by přijala jeho lásku a byla spasena. Bůh však svou lásku nikomu nevnucuje. Lidé ho mohou svobodně přijmout nebo odmítnout.

A i když někteří Boží lásku odmítají, on je nikdy nepřestane milovat. Hospodin svému lidu říká: „Miloval jsem tě odvěkou láskou, proto jsem ti tak trpělivě prokazoval milosrdenství“ (Jr 31,3). Na jiném místě Bible opakovaně zdůrazňuje, že Boží láska trvá navěky (viz např. Ž 136). Boží láska nikdy nekončí. Je věčná. Pro nás může být náročné něco takového pochopit, protože je pro nás často velmi snadné druhé nemilovat.

Kdybychom se však jako jednotlivci na­učili prožívat realitu Boží lásky, to znamená, že bychom měli osobní zkušenost s touto láskou, pak by to ovlivnilo nejen náš život, ale také náš postoj k druhým lidem.

**Aplikace**

`Pokud Bůh miluje každého, znamená to, že miluje i špatné lidi. Co nás Boží láska ke každému člověku učí o tom, jaký postoj bychom měli mít k druhým?`

---

#### Dodatečné otázky k diskuzi

`Koho miluje Bůh? Jak bys to vysvětlil někomu, kdo tomu nevěří?`

`Proč Petr v souvislosti s Boží láskou vzpomíná i jeho trpělivost?`

`Jakou roli hraje v lásce „milosrdenství“?`

`Bůh založil své „království“ na bytostech, které se svobodně rozhodly odpovědět na jeho lásku. Proč nikoho nenutí?`

`Věříš tomu, že je Boží láska věčná? Jaký to má význam?`

`Poznáme na lidech, že milují Boha? Jak a podle čeho?`