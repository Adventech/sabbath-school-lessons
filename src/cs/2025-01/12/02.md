---
title:  'Dvě největší přikázání'
date:  16/03/2025
---

> <p></p>
> <sup>34</sup> Když se farizeové doslechli, že umlčel saduceje, smluvili se 35a jeden jejich zákoník se ho otázal, aby ho pokoušel: 36„Mistře, které přikázání je v zákoně největší?“ <sup>37</sup> On mu řekl: „‚Miluj Hospodina, Boha svého, celým svým srdcem, celou svou duší a celou svou myslí.‘ <sup>38</sup> To je největší a první přikázání. <sup>39</sup> Druhé je mu podobné: ‚Miluj svého bližního jako sám sebe.‘ <sup>40</sup> Na těch dvou přikázáních spočívá celý Zákon i Proroci.“ (Mt 22,34–40)

**Osobní studium**

Chceme-li se zamyslet nad tím, co bychom mohli udělat jako jednotlivci i jako společenství, abychom podpořili Boží lásku a spravedlnost v našem světě, začněme tím, že se zaměříme na to, co nám Bůh přikázal.

`Jak Ježíš odpověděl na zákoníkovu otázku v úvodním textu (Mt 22,34–40)?`

Podle samotného Ježíše „největší a první“ přikázání zní: „Miluj Hospodina, Boha svého, celým svým srdcem, celou svou duší a celou svou myslí.“ A Ježíš dodává: „Druhé je mu podobné: ‚Miluj svého bližního jako sám sebe.‘“ Tato dvě přikázání však nestojí osamoceně. Ježíš dále říká: „Na těch dvou přikázáních spočívá celý Zákon i Proroci“ (Mt 22,37–40). Obě přikázání jsou citáty ze Starého zákona.

`Přečti si Mt 19,16–23. Jak souvisí Ježíšovy odpovědi na otázky bohatého mladíka s jeho odpověďmi na otázku zákoníka v Mt 22?`

`O co jde v tomto příběhu? Proč Ježíš odpověděl právě tímto způsobem? Co se můžeme naučit z obou těchto setkání?`

„Kristus mu ukázal jediný způsob, jakým je možno získat křesťanskou povahu. Jeho slova se sice zdála být tvrdá a přísná, ale byla moudrá. Jedinou nadějí bohatého mladíka bylo je přijmout a řídit se jimi. Vysoké postavení a majetek měly na jeho povahu špatný vliv a postupně by zcela vytlačily Boha z jeho srdce. Kdyby byl mladík odepřel Bohu větší či menší část svého jmění, ponechal by si něco, co by podlamovalo jeho mravní sílu a schopnosti. Věci tohoto světa totiž navzdory své malichernosti a pomíjivosti dokážou člověka zcela pohltit.“ (DA 520; TV 331)

**Aplikace**

`Jak bys někomu vysvětlil, že lásku k Bohu nelze oddělit od lásky k druhým? Jak rozumíš nezrušitelnému propojení mezi láskou k Bohu a láskou k bližnímu?`