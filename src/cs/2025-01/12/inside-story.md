---
title:  Misijní příběh
date:   21/03/2025
---

#### Uvíznutí na Blízkém východě

_Andrew McChesney_

Ki-nam se zhroutil svět zanedlouho poté, co přijela z Jižní Koreje pracovat jako studentská misionářka na Blízký východ. Přijela na krátkodobé turistické vízum, které bylo nutné změnit na vízum pobytové, aby mohla zůstat celý rok. Majitel jejího bytu souhlasil, že podepíše papíry, které jí poskytnou doklad o pobytu, aby mohla získat nové vízum. Náhle si to však rozmyslel a požadoval za podpis dokumentu vysokou částku peněz.

Ki-nam peníze neměla. Vedoucí misionářů, který dohlížel na malou skupinu studentských misionářů, peníze neměl. Malé společenství adventistů sedmého dne nemělo peníze. Komunita se skládala hlavně z chudých uprchlíků, kteří se k bohoslužbám scházeli v domácím sboru. 

Ki-nam měla omezené možnosti. Nemohla se jednoduše přestěhovat do jiného bytu, protože bylo obtížné najít pronajímatele, který by byl ochotný pronajmout byt cizincům. Zůstat v zemi nelegálně nepřipadalo v úvahu a nechtěla podplácet úředníka kvůli pobytovému vízu.

Modlila se: „Pane, když jsi mě sem poslal, měl bys můj problém vyřešit.“ Modlila se po dva měsíce každý den. Její rodiče v Jižní Koreji se modlili. Vedoucí misionářů zapsal jméno Ki-nam na seznam modliteb domácího sboru a členové církve se modlili.

Uplynuly dva měsíce a majitel domu dokument nepodepsal.

Pak přišel den, kdy Ki-nam musela jít na pohovor kvůli nového víza. Neměla však žádné dokumenty, které by získání pobytového víza podpořily.

Krátce před pohovorem Ki-nam zazvonil mobilní telefon. Byl to vedoucí misionářů. „Možná existuje řešení,“ řekl. „Pojďme.“

Vysvětlil, že nějaký člen sboru před pár minutami pocítil nutkání zastavit se v realitní kanceláři. Tento člen sboru znal majitele agentury a zeptal se: „Můžeš pomoci mé kamarádce?“ Majitel odpověděl: „Přines její pas a já jí vystavím potvrzení o pobytu.“

Ki-nam byla ohromena. Mohla jen říct: „Děkuji ti, Bože.“

Majitel dokument podepsal a Ki-nam obdržela pobytové vízum.

Poté už Ki-nam nepochybovala, že Bůh jejímu roku na Blízkém východě požehná. A také tak učinil. Díky její práci bylo pokřtěno sedm lidí. „Bůh mě povolal a použil si mě k záchraně lidí,“ řekla Ki-nam v rozhovoru pro Adventistickou misii v jihokorejském Soulu. „Byl se mnou na každém kroku a pomáhal mi. Uvědomila jsem si, že v Božím povolání nejsou žádné chyby, a že to byl rok vděčnosti.“

_Církev adventistů sedmého dne v Jižní Koreji vysílá misionáře do celého světa. Děkujeme vám za dary třinácté soboty 29. března, které pomůžou jihokorejským adventistům šířit evangelium doma. Jméno studentky-misionářky bylo změněno._
