---
title:  'Dvě největší přikázání: Láska a spravedlnost'
date:  15/03/2025
---

### Texty na tento týden
Mt 22,34–40; Za 7,9–12; Ž 82; Mi 6,8; Mt 23,23–30; L 10,25–37

> <p>Základní verš</p>
> „Řekne-li někdo: ‚Já miluji Boha,‘ a přitom nenávidí svého bratra, je lhář. Kdo nemiluje svého bratra, kterého vidí, nemůže milovat Boha, kterého nevidí.“ (1J 4,20)

Jako křesťané věříme, že Bůh nakonec vše urovná a dá do pořádku. Zároveň vnímáme, že záleží na tom, co jako křesťané děláme tady a teď. Přestože kolem nás existuje mnoho nespravedlnosti a zla, které Bůh prozatím neodstraní (probíhá vesmírný konflikt), neznamená to, že bychom se v nějaké míře nemohli podílet na zmírnění utrpení a zla, kterých jsme svědky. Ve skutečnosti je takové jednání pro nás povinností.

Ukázali jsme si už, že láska a spravedlnost spolu souvisí a jsou neoddělitelné. Bůh miluje spravedlnost. A milujeme-li Boha, pak budeme i my milovat spravedlnost.

Stejně je to i s láskou k bližním. Pokud milujeme Boha, budeme milovat jeden druhého. Nedílnou součástí lásky k bližnímu je projevování zájmu o blaho lidí kolem nás. Když jiné sužuje chudoba, útlak nebo jakákoli nespravedlnost, mělo by nás to znepokojovat. Když někdo prožívá útlak, neměli bychom nad tím zavírat oči. Namísto toho bychom si měli klást otázku, co můžeme udělat, jednotlivě i společně, abychom prosazovali Boží lásku a spravedlnost způsobem, který bude v našem zničeném světě zrcadlit dokonalý charakter spravedlnosti a lásky našeho Boha.

**Osnova lekce**

Dosud jsme mluvili o Bohu a jeho charakteru, v němž se projevuje láska a spravedlnost. V této lekci se zaměříme na biblické učení o Boží touze, aby se právě tyto rysy jeho povahy odrážely i v životech jeho dětí.

- Mt 22,24–40: Největší přikázání: láska k Bohu a k bližním (neděle)
- Za 7,9–12: Naše nejčastější selhání: neláska k Bohu i k bližním (pondělí)
- Ž 82: Boží láska prosazující spravedlnost (úterý)
- Mt 23,23: Výzva k usilování o spravedlivou společnost (středa)
- L 10,25–37: Podobenství o lásce k Bohu a k bližním (čtvrtek)