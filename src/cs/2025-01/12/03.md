---
title:  'Dva největší hříchy'
date:  17/03/2025
---

> <p></p>
> <sup>9</sup> Toto praví Hospodin zástupů: Vynášejte pravdivé rozsudky a ať každý prokazuje svému bratru milosrdenství a slitování. <sup>10</sup> Neutiskujte vdovu a sirotka, bezdomovce a trpícího, nikdo ať ve svém srdci nezamýšlí proti bratru nic zlého. <sup>11</sup> Ale oni tomu odmítli věnovat pozornost, svéhlavě se obrátili zády a zacpali si uši, aby neslyšeli. <sup>12</sup> Srdce měli jako z křemene a neslyšeli zákon ani slova, která posílal Hospodin zástupů svým duchem skrze dřívější proroky. Proto je postihlo velké rozlícení Hospodina zástupů. (Za 7,9–12)

**Osobní studium**

Podle samotného Ježíše jsou dvě největší přikázání láska k Bohu a vzájemná láska. Naplňování těchto přikázání v sobě zahrnuje přinášení obětí, které konkrétně a jasně vyjadřují lásku k druhým. Právě tak se „chodí“ v Ježíšových stopách.

`Jsou-li dvě největší přikázání láska k Bohu a láska k druhým, jaké jsou potom dva největší hříchy?`

`Přečti si text Ž 135,13–19. Co tyto verše prozrazují o hříchu, před nímž Písmo velmi často varuje?`

Starý zákon opakovaně zdůrazňuje, jak velký význam má láska k Bohu (viz Dt 6,5). Tento důraz je silně propojen s velkým hříchem modlářství, které je opakem lásky k Bohu.

`Co Bůh odsuzuje v úvodním textu proroka Zacharjáše (Za 7,9–12)? Jak to spolu s hříchem modlářství souvisí se dvěma velkými přikázáními?`

Bůh reaguje hněvem motivovaným láskou nejen na hřích modlářství. Svůj hněv míří i na špatné zacházení s jeho lidem, ať už individuální nebo kolektivní. Bůh se zlobí na nespravedlnost, protože Bůh je láska.

Dva velké hříchy zdůrazňované ve Starém zákoně se týkají dvou velkých přikázání: milovat Boha a milovat bližního. Dva největší hříchy jsou vlastně nedostatkem lásky. Nemůžeme zachovávat přikázání, pokud nemilujeme Boha a pokud nemilujeme druhé.

Apoštol Jan na to upozorňuje následovně: „Řekne-li někdo: ‚Já miluji Boha,‘ a přitom nenávidí svého bratra, je lhář. Kdo nemiluje svého bratra, kterého vidí, nemůže milovat Boha, kterého nevidí. A tak máme od něho toto přikázání: Kdo miluje Boha, ať miluje i svého bratra“ (1J 4,20.21).

**Aplikace**

`Jak by vypadaly naše rodiny a sbory, kdybychom se soustředili na poselství z Mi 6,8 a tento požadavek uváděli do praxe slovem i skutkem? Jak bys mohl ty sám lépe uplatňovat principy popsané v tomto verši?`