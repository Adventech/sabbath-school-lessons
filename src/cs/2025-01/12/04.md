---
title:  'Bůh miluje spravedlnost'
date:  18/03/2025
---

> <p></p>
> 1V shromáždění bohů postavil se Bůh, vykoná soud mezi bohy: 2„Dlouho ještě chcete soudit proti právu, stranit svévolníkům? <sup>3</sup> Dopomozte nuznému a sirotkovi k právu, poníženému a chudému zjednejte spravedlnost, <sup>4</sup> pomozte vyváznout nuznému ubožáku, svévolným ho vytrhněte z rukou!“ <sup>5</sup> Nic nevědí, nic nechápou, chodí v tmách, a celá země v základech se hroutí. 6„Ač jsem řekl: ‚Jste bohové, všichni jste synové Nejvyššího,‘ <sup>7</sup> zemřete též jako jiní lidé, padnete tak jako každý vladař.“ <sup>8</sup> Bože, povstaň, rozsuď zemi, dědičně ti patří všechny pronárody! (Ž 82)

**Osobní studium**

Písmo zdůrazňuje, že Bůh miluje spravedlnost a nenávidí zlo (např. Ž 33,5; Iz 61,8). Bůh je hluboce znepokojen nespravedlností. Vyvolává u něj spravedlivé rozhořčení a snahu ochránit všechny, kteří jsou oběťmi nespravedlnosti. Ve Starém i Novém zákoně se Bůh horlivě zastává ponižovaných a utlačovaných. Zároveň opakovaně vyjadřuje spravedlivý hněv proti pronásledovatelům a utiskovatelům.

`Jak úvodní text (Ž 82) vyjadřuje Boží péči o spravedlnost v tomto světě? Jaký význam to má pro nás dnes?`

Tato pasáž podle mnoha komentářů kritizuje pozemské vládce zodpovědné za nespravedlnost ve společnosti. Zároveň odkazuje na Boží soud nad nebeskými vládci („bohy“), kteří stojí v pozadí za zkorumpovanými pozemskými soudci a vládci (jedná se tedy o démonické síly). Ptá se jich: „Dlouho ještě chcete soudit proti právu, stranit svévolníkům?“ (Ž 82,2). Bůh je obviňuje, že se nezastávají těch nejslabších ve společnosti a že nedělají nic pro záchranu potřebných z rukou svévolníků (Ž 82,3.4).

Starozákonní proroci opakovaně vyzývají ke spravedlnosti. Je třeba zdůraznit, že se nejedná jen o jakési okrajové téma Bible. Naopak, jde o ústřední bod poselství proroků v celém Starém zákoně i toho, co kázal a dělal Ježíš Kristus zde na zemi.

Není tajemstvím, co si Bůh přeje a co vyžaduje od těch, kdo tvrdí, že ho milují a poslouchají. Jasně to zdůrazňuje například prorok Micheáš: „Člověče, bylo ti oznámeno, co je dobré a co od tebe Hospodin žádá: jen to, abys zachovával právo, miloval milosrdenství a pokorně chodil se svým Bohem“ (Mi 6,8).

Tento postoj se opakuje v celém Písmu. Ježíš řekl: „Podle toho všichni poznají, že jste moji učedníci, budete-li mít lásku jedni k druhým“ (J 13,35; porovnej s 1J 4,8–16).

**Aplikace**

`Změnil by se tvůj život, kdyby ses dnes měl zaměřit na to, „co je v Zákoně důležitější“? Pokud ano, v čem? Jak se projevuje, když někdo dává důraz na „desátky z máty, kopru a kmínu“, ale zapomíná na to, „co je v Zákoně důležitější“?`