---
title:  'Výzvy k nastolení spravedlnosti'
date:  19/03/2025
---

> <p></p>
> Běda vám, zákoníci a farizeové, pokrytci! Odevzdáváte desátky z máty, kopru a kmínu, a nedbáte na to, co je v Zákoně důležitější: právo, milosrdenství a věrnost. Toto bylo třeba činit a to ostatní nezanedbávat. (Mt 23,23)

**Osobní studium**

Proroci v Písmu neustále připomínají Boží volání po spravedlnosti ve společnosti. Bible znovu a znovu neváhá upozorňovat na problémy nespravedlnosti a útlaku. Výzva, aby Bůh „soudil“ nebo „vynesl soud“, je ve své podstatě voláním, aby Bůh nastolil spravedlnost.

Vzpomeňme například proroka Izajáše. Ten velmi otevřeně upozorňuje na problém nespravedlnosti v Izraeli. Jeho slova a volání po spravedlnosti bychom si měli vzít k srdci i dnes: „Učte se činit dobro. Hledejte právo, zakročte proti násilníku, dopomozte k právu sirotkovi, ujímejte se pře vdovy“ (Iz 1,17). V desáté kapitole volá „běda“ proti těm, „kdo vydávají zlá ustanovení, a těm, kdo předepisují trápení, aby převraceli právní nárok chudých“ (Iz 10,1.2; ČSP). Zároveň varuje: „Co uděláte v den navštívení a ve zkáze, jež přijde zdaleka? Ke komu utečete pro pomoc a kde zanecháte svou slávu?“ (Iz 10,3; ČSP).

Podobné poselství od Hospodina hlásá i prorok Jeremjáš: „Běda, kdo staví svůj dům nespravedlností a své pokojíky na střeše bezprávím, svého bližního nutí pracovat zadarmo a jeho výdělek mu nedává. [...] Zdali se tvůj otec nenajedl a nenapil? Když uplatňoval právo a spravedlnost, tehdy se mu dobře vedlo. Když se zastával utištěného a ubožáka, tehdy bývalo dobře. Zda to neznamená, že mě znal?“ (Jr 22,13.15.16).

`Přečti si text Mt 23,23–30. Co podle těchto veršů považuje Ježíš za nejdůležitější? Co má na mysli, když mluví o tom, co je „důležitější“?`

Bylo by mylné se domnívat, že na problém nespravedlnosti poukazovali jen starozákonní proroci. V mnoha příkladech v Ježíšově službě jasně vidíme, že tato otázka byla nesmírně důležitá i pro něj. Úvodní text velmi jasně ukazuje Ježíšův nesmiřitelný postoj k pokryteckému jednání zákoníků a farizeů, kteří zanedbávají „co je v Zákoně důležitější: právo, milosrdenství a věrnost“ (Mt 23,23). V paralelní pasáži u Lukáše Ježíš říká „běda“ farizeům, kteří „nedbají“ (ř. doslova „zanedbávají“ nebo „porušují“) „na spravedlnost a lásku, kterou žádá Bůh“ (L 11,42).

**Aplikace**

`Co se můžeme naučit ze života a služby Ježíše o pomoci potřebným? I když nedokážeme dělat zázraky jako on, mnoha lidem v nouzi a v ohrožení bychom mohli takovou „zázračnou“ pomoc poskytnout. Jak?`