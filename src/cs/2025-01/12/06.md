---
title:  'Kdo je můj bližní?'
date:  20/03/2025
---

> <p></p>
> 33 „Ale když jeden Samařan na své cestě přišel k tomu místu a uviděl ho, byl pohnut soucitem; 34přistoupil k němu, ošetřil jeho rány olejem a vínem a obvázal mu je, posadil jej na svého mezka, zavezl do hostince a tam se o něj staral. <sup>35</sup> Druhého dne dal hostinskému dva denáry a řekl: ‚Postarej se o něj, a bude-li tě to stát víc, já ti to zaplatím, až se budu vracet.‘ <sup>36</sup> Kdo z těch tří, myslíš, byl bližním tomu, který upadl mezi lupiče?“ 37Zákoník odpověděl: „Ten, který mu prokázal milosrdenství.“ Ježíš mu řekl: „Jdi a jednej také tak.“ (L 10,33–37)

**Osobní studium**

V příběhu zaznamenaném v L 10,25–37 Ježíš nejprve potvrzuje platnost dvou nejdůležitějších přikázání: milovat Boha a milovat bližního. Tehdy se „jeden zákoník“ chce „ospravedlnit“, a proto se Ježíše ptá: „A kdo je můj bližní?“ (L 10,29). V reakci na to Ježíš vypráví nám známé, ale v té době šokující podobenství o milosrdném Samařanu.

`Přečtěte si podobenství o milosrdném Samařanu (L 10,25–37). Co říká tato pasáž ve světle výzev proroků ke konání milosrdenství a spravedlnosti? Jakým způsobem různé skupiny lidí páchaly během lidské historie nespravedlnost na těch „druhých“?`

Ježíš o spravedlnosti nejen mluvil, on ji přišel uskutečnit. Kristus byl a bude naplněním volání a touhy proroků po spravedlnosti (viz L 4,16–21 v kontextu Iz 61,1.2). On je touhou lidí všech národů, zejména těch, kteří si uvědomují, že potřebují záchranu.

V přímém protikladu k nepříteli, který se chopil moci a uzurpoval si Boží trůn, Ježíš se snížil a ztotožnil s těmi, kteří jsou v područí hříchu, nespravedlnosti a útlaku (aniž by byl sám nakažen hříchem). Porazil nepřítele tím, že z lásky sám sebe vydal, aby tak nastolil spravedlnost. On je spravedlivý a ospravedlňuje všechny, kdo věří. Pokud tvrdíme, že bereme vážně Zákon, jehož platnost Ježíš potvrdil svou smrtí, pak musíme brát vážně i to, „co je v Zákoně důležitější“.

Ž 9,9.10 říká: „Rozsoudí svět spravedlivě, povede při národů dle práva. Hospodin je zdeptanému nedobytným hradem, v dobách soužení je hradem nedobytným.“ Podobně Ž 146,7–9 dodává, že Bůh „utištěným dopomáhá k právu, hladovým chléb dává. Hospodin osvobozuje vězně. Hospodin otvírá oči slepým, Hospodin sehnuté napřimuje, Hospodin miluje spravedlivé. Hospodin ochraňuje ty, kdo jsou bez domova, ujímá se sirotka i vdovy, svévolným však mate cestu.“

`Může snad Boží slovo nějak jasněji zdůraznit, že máme pomáhat a sloužit lidem kolem nás, kteří jsou v nouzi a trpí?`

**Aplikace**

`Jak bychom Bohu nebo druhým lidem mohli projevovat lásku, pokud zároveň setrváváme ve vzpouře a porušujeme některé z deseti přikázání?`