---
title:  Misijní příběh
date:   21/02/2025
---

#### Z rumby do kostela

_Andrew McChesney_

Jako chlapec byl Nelson příliš mladý na to, aby šel v Kolumbii na večírek zvaný rumba. Ale vycítil, že něco není v pořádku, když ho rodiče vzali 31. prosince do kostela a pak ho nechali doma, aby mohli oslavit Silvestra na rumbě, tradiční zábavě s hudbou, tancem a alkoholem.

V Nelsonově kultuře chodili křesťané před Silvestrem do kostela, aby se zasvětili Bohu, a pak šli na rumbu oslavit příchod Nového roku. Ačkoli byl Nelson mladý, vnímal, že kostel je svaté místo a rumba, která se obvykle koná v barech a nočních klubech, svatá není. Divil se: „Proč moje rodina chodí do kostela, aby se posvětila, a pak jde na rumbu, aby se "odsvětila"?“.

„Proč chodíte do kostela a pak na rumbu?“ zeptal se Nelson své matky.

Neodpověděla mu.

Jako mladý muž přestal Nelson chodit do kostela a začal hrát _vallenato_, lidovou hudbu, která se hraje na rumbě. Byl vynikajícím hráčem na akordeon a udělal krok ke splnění snu stát se bohatým a slavným.

Pak potkal svou budoucí ženu Lauru, bývalou adventistku sedmého dne.

„Věděl jsi, že mrtví nejsou v nebi?“ zeptala se ho.

Nelsonovi se Lauřiny myšlenky nelíbily, ale měl ji rád. A tak spolu zůstali.

Po nějaké době se Laura vrátila do Církve adventistů a pozvala Nelsona, aby se seznámil s jejími rodiči. Při prvním setkání její otec Nelsona překvapil, když si sedli k jídlu a řekl: „Pomodleme se za jídlo“. Nelson se před jídlem nikdy nemodlil.

Nelson a Lauřin otec se spřátelili. Zanedlouho se Nelson začal před jídlem modlit. Začal také chodit s Laurou do sboru. Zpočátku ho to nebavilo, protože mu připadalo divné chodit na bohoslužby v sobotu. Pak si ale přečetl čtvrté přikázání v Exodu 20,8-10 a uvědomil si, že Bůh lidem přikázal, aby zachovávali sedmý den jako svatý. A on chtěl být svatý.

Dnes je třicetiletý Nelson Silva adventistickým hudebníkem, který už nehraje na akordeon na rumbě. Místo toho hraje v restauracích a na narozeninových oslavách. Vypráví posluchačům o Božím milosrdenství a modlí se za ně. Se skupinou církevních hudebníků hraje také v autobusech MHD.

„Díky hudbě jsem zazářil ve světě, ale teď chci zářit pro Krista,“ řekl.

_Modlete se za hlásání evangelia všem kulturám a skupinám lidí na celém světě. Děkujeme za vaše misijní dary, které pomáhají sdílet evangelium s nedosaženými a nedostatečně oslovenými skupinami lidí. Video, na kterém Nelson hraje na akordeon, si můžete prohlédnout na YouTube na adrese [bit.ly/Nelson-Silva](https://bit.ly/Nelson-Silva)._

![Nelson Silva](picture08.jpg)  
Nelson Silva
