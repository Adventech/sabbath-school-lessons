---
title:  'Všemohoucí Bůh'
date:  17/02/2025
---

> <p></p>
> 17„Ach, Panovníku Hospodine, hle, ty jsi učinil nebesa i zemi svou velikou mocí a svou vztaženou paží. Tobě není nic nemožného. <sup>18</sup> Prokazuješ milosrdenství tisícům a splácíš nepravost otců do klína jejich synů, kteří přijdou po nich. Ty jsi Bůh veliký, bohatýr, jehož jméno je Hospodin zástupů...“ (Jr 32,17.18)

> <p></p>
> On [Syn], odlesk Boží slávy a výraz Boží podstaty, nese všecko svým mocným slovem. Když dokonal očištění od hříchů, usedl po pravici Božího majestátu na výsostech. (Žd 1,3)

**Osobní studium**

Celé Písmo je zjevením úžasné Boží moci. Bible obsahuje nespočet příběhů o tom, jak Bůh využívá svou moc a koná zázraky. Přesto se odehrává mnoho událostí, které Bůh nechce, aby se děly.

**Co se z následujících textů dovídáme o Boží moci?**

`Zj 11,16.17`

`Jr 32,17–20`

`L 1,37`

`Mt 19,26`

`Žd 1,3`

Tyto a další texty učí, že Bůh je všemohoucí a že svou mocí udržuje svět. Skutečně, kniha Zjevení opakovaně hovoří o Bohu jako o „všemohoucím“ (ř. pantokratór; například Zj 11,17; porovnej se Zj 1,8; Zj 16,14; Zj 19,15; Zj 21,22). [V řeckém překladu Starého zákona (Septuagintě) se výrazem pantokratór nejčastěji překládá Boží jméno „Hospodin zástupů“ (hebr. Jahve Cevaot).]

Skutečnost, že Bůh je všemohoucí, nepotvrzuje biblický záznam jen vyznáním, ale projevuje se i v mnoha příbězích, kdy Bůh používá svou moc k osvobození svého lidu nebo jinak zázračně zasahuje do událostí.

Skutečnost, že Bůh je „všemohoucí“, neznamená, že Bůh může udělat cokoliv. Písmo ukazuje, že jsou některé věci, které Bůh udělat nemůže. Apoštol Pavel například píše, že Bůh „nemůže zapřít sám sebe“ (2Tm 2,13).

Většina křesťanů se shoduje v tom, že Bůh je všemohoucí (všemocný), což znamená, že Bůh má moc udělat cokoli, co nevytváří nějaký rozpor – tedy cokoli, co je logicky možné a je to v souladu s Božím charakterem. To, že některé věci nejsou pro Boha možné, protože by v nich byl rozpor, je zjevné z Kristovy modlitby v Getsemane. Přestože Kristus potvrdil, že „u Boha je možné všecko“ (Mt 19,26), zároveň se před svým odsouzením a ukřižováním modlil k Otci: „Otče můj, je-li možné, ať mne mine tento kalich; avšak ne jak já chci, ale jak ty chceš“ (Mt 26,39).

Otec měl samozřejmě moc vysvobodit Krista z utrpení na kříži, ale nemohl to udělat a zároveň zachránit hříšníky. Muselo to být buď jedno, nebo druhé, ne obojí.

**Aplikace**

`Písmo ukazuje, že Bůh chce zachránit každého (např. 1Tm 2,3–6; Tt 2,11; 2Pt 3,9; Ez 33,11), přesto ne každý bude spasen. Co tato skutečnost učí o možnosti volby a hranicích Boží moci v souvislosti s bytostmi, které byly obdařeny svobodnou vůlí?`