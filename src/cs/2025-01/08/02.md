---
title:  'Náš svrchovaný Bůh'
date:  16/02/2025
---

> <p></p>
> 3[...] Oni si vyvolují vlastní cesty, jejich duše si libuje v ohyzdných modlách. 4Já zase vyvolím jejich zvůli a uvedu na ně, čeho se lekají, protože jsem volal, a nikdo neodpovídal, mluvil jsem, a nikdo neposlouchal. Dopouštěli se toho, co je zlé v mých očích, a volili to, co se mi nelíbí. (Iz 66,3.4)

> <p></p>
> Jeruzaléme, Jeruzaléme, který zabíjíš proroky a kamenuješ ty, kdo byli k tobě posláni, kolikrát jsem chtěl shromáždit tvé děti, tak jako kvočna shromažďuje kuřátka pod svá křídla, a nechtěli jste! (L 13,34)

**Osobní studium**

„Bůh je svrchovaný,“ učil kazatel mládeže svou skupinu středoškoláků. „To znamená, že ovládá všechno, co se děje.“ Jeden zmatený žák zareagoval: „Takže Bůh ovládal i to, že mi zemřel pes? Proč by Bůh zabíjel mého psa?“

Kazatel se to pokoušel vysvětlit: „To je těžké. Ale někdy nás Bůh nechá projít těžkými časy, abychom byli připraveni na ještě těžší události v budoucnosti. Pamatuji si, jak těžké to bylo, když zemřel můj pes. Ale projít si tím mi pomohlo vyrovnat se s ještě těžším obdobím, kdy mi zemřela babička. Dává to smysl?“

Po dlouhé odmlce žák odpověděl: „Takže Bůh zabil mého psa, aby mě připravil na to, až zabije moji babičku?“ (CORTEZ, Marc. Citováno v John C. Peckham, Divine Attributes: Knowing the Covenantal God of Scripture. Michigan: Baker Academic, 2021, s. 141)

Lidé si někdy myslí, že všechno, co se děje, se odehrává přesně tak, jak to chce Bůh. Cokoli se na světě děje, je přesně takové, jaké to Bůh chtěl mít. Je přece všemohoucí. Jak by se tedy mohlo stát něco, co Bůh nechce? Při takovém vnímání světa se vždy děje Boží vůle – bez ohledu na to, co se stalo, a bez ohledu na to, jak to bylo špatné. Tak to alespoň učí tato teologie.

**Prostuduj si uvedené texty. Co říkají o otázce, zda se vždy plní Boží vůle?**

`Ž 81,12–15`

`Iz 30,15.18`

`Iz 66,4`

`L 13,34`

Zatímco mnozí lidé věří, že Bůh vždy dosáhne toho, co chce, Bible vypráví úplně jiný příběh. Písmo opakovaně zobrazuje Boha, který prožívá nenaplněné touhy. Z toho vyplývá, že to, co se děje, je často v rozporu s tím, o čem Bůh říká, že by si ve skutečnosti přál. V mnoha případech Bůh výslovně prohlašuje, že to, co se děje, je opakem toho, co chce. Bůh chtěl pro svůj lid nějaký konkrétní výsledek, ale lidé se rozhodli pro něco jiného. Sám Bůh naříká: „Neuposlechl mě lid můj, Izrael mi povolný být nechtěl. [...] Kdyby mě však můj lid uposlechl, kdyby Izrael mými cestami chodil, brzy bych pokořil jeho nepřátele...“ (Ž 81,12.14.15).

**Aplikace**

`Zamysli se nad důsledky jakékoli teologie, která připisuje vše, co se děje, přímé Boží vůli. Jaké problémy, zejména v kontextu zla, by taková teologie vytvořila?`