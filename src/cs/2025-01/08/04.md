---
title:  'Láska k Bohu'
date:  18/02/2025
---

> <p></p>
> <sup>4</sup> Slyš, Izraeli, Hospodin je náš Bůh, Hospodin jediný. <sup>5</sup> Budeš milovat Hospodina, svého Boha, celým svým srdcem a celou svou duší a celou svou silou. (Dt 6,4.5)

> <p></p>
> On [Kristus] mu řekl: „Miluj Hospodina, Boha svého, celým svým srdcem, celou svou duší a celou svou myslí.“ (Mt 22,37)

**Osobní studium**

To, že Bůh je všemocný, neznamená, že dokáže něco, co je logicky nemožné. A podobně, Bůh nemůže způsobit, aby ho někdo svobodně miloval. Pokud svobodné jednání znamená, že nejsme předem určeni takto jednat, pak z definice nelze nikoho přinutit, aby něco svobodně udělal. Zkrátka, jak jsme viděli a musíme to znovu zdůraznit – Bůh nemůže nikoho přimět, aby ho miloval, protože v momentě, kdyby někoho k lásce přinutil, nešlo by už o lásku.

`Co říkají úvodní verše (Mt 22,37 a Dt 6,4.5) o svobodné vůli?`

Největší přikázání, milovat Boha, poskytuje důkaz, že Bůh skutečně chce, aby ho všichni milovali. Ne každý však Boha miluje. Proč tedy Bůh jednoduše nedonutí každého, aby ho miloval? Opět se dostáváme ke konstatování, že k tomu, aby láska byla láskou, musí vycházet ze svobodného rozhodnutí.

**Co se z těchto veršů dozvídáme o Bohu?**

`Žd 6,17.18`

`Tt 1,2`

Podle Nu 23,19 „Bůh není člověk, aby lhal“. Bůh nikdy nelže – je „pravdomluvný“ (Tt 1,2), vždy dodrží své slovo a nikdy neporuší daný slib (Žd 6,17.18). Pokud tedy Bůh něco slíbil nebo se k něčemu zavázal, jeho budoucí jednání je morálně omezeno tímto slibem.

To znamená, že pokud Bůh ve většině případů dává stvořeným bytostem svobodu rozhodnout se jinak, než by sám chtěl, není na Bohu, co si lidé zvolí. Pokud se Bůh zavázal poskytnout stvořeným bytostem svobodnou vůli, mají schopnost uplatňovat svou svobodu i způsobem, který je v rozporu s tím, co si Bůh přeje. Je tragické, že mnozí lidé využívají svou svobodu právě takto. Proto se děje tolik věcí, které si Bůh nepřál a které nejsou podle jeho vůle.

**Aplikace**

`Dopustil ses v životě jednání, o kterém jsi věděl, že ho Bůh neschvaluje? Co se z toho dozvídáme o zneužití – a možných strašných důsledcích – svobodné vůle?`