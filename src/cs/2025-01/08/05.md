---
title:  'Boží ideál a kroky k nápravě'
date:  19/02/2025
---

> <p></p>
> 7V něm jsme vykoupeni jeho krví a naše hříchy jsou nám odpuštěny pro přebohatou milost, <sup>8</sup> kterou nás zahrnul ve vší moudrosti a prozíravosti, <sup>9</sup> když nám dal poznat tajemství svého záměru, svého milostivého rozhodnutí, jímž si předsevzal, 10že podle svého plánu, až se naplní čas, přivede všechno na nebi i na zemi k jednotě v Kristu. <sup>11</sup> On je ten, v němž se nám od Boha, jenž všechno působí rozhodnutím své vůle, dostalo podílu na předem daném poslání, <sup>12</sup> abychom my, kteří jsme na Krista upnuli svou naději, stali se chválou jeho slávy. (Ef 1,7–12)

**Osobní studium**

`Prostuduj si úvodní text (Ef 1,7–12). Co tento text říká o předurčení? Jsou podle těchto veršů někteří lidé předurčeni ke spasení, zatímco jiní k zatracení?`

Řecký výraz proorizó, který se v Písmu překládá jako „předurčit“ („předurčení“), sám o sobě neříká, že by Bůh přesně určoval sled dějin. Tento výraz spíše znamená „rozhodnout se předem“.

Samozřejmě o něčem můžeme rozhodnout předem buď jednostranně, nebo způsobem, který bere v úvahu svobodná rozhodnutí jiných. Písmo učí, že Bůh dělá to druhé.

V listu Efezským (ale např. i Ř 8,29.30) se výraz „předurčený“ vztahuje na to, co Bůh plánuje do budoucna po zohlednění toho, co Bůh předem ví o svobodných rozhodnutích svých stvořených bytostí. Bůh tedy může prozřetelně vést dějiny k dobrému cíli, ke kterému touží přivést všechny. Zároveň přitom respektuje svobodu stvořených bytostí, která je nezbytná pro opravdový vztah založený na lásce.

Apoštol Pavel píše, že Bůh „všechno působí rozhodnutím své vůle“ (Ef 1,11). Znamená to, že Bůh určuje, aby se všechno dělo tak, jak si to přeje? Čteme-li text Ef 1,9–11 bez kontextu, může se zdát, že tomu tak je. Takový výklad by však byl v rozporu s mnoha texty, o kterých jsme již hovořili a které ukazují, že lidé někdy „Boží vůli“ odmítají (L 7,30; porovnej s L 13,34; Ž 81,12–15). Vycházíme-li z toho, že Bible si neprotiřečí, měli bychom hledat způsob, jak tyto texty správně vyložit, aby byly v souladu.

Text Ef 1,9–11 se stává srozumitelným, pokud si uvědomíme rozdíl mezi tím, co bychom mohli nazvat Boží „ideální vůlí“ a Boží „nápravnou vůlí“. Boží „ideální vůle“ je to, co Bůh ve skutečnosti upřednostňuje, aby se stalo, a co by se dělo, kdyby každý vždy dělal přesně to, co si Bůh přeje. Na druhé straně Boží „nápravná vůle“ je Boží vůlí, která již zohledňuje všechny ostatní faktory, včetně svobodných rozhodnutí stvoření, která se někdy odchylují od toho, co Bůh upřednostňuje. V tomto kontextu můžeme předpokládat, že verše Ef 1,11 odkazují na Boží „nápravnou vůli“.

**Aplikace**

`Boží „předzvědění“ budoucnosti (tedy že Bůh ví, co se bude dít) je tak úžasné, že i když ví o všech rozhodnutích, včetně těch špatných, která lidé učiní, stále může jednat tak, že „všechno napomáhá k dobrému těm, kdo milují Boha“ (Ř 8,28). Jakou naději můžeme čerpat z této pravdy?`