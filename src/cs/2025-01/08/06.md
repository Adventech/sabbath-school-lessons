---
title:  'Kristus přemohl svět'
date:  20/02/2025
---

> <p></p>
> To jsem vám pověděl, abyste nalezli ve mně pokoj. Ve světě máte soužení. Ale vzchopte se, já jsem přemohl svět. (J 16,33)

**Osobní studium**

Kdyby se vše dělo podle ideální Boží vůle, nikdy by nebylo zlo, nýbrž jen dokonalá blaženost lásky a harmonie. Zaslíbení Písma nám ukazují, že vesmír bude nakonec obnoven podle této dokonalé, ideální Boží vůle. Mezitím Bůh uskutečňuje svou vůli způsobem, který bere v úvahu svobodná rozhodnutí jeho stvoření.

Představme si soutěž v pečení, ve které jsou všichni účastníci povinni použít určitou sadu ingrediencí, ale smějí k nim přidat i jakékoli další přísady, aby mohli upéct takový druh koláče, který plánují. V konečném důsledku o tom, jaký koláč pekař nakonec připraví, budou, alespoň částečně, rozhodovat i ty složky, které by si pekař pro svůj koláč sám nevybral.

Podobně (i když stále jde jen o ilustraci) je to i s Božím jednáním. Bůh se zavázal respektovat svobodu stvořených bytostí v rozsahu, který je nezbytný pro existenci vztahu lásky. Mnohé „složky“, které jsou součástí světových dějin, si Bůh nezvolil ani nevybral, jsou ve skutečnosti dokonce opakem toho, co je Boží vůlí.

Z tohoto pohledu není Boží prozřetelnost „jednorozměrná“, jako by Bůh jednostranně ovládal vše, co se děje. Správné pochopení dějin vyžaduje (alespoň) dvojrozměrný pohled na Boží prozřetelnost. Zatímco některé události v tomto světě jsou způsobeny přímo Božími zásahy, jiné jsou výsledkem svobodných rozhodnutí stvořených bytostí (podobně jako je zlo výsledkem jejich rozhodnutí). Ve světě se děje mnoho toho, co Bůh nechtěl a ani neplánoval.

`Jakou naději nám v tomto kontextu nabízí úvodní verš (J 16,33)? V čem je toto poznání důležité v době soužení?`

Zejména v dobách utrpení nebo zkoušek může naše víra kolísat. Mylně se totiž domníváme, že Bůh nás ušetří nebo by nás měl ušetřit utrpení a zkoušek. Ale Ježíš nám říká úplně jiný příběh. Varuje své následovníky, že v tomto světě zažijí zkoušky a soužení. Zároveň nám přináší naději, neboť Kristus přemohl svět (J 16,33).

To, že se setkáváme s utrpením a zkouškami, ještě neznamená, že takové soužení je Božím záměrem. Vždy musíme mít na paměti celkový obraz: velký spor. Můžeme si však být jisti, že ačkoli pro existenci dobra není nezbytná existence zla, Bůh může vytěžit dobro i ze špatných událostí. A pokud Bohu důvěřujeme, on může použít i naše utrpení, aby nás přiblížil k sobě a motivoval nás k soucitu a péči o druhé.

**Aplikace**

`Jak bys mohl v době svého utrpení nebo zkoušek víc důvěřovat Bohu? Jakým způsobem bys mohl toto období využít k tomu, abys prokazoval větší soucit a péči o druhé?`