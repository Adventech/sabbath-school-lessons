---
title:  'Hranice a pravidla'
date:  06/03/2025
---

> <p></p>
> A nemohl tam učinit žádný mocný čin, jen na několik málo nemocných vložil ruce a uzdravil je. (Mk 6,5)

> <p></p>
> Řekl jim: „Takový duch nemůže vyjít jinak než modlitbou.“ (Mk 9,29)

> <p></p>
> Soudím totiž, že utrpení nynějšího času se nedají srovnat s budoucí slávou, která má být na nás zjevena. (Ř 8,18)

**Osobní studium**

Vesmírný spor je především konfliktem o Boží charakter. Jaký je vlastně Bůh? Tento spor má svůj původ v ďáblových očerňujících obviněních namířených proti Boží dobrotě, spravedlnosti a vládě. Je to jakýsi vesmírný soudní spor.

Takový konflikt nelze vyřešit použitím síly, ale pouze na základě důkazů.

Pokud někdo vznese vážná obvinění proti osobě, která má moc, je nejlepším (a možná jediným) způsobem, jak tato obvinění vyvrátit, umožnit svobodné, spravedlivé a otevřené vyšetřování. Pokud obvinění ohrožují celou vládu (lásky), nelze je jednoduše zamést pod koberec.

Jak to všechno ovlivňuje naše chápání vesmírného sporu a jak to souvisí s problémem zla? Pokud Bůh dá slib, poruší ho někdy? Samozřejmě že ne. Jelikož Bůh souhlasí s určitými omezeními („pravidly hry“), jeho budoucí jednání je (morálně) omezeno. Zlo se tak stává součástí dočasného království temnoty.

`Co říkají úvodní verše (Mk 6,5 a Mk 9,29) o vztahu mezi Božím působením a naší vírou a modlitbou?`

Zdá se, že v obou zmíněných příbězích můžeme pozorovat určitá omezení či nastavená „pravidla hry“, která dynamicky souvisí s vírou a modlitbou člověka. Na jiných místech vidíme důkazy, že modlitba způsobuje v tomto světě změny a otevírá cestu pro Boží jednání, které by jinak nemuselo být (morálně) dostupné. Neměli bychom si však myslet, že jedinými faktory ovlivňujícími Boží jednání jsou víra a modlitba. Pravděpodobně existuje mnoho dalších faktorů, o kterých nevíme.

Souvisí to s tím, co jsme již zmiňovali. Ukázali jsme si, že existují určitá pravidla chování, která omezují, co Bůh může ve velkém sporu udělat – alespoň prozatím. Z toho vyplývá, že zlo zůstává součástí působení časově omezeného království temnoty.

**Aplikace**

`V souvislosti s velkým sporem víme, která strana zvítězí. Jak naše každodenní rozhodnutí ovlivňují, na které straně nakonec skončíme? Jak se můžeme už dnes ujistit, že jsme opravdu na vítězné straně?`