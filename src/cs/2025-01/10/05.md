---
title:  '(Dočasný) vládce tohoto světa'
date:  05/03/2025
---

> <p></p>
> Nyní je soud nad tímto světem, nyní bude vládce tohoto světa vyvržen ven. (J 12,31)

> <p></p>
> Bůh tohoto světa oslepil jejich nevěřící mysl, aby jim nevzešlo světlo evangelia slávy Kristovy, slávy toho, který je obrazem Božím. (2K 4,4)

**Osobní studium**

V předchozích lekcích jsme viděli důležitou charakteristiku velkého sporu: satan a jeho zástupy dostali v tomto světě dočasnou pravomoc, která je však omezena určitými dohodnutými „pravidly hry“.

Tyto hranice omezují nejen jednání nepřítele – ďábla a jeho kohorty – ale omezují i Boží působení při odstraňování nebo zmírňování následků zla, které má Boží nepřítel (dočasně) pravomoc působit. Hospodin nikdy neporuší svá zaslíbení. Bůh, ačkoli má absolutní moc, se rozhodl respektovat určitá morální pravidla a dohody, které satanovi dočasně umožňují mít určitý vliv. Tím se Bůh sám morálně omezuje v tom, co může v budoucnosti udělat, ale tato omezení neznamenají, že by ztratil svou moc. Vše tedy zůstává podřízeno jeho zaslíbením a jeho spravedlnosti.

`Co říkají uvedené texty o vládě nepřítele v tomto světě?`

J 12,31

J 14,30

J 16,11

2K 4,4

L 4,6

Nový zákon nám představuje střet dvou království – království světla a království temnoty. Zatímco království světla představuje Boží vládu, temnota přichází od satana a má svůj původ v jeho vzpouře proti Bohu. Součástí Kristova poslání bylo porazit království satana: „Proto se zjevil Syn Boží, aby zmařil činy ďáblovy“ (1J 3,8).

Přesto existují „pravidla“, která „omezují“ Boží jednání, přičemž ten stále zůstává věrný zásadám své vlády. Tato „omezení“ se týkají (1) udělení svobodné vůle stvořeným bytostem a (2) smlouvou daných pravidel, která – alespoň prozatím – zcela neznáme. Takové překážky a omezení Božího jednání mají významné důsledky pro Boží morální schopnost zmenšovat a/nebo okamžitě odstraňovat zlo v tomto světě. Jsme tedy svědky pokračujícího zla a utrpení, které skutečně může u mnoha lidí vyvolat pochybnosti buď o Boží existenci, nebo o jeho dobrotě. Jakmile však pochopíme pozadí velkého sporu a omezení, která Bůh stanovil pro to, jak se vypořádá se zlem, můžeme trochu lépe pochopit, proč se na světě děje tolik zla, které zůstává prozatím nepotrestáno a nevyřešeno. A bude tomu tak až do konečného Božího vítězství nad zlem.

**Aplikace**

`Jak nám skutečnost, že Ježíš nazývá satana „vládcem“ (ř. archon) tohoto světa, pomáhá alespoň trochu pochopit podstatu zla, které nyní existuje ve světě? Je potěšující vědět, že vláda zla je opravdu jen dočasná!`

---

#### Dodatečné otázky k diskuzi

`Kolik času má ještě ďábel na naší planetě? K čemu ho toto omezení vede?`

`Co se stane na konci této doby, kterou dostal ďábel?`

`Jaká omezení přijal Bůh a jaká stanovil pro svého nepřítele?`

`Bůh se ve sporu s ďáblem dočasně zřekl používání moci. Proč to dělá?`

`Nepřehání to Bůh s respektem ke „svobodné vůli“, kterou dal nám i všem vesmírným bytostem? Co si o tom myslíš?`

`Jak vnímáš roli svobodné vůle ve svém životě? Co pro tebe znamená?`

`Můžeme se vzdát vlastní svobodné vůle ve prospěch Stvořitele? Proč?`