---
title:  Misijní příběh
date:   07/03/2025
---

#### Vytrvalý návštěvník: Část 2.

_Andrew McChesney_

Třináctiletá indiánská dívka z Aljašky připomínala pediatričce, adventistce sedmého dne, obra.

Čtyři měsíce po jejich prvním telefonátu absolvovala pediatrička Colette Reahl sedmihodinovou cestu z Anchorage do Fairbanksu na Aljašce, aby se poprvé setkala s Matronou v dětském domově, kde žila s dalšími 19 dívkami a chlapci. Matrona měřila 174 cm. Pro srovnání, Colette měla pouhých 162 cm.

Když Colette dívku uviděla, pomyslela si: _Připadá mi jako obr. To by mohlo být zajímavé._

Matrona, která seděla na podlaze v místnosti pro setkávání, byla velmi stydlivá a zpočátku nechtěla mluvit.

Colette se posadila na pohovku blízko ní. Uplynulo několik rozpačitých minut a pak si vzpomněla, že pro Matronu přinesla dárek, encyklopedii o zvířatech. Colette knihu otevřela a potichu začala listovat stránkami. Matronina zvědavost vzrostla a pomalu se blížila ke Colette. Zanedlouho už Matrona seděla vedle Colette a prohlížela si obrázky s ní.

Byla to příjemná první návštěva, která trvala tři hodiny.

Další měsíc se obě setkaly znovu a Colette dala Matroně Bibli. Navrhla, aby si společně četly Bibli po telefonu. Když jí však zavolala, Matrona se k hovoru odmítla připojit.

Pak se Matrona přestěhovala do domova v Anchorage. Byla osamělá a stýskalo se jí po přátelích ve Fairbanksu. Začala každý den volat Colette a snažila se ji přesvědčit, aby si ji adoptovala.

Colette mezitím začala měnit zaměstnání. Její práce pediatričky v Anchorage končila a ona se chystala přestěhovat do Bethelu, největší komunitě na západě Aljašky, která má 6000 obyvatel. Měla tam pracovat v nemocnici.

„Ech,“ povzdychla si Matrona, když se o stěhování dozvěděla. Bethel pro ni byla malá vesnice a myslela si, že tam bude nuda.

_Tento misijní příběh nabízí pohled na předchozí projekt Třinácté soboty. Pediatrička Colette Reahl je také spoluvedoucí ve sboru Církve adventistů sedmého dne v Bethel na Aljašce, který obdržel část darů třinácté soboty v roce 2024. Děkujeme vám, že 29. března pomůžete šířit evangelium prostřednictvím darů třinácté soboty i v tomto čtvrtletí._

_Více o Colette a Matroně se dozvíte příští týden._
