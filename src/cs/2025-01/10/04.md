---
title:  'Kauza Jób'
date:  04/03/2025
---

> <p></p>
> 1A nastal opět den, kdy synové Boží přišli, aby předstoupili před Hospodina; přišel mezi ně i satan, aby i on předstoupil před Hospodina. <sup>2</sup> Hospodin se satana zeptal: „Odkud přicházíš?“ Satan Hospodinu odpověděl: „Procházel jsem zemi křížem krážem.“ <sup>3</sup> Hospodin se satana zeptal: „Zdalipak sis všiml mého služebníka Jóba? Nemá na zemi sobě rovného. Je to muž bezúhonný a přímý, bojí se Boha a vystříhá se zlého. Ve své bezúhonnosti setrvává dosud, ačkoli jsi mě proti němu podnítil, abych ho bezdůvodně mořil.“ <sup>4</sup> Satan však Hospodinu odpověděl: „Kůži za kůži! Za sebe samého dá člověk všechno, co má.“ (Jb 2,1– 4)

**Osobní studium**

Kniha Jób přináší několik fascinujících pohledů na realitu velkého sporu.

`Přečti si texty Jb 1,1–12 a Jb 2,1–7. Co je pro tebe na tomto příběhu znepokojující? Jaké principy velkého sporu odhalují uvedené verše?`

Z textů lze vyčíst mnoho významných detailů:

1. 	Zdá se, že kniha přináší výjev z něčeho, co by se dalo nazvat „zasedání nebeské rady“, kde probíhá nejen dialog mezi Bohem a satanem, ale nacházíme zde i další nebeské bytosti.

2.	Ve scéně můžeme pozorovat určitý spor, naznačený Boží otázkou, zda si satan všiml Jóba. Proč si ho měl „všimnout“? A proč právě Jóba? Otázka má opodstatnění jen v kontextu nějakého většího konfliktu, který se odehrává v pozadí.

3.	Zatímco Bůh o Jóbovi tvrdí, že je „bezúhonný a přímý, bojí se Hospodina a vystříhá se zlého“ a dokonce že „nemá na zemi sobě rovného“ (Jb 1,8), satan tvrdí, že Jób jen tak vypadá a že podle něj respektuje Boha jen proto, že nad ním drží ochrannou ruku. Takový výrok je vlastně útokem nejen na Jóbův charakter, ale i na charakter samotného Boha (porovnej se Zj 12,10 a Za 3).

4.	Satan tvrdí, že Boží ochrana Jóba („Vždyť jsi ho ze všech stran ohradil, rovněž jeho dům a všechno, co má“; Jb 2,10) je nespravedlivá a znemožňuje satanovi dokázat svá tvrzení. To naznačuje, že satanovy možnosti jsou omezené, protože Bůh mu stanovil určité hranice („pravidla hry“). Zároveň vidíme, že se satan zjevně pokouší Jóbovi ublížit.

Bůh reaguje na satanovo obvinění před nebeskou radou tím, že mu sice dovoluje „vyzkoušet“ jeho teorii, ale jen v rámci určitých hranic. Nejprve dává satanovi moc nad „nade vším, co mu [Jóbovi] patří“, ale zakazuje satanovi sáhnout na osobu samotného Jóba (Jb 1,12). Později, když satan tvrdí, že Jób se stará jen o sebe, Bůh dovolí satanovi, aby se Jóba osobně dotkl, ale opět mu vytyčuje hranice: „ušetři jeho život“ (Jb 2,3–6).

Satan přivolává na Jóbovu domácnost množství neštěstí, ale Jób navzdory všemu žehná Božímu jménu (Jb 1,20–22; Jb 2,9.10), čímž zároveň dokazuje nepravdivost a podlost satanových obvinění.

Z příběhu o Jóbovi se tedy dozvídáme, že ve velkém sporu existují pro všechny skupiny určité „hranice“. I u nebeského soudu existují kritéria a omezení, v rámci kterých lze urovnávat a řešit obvinění vznesená proti Bohu, aniž by Bůh porušil posvátné principy, které tvoří základní vlastnosti lásky. Právě láska je totiž základem Boží vlády. Principy lásky vytvářejí pravidla, jakými Bůh vládne vesmíru a všem inteligentním bytostem v něm.

Nebeské scény v knize Jób nám nabízejí fascinující pohledy na realitu velkého sporu a na to, jak se tento spor promítá do událostí na zemi.

**Aplikace**

`Jak nám skutečnost, že Ježíš nazývá satana „vládcem“ (ř. archon) tohoto světa, pomáhá alespoň trochu pochopit podstatu zla, které nyní existuje ve světě? Je potěšující vědět, že vláda zla je opravdu jen dočasná!`