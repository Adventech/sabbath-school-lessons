### Úvod

**Bůh lásky a spravedlnosti**

Bůh je láska. Říkají to verše 1J 4,8.16 a tuto skutečnost dosvědčuje i celá Bible. Křesťané se vírou spoléhají na láskyplný Boží charakter. Láska je Boží podstatou, centrem všeho, čemu věříme, a měla by být podstatou všeho, co děláme. Proto způsob, jakým chápeme lásku, ovlivňuje naši víru a všechno naše jednání. Pokud je například někdo přesvědčen, že Boží lásku je třeba si zasloužit, bude zřejmě vycházet z předpokladu, že ho Bůh nemiluje, protože je hříšný a je nehodný jeho lásky. A pokud si totéž myslí i ve vztahu k ostatním lidem, je to hotový recept na katastrofu.

To, jak rozumíme podstatě Boží lásky, má obrovské důsledky pro naši víru a naše skutky. Co je však láska? Pokud požádáte deset lidí, aby definovali lásku, zřejmě dostanete deset různých odpovědí. I mezi křesťany koluje mnoho mýtů a nedorozumění o Boží lásce.

Křesťané nabízejí různé odpovědi na následující otázky:

Je pravda, že Boží láska jen dává, ale nikdy nepřijímá? Je Boží láska jen obětující se, nebo se Bůh může z lidí radovat? Je Boží láska emocionální? Opravdu se Bůh zajímá o lidi? Můžeme Boží lásku odmítnout? Můžeme přijít o Boží lásku? Vstupuje Bůh do vztahu lásky se svým stvořením a zase z něho vystupuje? Je hněv neslučitelný s láskou? Jak spolu souvisí láska a spravedlnost? Je-li Bůh láska, proč je na tomto světě tolik zla? Mohou lidé milovat tak, jako miluje Bůh? Pokud ano, jak by to vypadalo?

Odpovědi na některé z těchto otázek se mohou zdát zřejmé, ale podle toho, jak křesťané přistupují k Boží lásce, se mohou i lišit. A mnohé odpovědi, které se někdy považují za jasné, se při bližším zkoumání ukážou jako neslučitelné s tím, co učí o Boží lásce Písmo.

Na tyto otázky nebudeme odpovídat najednou. Během našeho studia však budeme na tyto a podobné otázky hledat společně odpovědi. A uvidíme, že Boží láska je mnohem větší, než by se nám mohlo zdát. Boží láska, jak je představena v Písmu, přesahuje myšlenky, které za „lásku“ považuje většina dnešního světa. V následujících týdnech se podrobněji podíváme na některé z nejvýznamnějších a nejkrásnějších aspektů Boží lásky, které nám zjevuje Bible.

Při našem studiu také poznáme neoddělitelné propojení Boží lásky a spravedlnosti. Bůh Bible miluje spravedlnost (viz např. Iz 61,8). Bible nám ukazuje, že Boží láska a spravedlnost jsou natolik propojeny, že jedna bez druhé nemohou existovat. Protože Bůh je láska, je hluboce znepokojen nespravedlností a utrpením v tomto světě. Proto se Bůh ztotožňuje s utlačovanými a trpícími a ochotně vstupuje do světa bolesti a žalu, které ve stvoření způsobilo zlo. On sám trpí nejvíc ze všech, a to až tak, že samotný Bůh je největší obětí zla.

V celé Bibli je Bůh opakovaně zarmoucen a ztrápen zlem a utrpením, protože miluje každého člověka víc, než si dokážeme představit. Hloubku Boží lásky můžeme vidět v Kristově nářku nad svým lidem, když řekl: „Jeruzaléme, Jeruzaléme, který zabíjíš proroky a kamenuješ ty, kdo byli k tobě posláni; kolikrát jsem chtěl shromáždit tvé děti, tak jako kvočna shromažďuje kuřátka pod svá křídla, a nechtěli jste!“ (Mt 23,37).

Bůh Bible, který je Láska, je v Písmu často vykreslován jako zlomený a zarmoucený odmítnutou a ztracenou láskou. Celý příběh Písma mluví o tom, co Bůh udělal a dělá, aby obnovil lásku v celém vesmíru. To a ještě mnohem více je tématem lekcí tohoto čtvrtletí.

_John C. Peckham je redaktorem časopisu Adventist Review. V době vzniku těchto úkolů byl profesorem teologie a křesťanské filozofie na Teologickém semináři církve adventistů sedmého dne na Andrews University._