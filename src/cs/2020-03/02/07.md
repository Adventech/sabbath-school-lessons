---
title:  'Podněty k zamyšlení'
date:  10/07/2020
---

Přečti si 41. kapitolu „Málem bys mě přesvědčil...“ z knihy Poslové naděje a lásky ­(AA 433–438;­ PNL 249–252).

Podstatou života křesťana je vztah s Kristem, který je tak bohatý a naplňující, že o něm chceme vyprávět druhým. A přestože správné učení je opravdu důležité, v žádném případě nemůže nahradit život proměněný milostí a láskou. „Spasitel věděl, že žádné důkazy, jakkoli by byly rozumově odůvodněné, nedokážou obměkčit tvrdost charakteru ani rozbít pancíř světského myšlení a sobectví. Věděl, že učedníci musí být nadáni nebeskou mocí; že evangelium může být účinné pouze tehdy, budou-li je zvěstovat lidé, kteří svou vřelost a výmluvnost získali na základě živého poznání toho, který je cestou, pravdou a životem.“ (AA 31; PNL 20) V knize Touha věků nacházíme tuto inspirující myšlenku: „Kristova podivuhodná láska si podmaní srdce i tam, kde by pouhé opakování věroučných výkladů k ničemu nevedlo.“ (DA 826; TV 527)

Někteří lidé se domnívají, že podstatou vydávání osobního svědectví je snaha přesvědčit druhé o pravdách, které objevili v Božím slově. Přestože je důležité podělit se v příhodný čas i o pravdy Božího slova, naše osobní svědectví souvisí především s osvobozením od viny, s klidem, milostí, odpuštěním, se silou, nadějí a radostí, které jsme našli v daru věčného života, jenž Ježíš zdarma nabízí.

**Otázky k rozhovoru**

`1. 	Proč má podle tebe osobní svědectví tak velký vliv na druhé? Jak svědectví někoho jiného ovlivnilo tebe a tvou vlastní zkušenost?`

`2. 	Uvažujte společně o vašich odpovědích na aplikační otázku ze středy. Proč je každodenní zkušenost s Kristem tak důležitá nejen pro naše vydávání svědectví, ale i pro naši osobní zbožnost?`

`3. 	Ukázali jsme si, že upřímné svědectví může výrazně ovlivnit životy jiných lidí. Proč je však důležitou součástí našeho svědectví i zbožný život?`

`4. 	Podělte se ve třídě o svou vlastní zkušenost. Pamatujte na to, že ve svém svědectví vyprávíte, co pro vás osobně Kristus vykonal a co pro vás znamená dnes. Jakou změnu přinesl do vašeho života Ježíš?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.