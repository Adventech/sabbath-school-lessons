---
title: 'Osobní setkání s Učitelem'
date: 29/10/2020
---

> <p></p>
> 8A v té krajině byli pastýři pod širým nebem a v noci se střídali v hlídkách u svého stáda. 9Náhle při nich stál anděl Páně a sláva Páně se rozzářila kolem nich. Zmocnila se jich veliká bázeň. 10Anděl jim řekl: „Nebojte se, hle, zvěstuji vám velikou radost, která bude pro všechen lid. 11Dnes se vám narodil Spasitel, Kristus Pán, v městě Davidově. 12Toto vám bude znamením: Naleznete děťátko v plenkách, položené do jeslí.“ 13A hned tu bylo s andělem množství nebeských zástupů a takto chválili Boha: 14„Sláva na výsostech Bohu a na zemi pokoj mezi lidmi; Bůh v nich má zalíbení.“ 15Jakmile andělé od nich odešli do nebe, řekli si pastýři: „Pojďme až do Betléma a podívejme se na to, co se tam stalo, jak nám Pán oznámil.“ (L 2,8–15)

**Osobní studium**

Zkuste se na malou chvíli ve svých představách přenést o více než 2000 let zpět, do doby, kdy se lidé mohli podívat do tváře svého Spasitele. Skupina obyčejných pastýřů pase za malým městem stádo ovcí a najednou vidí něco úžasného. Ukážou se jim andělé, kteří jim zvěstují nečekanou, ale radostnou zprávu, která zatřese světem. Motivováni tímto zjevením se rozhodli vyhledat dítě, o kterém andělé mluvili.

`Přečti si L 2,8–20. Představ si, že přijdeš s pastýři do Betléma a díváš se do jeslí. Co bys viděl? Co bys mohl pochopit o Bohu, jeho povaze, plánu záchrany a vztahu k nám při pohledu na malé dítě, které se narodilo do chudé rodiny?`

Reakce Josefa, Marie a pastýřů na narození Ježíše nás může překvapit. Skromné podmínky Ježíšova narození totiž nenaznačují ničím mimořádným, že v osobě tohoto dítěte se Bůh stal člověkem. Ale díky viděním, snům a andělům tito lidé pochopili více než jen to, že se narodilo malé dítě – Ježíš. Pastýři zvěstují ostatním, že toto dítě je „Spasitel, Kristus Pán“ (L 2,11; srov. L 2,17).

Největší Učitel byl hoden úcty dříve, než vyslovil své první podobenství, pronesl první kázání nebo učinil svůj první zázrak. Je hoden naší úcty již jen pro to, kým je – Bohem s námi. Abychom naplno docenili Ježíšovu pozdější službu, musíme se připojit k jeho prvním učedníkům a mudrcům a spolu s nimi se poklonit největšímu Učiteli. Ten, u kterého obdivujeme způsob vyučování, je víc než jen moudrý vychovatel. Je to Bůh, který sestoupil a bydlel mezi lidmi.

Jsme proto i dnes zváni, abychom spolu s mudrci, pastýři a anděly uctívali Krista, novorozeného Krále, a v malém děťátku Ježíši viděli samotného Boha.

**Aplikace**

`Zamysli se nad tím, co znamená Ježíšovo vtělení v souvislosti s Božím charakterem. Stvořitel celého vesmíru, který je tak velký, že ho nedokážeme pochopit – tento Bůh se „ponížil“, stal se člověkem a pak zemřel na kříži, přičemž vzal na sebe trest za naše hříchy. Co s tebou dělá toto vědomí?`

#### Další čtení: Vybrané citace od Ellen Whiteové

Andělé našli ty, kteří čekali na Mesiášův příchod, nejenom na judských kopcích a nejen mezi prostými pastýři. Také v pohanské zemi žili lidé, kteří očekávali Zachránce. Byli to mudrci, bohatí a urození — filozofové Východu. Protože zkoumali přírodu, poznali tito mudrci Boha z jeho díla. Z hebrejských Písem se dověděli o hvězdě, která má vzejít z Jákoba, a napjatě očekávali příchod toho, který má být nejen „potěšením Izraele“, ale také „světlem, jež bude zjevením pohanům“ a spásou „až na sám konec země“. Lukáš 2,25.32; Skutky 13,47. Hledali světlo a světlo z Božího trůnu osvětlovalo cestu, po níž kráčeli. Zatímco jeruzalémští kněží a rabíni, ustanovení strážci a vykladači pravdy tonuli ve tmě, vedla tyto cizince hvězda seslaná nebem k místu, kde se právě narodil Král. {VDV 210.1}

"Mesiášův příchod byl poprvé předpověděn v Judsku. V jeruzalémském chrámu sloužil právě před oltářem kněz Zachariáš, když mu bylo oznámeno, že se narodí Mesiášův předchůdce. Na betlémských pahorcích andělé zvěstovali Ježíšovo narození. Do Jeruzaléma jej přišli hledat mudrci. Simeon a Anna v chrámu potvrdili jeho božství. ... {TV 142.2}

Kdyby byli izraelští vůdci Krista přijali, mohli se stát jeho posly a přinášet evangelium světu. Jako první měli příležitost zvěstovat Boží království a milost. {TV 142.3}"