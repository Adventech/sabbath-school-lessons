---
title: 'Nádhera svatosti'
date: 11/11/2020
---

> <p></p>
> 29Přiznejte Hospodinu slávu jeho jména! Přineste dar, vstupte před něj, v nádheře svatyně se klaňte Hospodinu! 30Svíjej se před ním, celá země! Pevně je založen svět, nic jím neotřese. 31Nebesa se zaradují, rozjásá se země, mezi národy se bude říkat: „Hospodin kraluje!“ 32Moře i s tím, co je v něm, se rozburácí, pole zazní jásotem, i všechno, co je na něm. 33Tehdy zaplesají stromy v lese vstříc Hospodinu, že přichází soudit zemi. 34Chválu vzdejte Hospodinu, protože je dobrý, jeho milosrdenství je věčné. 35Rcete: „Zachraň nás, ó Bože, naše spáso, shromáždi a vytrhni nás z pronárodů; tvému svatému jménu budeme vzdávat chválu, budeme tě chválit chvalozpěvem. 36Požehnán buď Hospodin, Bůh Izraele, od věků až na věky!“ A všechen lid ať řekne: „Amen. Chvalte Hospodina!“ (1Pa 16,29–36)

**Osobní studium**

`Přečti si 1Pa 16,1–36, kde se mluví o slavnosti přinesení schrány Hospodinovy smlouvy do svatyně, kterou postavil David. Izraelci tak vlastně stáli téměř „hmatatelně“ v Boží přítomnosti, v jeho blízkosti. Jak na toto vědomí jeho blízkosti reagovali? Jak byste reagovali vy? Cítili byste radost a štěstí? Nebo spíše obavy či hrůzu? Nebo snad obojí? Co se z toho můžeme naučit o pravé úctě vůči našemu Bohu?`

Izraelité uctívali Boha ve svatyni. V ní Bůh přebýval uprostřed starověkého Izraele a zjevoval jim plán spasení, který se měl rea­lizovat díky oběti toho, kdo vezme naše hříchy na sebe.

Středem uctívání a výchovy k uctívání musí být Ježíš a plán spasení. Symbolizovala to i služba ve svatyni. Vše, co pro nás Bůh udělal, zasluhuje chválu a úctu. Bez naděje na věčný život, který nám nabízí díky své oběti a zástupné smrti na kříži, to však nemá žádný význam.

Všimni si „evangelizačního“ rázu úvodního textu: celý svět se měl dozvědět o Bohu Izraele.

`Soustřeď se znovu na tento verš: „Přiznejte Hospodinu slávu jeho jména! Přineste dar, vstupte před něj, v nádheře svatyně se klaňte Hospodinu!“ (1Pa 16,29) Co podle tebe znamená výraz „nádhera svatyně“?`

Nejprve se zamyslete nad tím, jak odporný, ničivý a ponižující je hřích. Dnes si ne­umíme představit, jak špatné, hrozné a ponižující modloslužebné praktiky měly národy, které žily v okolí Izraele. Jejich součástí bylo mimo jiné i obětování dětí. Bezpochyby odrážely povahu lidí, kteří je praktikovali.

V protikladu k tomu měl být starověký Izrael svatým národem, odděleným od špatných praktik, které se děly v jeho okolí. Měli být svatí ve svém srdci i ve své mysli. Jen tak dávalo jejich uctívání Boha smysl. Starozákonní proroci opakovaně ostře vystupovali proti lidem, kteří uctívali Hospodina, ale zároveň se podíleli na zvrácenostech a svým srdcem byli daleko od Boha.

**Aplikace**

`Jak si ty sám představuješ „nádheru svatosti“ našeho Boha? Co na něm obdivuješ, nad čím žasneš? Co v tobě tato představa vzbuzuje? Jak tě ovlivňuje ve tvém každodenním životě?`

#### Další čtení: Vybrané citace od Ellen Whiteové

"Ačkoli Bůh nebydlí v chrámech zbudovaných lidskýma rukama, poctívá svou přítomností shromáždění svého lidu. Bůh dává zaslíbení, že navštíví své vyznavače skrze svého Ducha, když se sejdou, aby ho hledali, aby vyznali své hříchy a prosili jeden za druhého. Ti, kdož se shromažďují, aby uctívali Boha, musejí však odložit všechno zlo. Neuctívají-li Boha v duchu a v pravdě a v kráse svatosti nemá jejich shromažďování ceny. O takových Pán praví: „Tento lid mě ctí svými rty, ale jejich srdce jest ode mne velmi vzdáleno.“ Matouš 15,8.9. Ti, kdož uctívají Boha, musí ho uctívat „v duchu a v pravdě; vždyť Otec hledá takové své ctitele.“ Jan 4,23. {PK 33.4}