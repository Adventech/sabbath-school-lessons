---
title: 'Každý něco uctívá'
date: 08/11/2020
---

> <p></p>
> 15Nuže, jste ochotni v čase, kdy uslyšíte hlas rohu, flétny, citery, harfy, loutny a dud a rozmanitých strunných nástrojů, padnout a poklonit se před sochou, kterou jsem udělal?“ … 16Šadrak, Méšak a Abed-nego odpověděli králi: „Nebúkadnesare, nám není třeba dávat ti odpověď. 17Jestliže náš Bůh, kterého my uctíváme, nás bude chtít vysvobodit z rozpálené ohnivé pece i z tvých rukou, králi, vysvobodí nás. 18Ale i kdyby ne, věz, králi, že tvé bohy uctívat nebudeme a před zlatou sochou, kterou jsi postavil, se nepokloníme.“ (Da 3,15–18)

> <p></p>
> 6Tu jsem viděl jiného anděla, jak letí středem nebeské klenby, aby zvěstoval věčné evangelium obyvatelům země, každé rase, kmeni, jazyku i národu. 7Volal mocným hlasem: „Bojte se Boha a vzdejte mu čest, neboť nastala hodina jeho soudu; poklekněte před tím, kdo učinil nebe, zemi, moře i prameny vod.“

> <p></p>
> 9Za nimi letěl třetí anděl a volal mocným hlasem: „Kdo kleká před šelmou a před její sochou, kdo přijímá její cejch na čelo či na ruku, 10bude pít víno Božího rozhorlení, které Bůh nalévá neředěné do číše svého hněvu; a bude mučen ohněm a sírou před svatými anděly a před Beránkem.“ (Zj 14,6.7.9.10)

**Osobní studium**

Máme v sobě něco, co touží k někomu vzhlížet, někoho mít jako svůj vzor, někoho uctívat. Bezpochyby to do nás při stvoření vložil Bůh. Ale podobně jako všechno ostatní, i tuto touhu pokřivil hřích. Na začátku jsme určitě uctívali jen toho, kdo je hoden vší úcty – našeho Pána a Stvořitele. Po pádu do hříchu se vše velmi změnilo.

Každý z nás k něčemu nebo k někomu takto s obdivem vzhlíží. Předmětem naší úcty může být cokoliv. Ve starověkém Egyptě lidé uctívali faraóna. V jiných zemích lidé uctívali sochy ryb, bohů s mnoha hlavami a jiná domnělá božstva. Někteří lidé uctívali slunce, měsíc a hvězdy.

Dnes je většina lidí příliš sofistikovaná na to, aby se klaněli soše žáby. To však neznamená, že něco neuctívají. Dokonce i sekulární lidé mohou mít něco, k čemu s velkou úctou vzhlížejí a co obdivují – peníze, moc, sex, rockové hvězdy, herce, politiky nebo sami sebe. Vše, co příliš milujeme, čemu věnujeme hodně pozornosti, pro co žijeme – to uctíváme. Sekulární spisovatel David Foster Wallace varuje, že pokud uctíváme špatnou věc, „sežere nás zaživa“.

`Co se z příběhu v Danieli 3. kapitole můžeme naučit o prastaré tendenci mít někoho, před kým se člověk pokloní, koho bude obdivovat a následovat?`

`Tři židovští mládenci brali vážně druhé Boží přikázání (Ex 20,4–6). Je to jedno z deseti Božích přikázání, stejně jako například zákaz vraždit nebo krást. Mít správně seřazený životní žebříček hodnot a to, koho budeme v životě brát jako vrcholnou autoritu, je tak důležité, že se to v posledních dnech před druhým příchodem Ježíše Krista stane jednou z nejdůležitějších otázek. Proto je v křesťanském životě důležité hledat odpovědi na otázky: Co je uctívání? Koho máme uctívat? Jak máme uctívat? Proč je to tak důležité?`

**Aplikace**

`Co text Zj 14,6–12 říká o roli, jakou bude hrát otázka uctívání a uznání vrcholné autority v závěrečné krizi před Kristovým návratem?`

#### Další čtení: Vybrané citace od Ellen Whiteové

„Význam soboty jako památníku stvoření spočívá v tom, že stále zpřítomňuje pravý důvod, proč Bohu náleží úcta“ — protože je Stvořitel a my jsme jeho stvoření. „Sobota je proto pravým základem bohoslužby, protože učí této významné pravdě působivěji než cokoli jiného. Pravý důvod pro uctívání Boha — nejen pro uctívání sedmého dne, ale pro uctívání Boha vůbec — je dán rozdílem mezi Stvořitelem a jeho stvořením. Tato úžasná skutečnost se nikdy nemůže stát přežitkem; nesmí upadnout v zapomnění.“ (J. N. Andrews, Dějiny soboty, kap. 27) Proto Bůh ustanovil sobotu už v ráji, aby tuto pravdu lidem provždy připomínal. Pokud skutečnost, že Bůh je náš Stvořitel, bude důvodem, proč ho máme uctívat, potud bude sobota znamením a památníkem této skutečnosti. {VDV 286.4}