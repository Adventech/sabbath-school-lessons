---
title: 'Ochota se učit'
date: 01/10/2020
---

> <p></p>
> 9Pán však dovede vytrhnout zbožné ze zkoušky, ale nespravedlivé uchovat pro trest v den soudu; 10a to především ty, kdo se svévolně ženou za poskvrňujícími vášněmi a pohrdají každou autoritou. Jsou to drzí opovážlivci; nechvějí se před nadpozemskými mocnostmi a rouhají se jim. (2Pt 2,9.10)

**Osobní studium**

Někteří žáci jsou ve třídě považováni za „při­rozeně moudré“. I bez učení mají vynika­jící známky a snadno si vše zapamatují. Zdá se, jako by se na ně informace doslova „lepily“, zatímco jiní žáci se trápí. Texty v 2Pt 1. a 2. kapitole ukazují, že poznání Krista mají stejnou šanci získat všichni, kteří budou chtít a snažit se o to. Zároveň ale poukazují i na nebezpečí pro ty, kteří jsou samolibí a nejsou ochotní přijmout Boží rady.

Už od dob Adama a Evy jako lidé míváme pocit, že věcem sami dobře rozumíme a že už nám proto nikdo nemá právo říkat, jak máme věci vidět, chápat a dělat. Naši prarodiče odmítli Boha jako svého moudrého učitele, protože byli přesvědčeni, že jsou dost moudří i bez něj. Odmítli jeho autoritu, protože si více cenili vlastního názoru.

`Jaké myšlenky vyjádřil Petr v úvodních verších? Které z jeho vyjádření na tebe působí nejsilněji? Proč máme jako hříšní lidé takový problém přijímat nad sebou nějakou autoritu, která by nám ukazovala, co je správné?`

Všimni si, co píše Petr (2Pt 2,9.10) o těch, kteří pohrdají autoritou. Považují se za natolik moudré, že se už v životě nepotřebují od nikoho nic učit – ani od druhých věřících (srov. Žd 13,7), jakkoliv zkušených, ani od největšího Učitele. Adam a Eva se ve svém životě v určitém okamžiku rozhodli Boha neposlechnout a přestat respektovat jeho autoritu. To, co udělali, bylo v přímém rozporu s tím, co jim moudrý Bůh jako nejvyšší autorita řekl. Ve své „moudrosti“ nebyli lidé schopni vidět, že i když mohl jeho příkaz vyznívat jako omezující, dal jim ho pro jejich vlastní dobro.

**Aplikace**

`Uvažuj o tom, jaké autority v životě přijímáš a respektuješ. Jak moc si ceníš vlastní moudrosti, vzdělanosti či logického myšlení a úsudku? Od koho jsi ochotný se učit?`

#### Další čtení: Vybrané citace od Ellen Whiteové

Ať si nikdo nemyslí, že už nemůže dosáhnout vyššího poznání. Schopnosti lidského rozumu je možno změřit, díla lidských tvůrců je možno překonat. Ani nejsmělejší rozlet naší představivosti však nemůže postihnout Boha. Za hranicemi našeho poznání začíná nekonečno. Spatřili jsme pouze záblesk Boží slávy, nekonečného poznání a moudrosti. Doposud jsme pracovali jakoby na povrchu dolu, zatímco bohaté a zlaté žíly se nacházejí hluboko pod povrchem. Očekávají jako odměna na toho, kdo je bude hledat. Musíme kopat stále hlouběji, abychom mohli získat velkolepé poklady. Pravou vírou si člověk může přivlastnit bohatství Božího vědění. {PM 54.8}