---
title: Polopravda
date: 29/09/2020
---

> <p></p>
> 4Had ženu ujišťoval: „Nikoli, nepropadnete smrti. 5Bůh však ví, že v den, kdy z něho pojíte, otevřou se vám oči a budete jako Bůh znát dobré i zlé.“ 6Žena viděla, že je to strom s plody dobrými k jídlu, lákavý pro oči, strom slibující vševědoucnost. Vzala tedy z jeho plodů a jedla, dala také svému muži, který byl s ní, a on též jedl. (Gn 3,4–6)

**Osobní studium**

Včera jsme řekli, že navzdory jasnému Božímu příkazu Eva zmírnila to, co jim Bůh řekl. Zjistili jsme to z jejích slov. I když vše, co jim Bůh řekl, správně pochopila, očividně to nebrala dost vážně. Následky jejího jednání byly katastrofální.

Když se Eva setkala s hadem, (nepřesně) zopakovala, co jim Bůh o stromech v zahradě řekl (Gn 3,2.3). Tato zpráva nebyla pro hada novinkou. Had zákaz znal, a proto byl velmi dobře připraven překroutit ho a Evu nachytat.

`Podle veršů z úvodu had otevřeně popřel, co Bůh řekl. Která z jeho slov podle vás způsobila, že se Eva nechala podvést? Jaké principy přitom had zneužil?`

Když had řekl Evě, že část jejího vyjádření není pravdivá, Eva se mohla jít poradit s Bohem. Právě tato možnost byla na výchově v Edenu mimořádná. „Žáci“ mohli jít přímo za svým mocným Učitelem. Dnes si to už ani neumíme představit. Místo toho, aby od hada utekla a vyhledala Boží pomoc, nechává se Eva slovy hada ovlivnit. Skutečnost, že Eva hadovi uvěřila, je svědectvím o jejích pochybnostech o Bohu a jeho příkazech.

`Zamysli se nad zrádnou ironií. Had řekl, že jestliže budou jíst ze stromu poznání, budou „jako Bůh“ (Gn 3,5). Ale neříká text Gn 1,27, že už byli jako Bůh?`

Mezitím vstupuje do složitého děje i Adam. „Adam pochopil, že jeho partnerka přestoupila Boží přikázání. V jeho mysli se odehrával hrozný boj. Litoval, že Evě dovolil, aby se od něj vzdálila. Jenže skutek už byl vykonán. Bude se muset odloučit od té, jejíž společnost mu přinášela radost. Jak by to mohl snést?“ (PP 56; NUD 20) Přestože si uvědomoval rozdíl mezi dobrem a zlem, udělal nesprávné rozhodnutí.

**Aplikace**

`Satanova tvrzení zněla na první poslech velmi rozumně a logicky. Zdálo se, že mu vlastně jde o dobro lidí. Jsme vůbec jako lidé schopni rozpoznat satanovy lži, kterými se nás snaží promyšleně oklamat? Jak se ti to daří v každodenním životě? Co ti v tom pomáhá?`

#### Další čtení: Vybrané citace od Ellen Whiteové

Naši první rodiče, ač byli stvořeni nevinnými a svatými, měli možnost dopouštět se zla. Bůh je stvořil se svobodnou vůlí, vybavil je schopností ocenit moudrost a milosrdenství jeho příkazů a dal jim naprostou svobodu rozhodování, zda jich poslouchat nebo jich nedbat. Mohli sdílet společenství s Bohem a svatými anděly; než však jim mohla být poskytnuta bezpečnost navěky, musela být vyzkoušena jejich věrnost. Již na počátku existence člověka byla omezena jeho touha po požitkářství, kterážto osudná vášeň byla příčinou satanova pádu. Zkušebním kamenem poslušnosti, věrnosti a lásky našich prvních rodičů byl strom poznání, který stál u stromu života uprostřed zahrady. Z jiných stromů mohli jíst svobodně, z tohoto stromu jíst jim bylo pod trestem smrti zapovězeno. Byli také vystaveni pokušením satanovým. Kdyby byli ve zkoušce obstáli, byli by bývali navždy uchráněni před jeho mocí a byli by se mohli věčně těšit milosti Boží. {PP 24.5}