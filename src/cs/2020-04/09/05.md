---
title: 'Trvalé hledání pravdy'
date: 25/11/2020
---

> <p></p>
> Budete mě hledat a naleznete mě, když se mne budete dotazovat celým svým srdcem. (Jr 29,13)

> <p></p>
> 7Proste, a bude vám dáno; hledejte, a naleznete; tlučte, a bude vám otevřeno. 8Neboť každý, kdo prosí, dostává, a kdo hledá, nalézá, a kdo tluče, tomu bude otevřeno. (Mt 7,7.8)

> <p></p>
> 26On [Bůh] stvořil z jednoho člověka všechno lidstvo, aby přebývalo na povrchu země, určil pevná roční údobí i hranice lidských sídel. 27Bůh to učinil proto, aby jej lidé hledali, zda by se ho snad nějakým způsobem mohli dopátrat a tak jej nalézt, a přece není od nikoho z nás daleko. (Sk 17,26.27)

> <p></p>
> Veď mě cestou své pravdy a vyučuj mě, vždyť jsi Bůh, má spása. (Ž 25,5)

> <p></p>
> Jakmile však přijde on, Duch pravdy, uvede vás do veškeré pravdy, neboť nebude mluvit sám ze sebe, ale bude mluvit, co uslyší. A oznámí vám, co má přijít. (J 16,13)

> <p></p>
> Posvěť je pravdou; tvoje slovo je pravda. (J 17,17)

**Osobní studium**

Albert Einstein, často považovaný za otce moderní fyziky, napsal: „Důležité je nepřestat se ptát. Zvědavost existuje z dobrého důvodu. Nelze než žasnout, rozvažujeme-li o tajemstvích věčnosti, života a úžasného uspořádání věcí vezdejších. Stačí, když se člověk snaží každý den porozumět alespoň kousku tohoto tajemství. Nikdy neztrácejte zvědavost, tu posvátnou vlastnost.“

Jestliže toto platí ve světě vědy, o to důležitější je to pro náš duchovní život. Přestože je úkolem Ježíšových následovníků držet se poznané pravdy, zároveň má být církev společenstvím, které si stále klade otázky, nebojí se zpochybnit své (!) porozumění a dosavadní chápání a chce růst i v této oblasti.

**Co říkají úvodní verše o hledání pravdy a odpovědí na otázky?**

`Jr 29,13`

`Mt 7,7.8`

`Sk 17,26.27`

`Ž 25,5`

`J 16,13`

`J 17,17`

Bible je plná příběhů lidí stejně zvědavých jako jsme my – lidí, kteří mají otázky, obavy, naděje a radosti, lidí, kteří svým způsobem hledají pravdu a odpovědi na nejtěžší otázky života.

„On všechno učinil krásně a v pravý čas, lidem dal do srdce i touhu po věčnosti, jenže člověk nevystihne začátek ani konec díla, jež Bůh koná.“ (Kaz 3,11) Jako lidské bytosti jsme schopni přemýšlet o tom, co považujeme za „důležité otázky“ o našem životě, o existenci světa, o věčnosti.

Hlavní roli při našem poznávání hraje Písmo. Kdo jsme? Proč jsme tady? Jak máme žít? Co se stane, když zemřeme? Proč existuje zlo a utrpení? To jsou otázky, které si lidé hledající pravdu kladou od nepaměti. Je velkou předností a zároveň odpovědností, že je můžeme nasměrovat k některým odpovědím. Ale zároveň máme být i my sami společenstvím, kde si klademe nové a nové otázky, společně stále hledáme, poznáváme, a objevujeme.

**Aplikace**

`Které důležité životní otázky ti pomohl náš dobrý Bůh vyřešit a zodpovědět? Které si kladeš dál? Je tvé sborové společenství místem, kde o nich můžeš mluvit?`

#### Další čtení: Vybrané citace od Ellen Whiteové

Nezáleží na tom, jak přesvědčivé je naše vyznání. Nejsme-li naplněni láskou k Bohu a ke svým bližním, nejsme pravými Kristovými učedníky. I kdybychom měli tak velikou víru, že bychom byli schopni konat zázraky, bez lásky by nám nebyla nic platná. Možná, že jsme neobyčejně štědří; i kdybychom však rozdali všechen svůj majetek chudým, Bůh by v našem činu nenašel zalíbení, pokud bychom to udělali z jiných pohnutek než z opravdové lásky. Ve své horlivosti můžeme dokonce zemřít mučednickou smrtí. Pokud však neobětujeme svůj život z lásky, Bůh nás bude považovat jen za oklamané nadšence nebo ctižádostivé pokrytce. {PNL 183.2}