---
title: 'Zákon – svědek proti vám'
date: 12/10/2020
---

> <p></p>
> 24Když Mojžíš dokončil zápis slov tohoto zákona do knihy, 25přikázal lévijcům nosícím schránu Hospodinovy smlouvy: 26„Vezměte knihu tohoto zákona a uložte ji po straně schrány smlouvy Hospodina, vašeho Boha. Tam bude proti tobě svědkem. 27Vždyť já znám tvou vzdorovitost a tvou tvrdou šíji: Hle, už dnes, kdy ještě mezi vámi žiji, vzdorujete Hospodinu; tím spíše po mé smrti!“ (Dt 31,24–27)

> <p></p>
> 19Víme, že co zákon říká, říká těm, kdo jsou pod zákonem, aby byla umlčena každá ústa a aby celý svět byl před Bohem usvědčen z viny. 20Vždyť ze skutků zákona „nebude před ním nikdo ospravedlněn“, neboť ze zákona pochází poznání hříchu. 21Nyní však je zjevena Boží spravedlnost bez zákona, dosvědčovaná zákonem i proroky, 22Boží spravedlnost skrze víru v Ježíše Krista pro všecky, kdo věří. Není totiž rozdílu: 23všichni zhřešili a jsou daleko od Boží slávy. (Ř 3,19–23)

**Osobní studium**

Mojžíš ví, že brzy zemře, a dobře ví, co se stane po jeho odchodu. Ví, že po jeho smrti Izraelci překročí hranice zaslíbeného Kenaanu. Ví i to, že jakmile dosáhnou svůj dlouho očekávaný a vytoužený cíl, budou znovu zpupní a tvrdohlaví.

`Přečti si Dt 31,14–27. Jaké přípravy dělá Mojžíš před svou smrtí? Jaké jsou jeho největší obavy a jak je řeší?`

Mojžíšova řeč nám možná připomíná slova učitele, který se připravuje na to, že ho někdo brzy nahradí. Ví, že se žáci i v jeho přítomnosti nechovali dobře, a proto není daleko od pravdy, když předpokládá, že budou neposlušní i během jeho nepřítomnosti. Proto dává pokyn lévijcům, nosícím schránu Hospodinovy smlouvy, aby umístili knihu zákona „po straně schrány“, aby „byla svědkem“. Mojžíš nepřenáší vyučovací plán na svého nástupce. Obrací jejich pozornost na „svědka“. Mojžíš mluví o knize zákona, jako kdyby to byla živá bytost a měla autoritu kárat lidi.

`Přemýšlej o zákonu jako o „svědkovi“ proti nám. Jak rozumíš této myšlence ve světle Nového zákona? Jak nám v úvodních verších zákon připomíná, že potřebujeme milost?`

Bůh přikazuje Mojžíšovi, aby napsal píseň, a říká mu její slova. Mojžíš ji pak musí naučit všechny Izraelce. Bůh chce: „aby byla tato píseň mým svědkem proti synům Izraele“ (Dt 31,19). Znovu vidíme, jak Bůh oživuje své příkazy. Poselství zformované do písně se snadněji předává a šíří. A když je píseň svědkem, má schopnost dovést lidi k tomu, aby se na sebe upřímně podívali a pochopili, co jim vlastně chce říct.

**Aplikace**

`Každý z nás se pravděpodobně snaží poslouchat Boží zákon, jak nejlépe je schopen to zvládnout. Jakým způsobem se tedy z Božího zákona stává „svědek proti“ nám? Neměl by být Boží dar spíše požehnáním „pro nás“? Co nás tento svědek učí o potřebě evangelia v našem životě?`

#### Další čtení: Vybrané citace od Ellen Whiteové

Ve dnech putování po poušti učinil Hospodin hojnost opatření, aby jeho dítky zachovaly v paměti slova jeho zákona. Když se Izraelští usadili v Kanaánu, byla božská přikázání opakována každodenně v každé rodině; byla napsána na dveřních veřejích a na vratech a rozšířena na pamětních tabulkách. Byla zhudebněna a složena v písně, jež zpívali mladí i staří. Kněží vyučovali těmto svatým přikázáním ve veřejných shromážděních a panovníci země o nich denně hloubali. „Přemyšlovati budeš o něm dnem i nocí,“ přikázal Hospodin Jozuovi o knize zákona, „abys ostříhal a činil všecko podle toho, což psáno jest v něm; nebo tehdáš šťastný budeš na cestách svých, a tehdáš opatrný budeš.“ (Jozue 1,8) {PK 305.2}