---
title: 'Dílo úžasného Umělce'
date: 30/11/2020
---

> <p></p>
> 1Zpívejte Hospodinu novou píseň, zpívej Hospodinu, celá zem!

> <p></p>
> 6Sláva a nádhera je v jeho přítomnosti, v jeho svatyni je síla a nádhera. 7Vzdejte Hospodinu, lidské plémě, vzdejte Hospodinu slávu a moc! 8Vzdejte Hospodinu slávu, jež náleží mu, do jeho nádvoří s dary předstupte. 9Klaňte se Hospodinu v jeho svaté kráse, před ním se rozechvěj, celá zem! (Ž 96,1.6–9; B21)

> <p></p>
> Žena viděla, že je to strom s plody dobrými k jídlu, lákavý pro oči, strom slibující vševědoucnost. Vzala tedy z jeho plodů a jedla, dala také svému muži, který byl s ní, a on též jedl. (Gn 3,6)

**Osobní studium**

`Uvažuj o slovech Ž 96,9. Jak rozumíš pojmu „nádhera“ (ČEP; ČSP) nebo „svatá krása“ (B21)? Jaké místo by měla hrát estetika, krása a umění v životě křesťana?`

Kdykoliv se Bible pokouší vystihnout povahu Boha, nebo alespoň v náznacích vylíčit prostředí nebe, používá k tomu nádherné obrazy plné barev, krásných tónů či vůní. Jako by tým chtěla naznačit, že vše, co souvisí s dobrým Bohem, je krásné, harmonické, lahodící všem našim smyslům. A dokonce i náš svět stvořil se záměrem, aby byl nejen dobře fungující, ale také krásný, překypující (zdánlivě zbytečně) barvami, úžasnými tvary a nádhernými vůněmi. Pokud je i náš hříšný svět stále tak krásný, navzdory tisíciletí hříchu a zla, umí si někdo z nás představit, jak nádherný musel být před pádem do hříchu? Bůh je opravdu Stvořitelem nádhery!

Umění ve svých různých podobách, které nás učí docenit hodnotu krásy (nejen funkčnosti), nám tedy může pomoci více docenit povahu Boha – velkého Umělce. Není to strohý a chladný Pán vesmíru, který se ve svém díle omezuje na nezbytné minimum, ale Mistr s velkou fantazií, kterou promítá do krásy všeho, co pro své děti tvoří. A vzhledem k tomu, že jsme i my sami součástí Božího uměleckého díla a zároveň předmětem vědeckého bádání, můžeme se více naučit o sobě i o naší hodnotě pro Krista.

„Bůh si přeje, aby nás těšilo to, co stvořil. Přeje si, abychom se radovali z krásy země. Bůh má rád krásné věci, ale více než krásu přírody má rád krásu charakteru. Přeje si, aby se rozvíjela naše vnitřní čistota a přirozená krása – dvě vlastnosti, díky nimž jsou květiny tak příjemné.“ (SC 85; CVP 88)

`Verš Gn 3,6 poznamenává, že ovoce stromu poznání dobrého a zlého připadalo Evě krásné a lákavé pro oči. Kdy může estetická krása něčeho (nebo někoho) pro nás přestat být požehnáním, a naopak se stát satanovým nástrojem?`

Při pohledu na to, co Bůh stvořil, musíme počítat i s nepřítelem, který vše deformuje a zneužívá. Nemělo by nás proto překvapit, že i krása a vnímání krásy mohou být použity proti nám. Křesťanské poznávání a vzdělávání usměrňované Písmem by nám proto zejména v umění mělo pomáhat uvědomit si, že ne vše, co je krásné, je nutně dobré nebo svaté.

**Aplikace**

`Co krásného z přírody nebo umění (ať už výtvarné dílo, hudba nebo něco jiného) ti v poslední době pomohlo zažít radost a pocítit obdiv k našemu Stvořiteli?`

#### Další čtení: Vybrané citace od Ellen Whiteové

„Člověk se dívá na to, co má před očima, Hospodin však hledí na srdce“ (1. Samuelova 16,7), k lidskému srdci, v němž se střídají pocity radosti a žalu, k bloudícímu, rozmarnému srdci, v němž sídlí tolik nečistoty a klamu. Bůh zná jeho pohnutky, jeho skutečné úmysly a záměry. Jen jděte k němu se svým srdcem, i když je celé poskvrněné. Otevřete je vševidoucímu oku dokořán a volejte slovy žalmistovými: „Bože, zkoumej mě, ty znáš mé srdce, zkoušej mě, ty znáš můj neklid, hleď, zda nejdu cestou trýzně, a po cestě věčnosti mě veď!“ Žalm 139,23.24. {CK 25.3}