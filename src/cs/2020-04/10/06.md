---
title: 'Bůh odpovídá Jóbovi'
date: 03/12/2020
---

> <p></p>
> 1Na to odpověděl Jóbovi ze smrště Hospodin slovy: 2„Kdo to zatemňuje úradek Boží neuváženými slovy? 3Nuže, opásej si bedra jako muž, budu se tě ptát a poučíš mě. 4Kde jsi byl, když jsem zakládal zemi? Pověz, víš-li něco rozumného o tom. 5Víš, kdo stanovil její rozměry, kdo nad ní natáhl měřicí šňůru? 6Do čeho jsou zapuštěny její podstavce, kdo kladl její úhelný kámen, 7zatímco jitřní hvězdy společně plesaly a všichni synové Boží propukli v hlahol? 8Kdo sevřel moře vraty, když se valilo z lůna země, 9když jsem mu určil za oděv mračno a za plénku temný mrak, 10když jsem mu stanovil meze, položil závory a vrata 11a řekl: ‚Až sem smíš přijít, ale ne dál; zde se složí tvé nespoutané vlnobití!‘ 12Zdali jsi ty někdy za svých dnů dal příkaz jitru a vykázal jitřence její místo, 13aby se chopila okrajů země a svévolníci byli z ní vytřeseni? 14Země se mění jak hlína pod pečetidlem, ale oni tu stojí, ač jsou jen šat. 15Svévolníkům bude odepřeno světlo a zvednutá paže bude přeražena.“ (Jb 38,1–15)

**Osobní studium**

`Přečti si 38. kapitolu knihy Jób. Co tento text říká o Bohu nejen jako o Stvořiteli, ale také jako o udržovateli všeho živého? Jak by měla tato důležitá pravda ovlivňovat náš pohled na oblast vědy a umění?`

„Mnozí učí, že běh přírody je řízen v souladu s pevně stanovenými zákony, do nichž ani sám Bůh nemůže zasáhnout. To je falešná věda. Příroda je sluhou svého Stvořitele. Bůh neruší své zákony, ale neustále je používá jako své nástroje. Otec a Syn v přírodě ustavičně působí. Kristus říká: ‚Můj Otec pracuje bez přestání, proto i já pracuji.‘ (J 5,17)“ (PP 114; NUD 47)

Naneštěstí, jak jsme řekli, velká část vědy je založena na ateistických materialistických předpokladech. To znamená, že vědec se může dívat na něco neuvěřitelně krásného nebo nesmírně složitého, dokonce i na neuvěřitelně krásného a zároveň nesmírně složitého, a přesto tvrdit, že to vzniklo náhodou, že za tím není žádná předem promyšlená úvaha ani záměr.

Věda to ve skutečnosti tvrdí stále. Říká, že život na Zemi v celé své kráse a složitosti – od motýlů po člověka – je jen výsledkem působení fyzikálních sil a chemických látek v průběhu dlouhých miliard let. Přitom se náhodou vytvořily jednoduché formy života a díky náhodným mutacím a přirozenému výběry se vyvinuly do všeho, co dnes žije, hýbe se a dýchá.

Současná věda tvrdí, že samotná idea nadpřirozeného Stvořitele je „nevědecká“, protože ji nelze vědecky otestovat. Proto se touto teorií věda nemůže zabývat. Toto není přímo vědecký závěr, je to spíše filozofické stanovisko vědců (ve skutečnosti se zdá, že věda učí opak: veškerá krása a složitost světa skutečně poukazují na Stvořitele).

Písmo učí, že Bůh nejen všechno stvořil, ale že vše také udržuje. Každé skutečné křesťanské poznání v oblasti vědy tedy musí vycházet ze zcela jiných předpokladů, než jaké jsou obecně přijímány. Nevyhnutelný rozpor se tak projeví již u základní úvahy o vzniku života.

**Aplikace**

`Musí být věda a křesťanská víra nutně v rozporu? Měl by křesťan pohrdat vědeckým poznáním? Stačí nám Bible pro správné poznání světa?`

#### Další čtení: Vybrané citace od Ellen Whiteové

V naučeních z přírody je jednoduchost a čistota, která jim dává nejvyšší hodnotu. Každý z nás je potřebuje. Krása přírody vede člověka od hříchu a světských svodů k čistotě, pokoji a k Bohu. Lidé se příliš zaměstnávají teoriemi a výmysly, které neprávem nazývají vědou a filozofií. Potřebují se dostat do úzkého styku s přírodou. Měli by pochopit, že stvoření a křesťanství má jednoho Boha. Měli by poznávat soulad mezi duchovními a hmotnými skutečnostmi. Všechno, co vidí a čeho se dotýkají, by jim mělo napomáhat k výchově charakteru. Posílí se tím duchovní schopnosti, rozvine se povaha a celý život se zušlechtí. {PM 12.5}