---
title: 'Nová existence'
date: 21/12/2020
---

> <p></p>
> 10Den Páně přijde jako přichází zloděj. Tehdy nebesa s rachotem zaniknou, vesmír se žárem roztaví a země se všemi lidskými činy bude postavena před soud. 11Když tedy se toto vše rozplyne, jak svatě a zbožně musíte žít vy, 12kteří dychtivě očekáváte příchod Božího dne! V něm se nebesa roztaví v ohni a živly se rozpustí žárem. 13Podle jeho slibu čekáme nové nebe a novou zemi, ve kterých přebývá spravedlnost. (2Pt 3,10–13)

**Osobní studium**

`„A setře jim každou slzu z očí. A smrti již nebude, ani žalu ani nářku ani bolesti už nebude – neboť co bylo, pominulo.“ (Zj 21,4) Co říká tento text o naší nové existenci, v níž už nebude smrt, smutek ani bolest?`

Jistý křesťan mluvil s přítelem o naději, kterou dává evangelium, a o příslibu věčného života prostřednictvím Ježíše Krista. Dotyčný člověk na to zareagoval negativně: „Věčný život? Strašné pomyslet! Úplně mi stačí našich 70 nebo 80 hrozných let. Kdo by tak chtěl žít navěky? To by bylo peklo.“

Tento člověk by měl pravdu, ale on nepochopil, že věčný život není pokračováním tohoto života. Kdo by to chtěl? Ale uvedený text říká, že staré věci pominuly a vše bude nové.

**Co říkají uvedené texty o nové existenci, která nastane?**

`2Pt 3,10–13`

`Zj 21,1–6`

**Aplikace**

`Z toho všeho pro nás vyplývá důležitá otázka: Co to znamená mít účast na této nové existenci? Co můžeme udělat, abychom byli její součástí? Jak si tím můžeme být jisti? Které věci v našem životě by nám mohly bránit v účasti na tom, co nám Bůh v Ježíši zaslíbil?`

#### Další čtení: Vybrané citace od Ellen Whiteové

"I my můžeme nahlédnout do budoucnosti a spatřit nebeskou blaženost. Bible nám odhaluje výjevy budoucí slávy, obrazy namalované Boží rukou, které jsou Boží církvi vzácné. Když ve víře staneme na prahu věčného města, uslyšíme vlídné přivítání určené těm, kteří ve svém životě spolupracovali s Kristem a kteří si pokládali za čest, že směli kvůli němu trpět. Až zazní slova: „Pojďte, požehnaní mého Otce“, položí své koruny k nohám Vykupitele a zvolají: „Hoden jest Beránek, ten obětovaný, přijmout moc, bohatství, moudrost, sílu, poctu, slávu i dobrořečení… Tomu, jenž sedí na trůnu, i Beránkovi dobrořečení, čest, sláva i moc na věky věků!“ Matouš 25,34; Zjevení 5,12.13. {PNL 346.4}

Tam se vykoupení setkají s těmi, kteří je přivedli ke Spasiteli, a všichni společně budou chválit toho, který zemřel, aby lidé mohli žít věčně stejně jako Bůh. Spor skončil. Soužení a zápas pominuly. V celém nebi se rozléhají vítězné písně, když vykoupení radostně zpívají: Hoden, hoden jest Beránek, ten obětovaný, který opět žije, vítěz a přemožitel. {PNL 346.5}"