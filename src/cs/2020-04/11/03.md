---
title: 'Práce a náš osobní růst'
date: 07/12/2020
---

> <p></p>
> Po sedm dní slav svátek Hospodinu, svému Bohu, na místě, které Hospodin vyvolí, protože Hospodin, tvůj Bůh, ti požehná ve vší tvé úrodě a při všem díle tvých rukou. Jen buď radostný. (Dt 16,15; ČSP)

> <p></p>
> Čehokoli se chopí tvá ruka, tomu se věnuj ze všech sil – vždyť míříš do hrobu, kde není co dělat, kde chybí smysl, moudrost i vědění! (Kaz 9,10; B21)

> <p></p>
> Lenocha usmrtí choutky, neboť jeho ruce odmítají práci. (Př 21,25)

> <p></p>
> Vyhlásím jim své soudy nad všemi jejich zlými skutky, že mě opustili; jiným bohům pálili kadidlo a klaněli se dílu svých rukou. (Jr 1,16)

**Osobní studium**

Ať už má naše práce jakoukoliv podobu – manuální, intelektuální, nebo i obojí – vždy v ní jde o to, že člověk musí vyvinout určité úsilí, aktivitu, námahu, aby se mu podařilo zrealizovat to, co je potřebné. Když biblické texty hovoří o práci „vlastníma rukama“, neodkazují vždy nutně na práci manuální, ale vystihují tímto názorným obrazem právě ono osobní úsilí a určitou námahu, kterou každý z nás musí vynaložit, aby mohl vykonat to, co si předsevzal. A právě tento rozměr práce nás v životě někam posouvá a přispívá k rozvoji našeho charakteru.

**Co říkají dnešní úvodní texty o práci? Jak přitom používají symbol „rukou“?**

`Dt 16,15`

`Kaz 9,10`

`Př 21,25`

`Jr 1,16`

Bůh nám umožňuje dělat „dílo našich rukou“, abychom mohli prožívat naplnění a radost (viz Př 10,4; 12,14). Člověk není v životě skutečně šťastný, pokud se nemusí o nic snažit a překonávat překážky, pokud nemůže dělat a dosáhnout něčeho smysluplného. Je možné mít velké plány, hovořit o nich, ale naše osobnost skutečně roste teprve tím, že něco skutečně děláme.

„Dílo našich rukou“ je pro nás Božím požehnáním (Ž 90,17). Umožňuje nám žít smysluplným životem. Ale hlavním Božím záměrem je, aby práce našich rukou byla požehnáním pro jiné. Pavel píše, že musíme pracovat, musíme svýma rukama dělat něco užitečného, abychom se měli o co podělit s ostatními. Sám Pavel žil podle tohoto principu.

„Sami víte, že tyto mé ruce vydělávaly na všechno, co jsem potřeboval já i moji společníci.

Tím vším jsem vám ukázal, že máme takto pracovat, pomáhat slabým a mít na paměti slova Pána Ježíše, který řekl: ‚Blaze tomu, kdo dává, ne tomu, kdo bere.‘“ (Sk 20,34.35)

Nehemjášova jednoduchá modlitba by měla být i naší modlitbou: „Proto nyní, Bože, posilni mé ruce!“ (Neh 6,9)

**Aplikace**

`Jaký máš postoj k práci? Jak může být tvá práce větším požehnáním pro druhé?`

#### Další čtení: Vybrané citace od Ellen Whiteové

"Někteří měli námitky proti tomu, že apoštol pracuje vlastníma rukama. Tvrdili, že se to neslučuje se službou kazatele. Proč by měl Pavel, jeden z nejváženějších kazatelů, spojovat tělesnou práci se zvěstováním slova? Nezaslouží si snad pracovník svou mzdu? Proč by měl mařit čas vyráběním stanů, když by jej s největší pravděpodobností mohl využít mnohem lépe? {PNL 202.1}

Takto strávený čas však Pavel nepovažoval za ztracený. Když pracoval s Akvilou, stále žil v úzkém spojení se svým velkým Učitelem a při každé příležitosti svědčil o Spasiteli a poskytoval pomoc těm, kdo ji potřebovali. Nepřestával toužit po duchovním poznání. Poučoval své spolupracovníky o duchovních věcech a také jeho píle a pečlivost byla pro ně příkladem. Ve svém řemesle byl hbitý, zručný a pracovitý. Kromě toho byl „vroucího ducha“ a sloužil Pánu Římanům 12,11. Když pracoval ve svém oboru, přicházel do styku se společenskou vrstvou lidí, které by jinak nemohl oslovit. Ukázal svým společníkům, že i dovednost v běžných činnostech je dar od Boha, protože Bůh dává nejen samotný dar, ale také moudrost, jak jej správně použít. Učil, že Boha bychom měli uctívat i svou každodenní prací. Jeho mozolnaté ruce nebyly na újmu dojemným proslovům, s nimiž se obracel na lidi jako křesťanský kazatel. {PNL 202.2}"