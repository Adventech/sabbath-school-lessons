---
title: 'Abyste nezapomněli'
date: 08/10/2020
---

> <p></p>
> 4Slyš, Izraeli, Hospodin je náš Bůh, Hospodin jediný. 5Budeš milovat Hospodina, svého Boha, celým svým srdcem a celou svou duší a celou svou silou. 6A tato slova, která ti dnes přikazuji, budeš mít v srdci. 7Budeš je vštěpovat svým synům a budeš o nich rozmlouvat, když budeš sedět doma nebo půjdeš cestou, když budeš uléhat nebo vstávat.

> <p></p>
> 20Až se tě tvůj syn v budoucnu zeptá: „Co to jsou ta svědectví, nařízení a práva, která vám přikázal Hospodin, náš Bůh?“, 21odvětíš svému synu: „Byli jsme faraónovými otroky v Egyptě a Hospodin nás vyvedl z Egypta pevnou rukou. 22Před našimi zraky činil Hospodin znamení a zázraky veliké a zlé proti Egyptu, proti faraónovi i proti celému jeho domu. 23Ale nás odtamtud vyvedl, aby nás uvedl sem a dal nám zemi, kterou přísežně přislíbil našim otcům. 24Hospodin nám přikázal, abychom dodržovali všechna tato nařízení, báli se Hospodina, svého Boha, aby s námi bylo dobře po všechny dny, aby nás zachoval při životě, jak tomu je dnes. (Dt 6,4–7.20–24)

**Osobní studium**

Než měli Izraelci vejít do zaslíbené země, Mojžíš jim znovu připomněl, jak obdivuhodně je Hospodin vedl. Znovu je upozornil, aby nezapomněli, co pro ně Bůh udělal. Kniha Deuteronomium v mnoha aspektech připomíná poslední vůli a závěť. Ačkoliv byla napsána před tisíci lety v kultuře a situaci radikálně se lišící od všeho, co prožíváme dnes, její principy platí i pro nás.

`Přečti si Dt 6. Co se z této kapitoly dozvídáme o zásadách výchovy? Co by mělo být základem toho, co učíme nejen naše děti, ale každého, kdo neví o Bohu a jeho velkých skutcích spásy? Jaké varování zároveň nacházíme v těchto verších?`

Jádrem všeho, co měli Izraelci učit své děti, bylo úžasné Boží jednání s nimi. Mojžíš jim velice kladl na srdce, aby nikdy nezapomněli, co vše pro ně Bůh udělal. Neměli tedy předávat jen neosobní informace o Bohu, ale vyprávět svou silnou zkušenost.

Pokud mají rodiče hrát významnou roli při vštěpování biblického učení svým dětem, pak je jejich povinností zorganizovat a upravit svůj život tak, aby sami měli potřebné poznání a také dost času pro své děti.

„Prvním učitelem dítěte je jeho matka. V ob­do­bí jeho největší vnímavosti a nejrychlejšího rozvoje je výchova dítěte hlavně v jejích rukou.“ (Ed 275; Vých 162)

Čas, kdy rodiče vyprávějí svým dětem o Bo­ží lásce a jeho zaslíbeních, je velmi důležitý a podstatný. Pokud si rodiče vytvoří pravidelný časový rozvrh a stanoví, kdy budou své děti učit o Boží moudrosti a jeho zaslíbeních, bude to mít pozitivní vliv na celou rodinu i v následujících generacích.

**Aplikace**

`„Budeš je vštěpovat svým synům a budeš o nich rozmlouvat, když budeš sedět doma nebo půjdeš cestou, když budeš uléhat nebo vstávat.“ (Dt 6,7) Jaká je hlavní myšlenka tohoto textu? V čem je pro tebe inspirativní? Jak představit v dnešní době dětem Boha tak, aby je to spíše neodradilo?`

#### Další čtení: Vybrané citace od Ellen Whiteové

"Čím ušlechtilejší cíle rodiče mají, čím větší jsou jejich duševní a duchovní vlohy a čím lépe vyvinuté jsou jejich tělesné síly, tím lepší bude vybavení pro život, které předají svým dětem. Tím, že v sobě rozvíjejí to nejlepší, co v nich je, ovlivňují rodiče vývoj celé společnosti a zušlechťují příští generace. {ZNP 196.2}

Otcové a matky musí pochopit svou odpovědnost. Svět je plný nástrah pro mladé lidi. Mnoho lidí přitahují sobecké a smyslné zábavy. Nemohou rozpoznat skrytá nebezpečí nebo strašný konec stezky, která se jim zdá být cestou štěstí. Uspokojováním chuti a svých vášní ničí své síly. Miliony lidí jsou takto zahubeny pro tento svět i pro věčný život. Rodiče by měli mít na paměti, že jejich děti musí čelit takovým pokušením. {ZNP 196.3}