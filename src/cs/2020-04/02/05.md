---
title: 'Úkol a vliv rodičů'
date: 07/10/2020
---

> <p></p>
> Otcové, nedrážděte své děti ke vzdoru, ale vychovávejte je v kázni a napomenutích našeho Pána. (Ef 6,4)

> <p></p>
> Připomínám si tvou upřímnou víru, kterou měla už tvá babička Lóis a tvá matka Euniké, a kterou máš, jak jsem přesvědčen, i ty. (2Tm 1,5)

**Osobní studium**

Rodiče mají ve výchově nové generace nesmírnou zodpovědnost. Otec má být podle Božího záměru hlavou rodiny a rodina je základní buňkou sboru, školy a společnosti. Pokud má otec slabou vůli, je neschopný a nezodpovědný, následky ponese nejen rodina, ale i církev, škola a společnost. Proto by otcové měli projevovat ovoce Ducha, kterým je: „láska, radost, pokoj, trpělivost, laskavost, dobrota, věrnost, tichost a sebeovládání“ (Ga 5,22.23).

Matky plní snad nejdůležitější roli v celé společnosti. Mají velký vliv na formování charakteru svých dětí a na to, jaká nálada a atmosféra doma vládne. Otcové by měli dělat vše pro to, aby spolupracovali s matkami při výchově svých dětí.

**Co se mohou otcové a matky naučit z následujících textů?**

`Ef 5,22–26`

`1K 11,3`

`2K 6,14`

`Ř 13,13.14`

`2Pt 1,5–7`

`Fp 4,8`

Křesťanští rodiče mají morální povinnost (ale vlastně i přednost) představovat svým chováním a příkladem biblický model vztahu Krista a církve. Právě vzájemný vztah manželů je symbolem Kristovy lásky k církvi.

Pokud křesťanští rodiče nevychovávají své děti s láskou a podle Božích principů (což rozhodně nevylučuje disciplínu), představují jim i světu falešný obraz Krista. Bůh přikazuje všem křesťanským rodičům, aby své děti vyučovali zodpovědně (Dt 6,7).

Povinností rodičů je učit své děti milovat Boha z celého srdce. Mají je vést k bázni před Bohem, k ochotě podřídit se mu a také k laskavé oddanosti.

V Dt 6,7 se dozvídáme, že Izraelci dostali konkrétní pokyny, jak své děti vychovávat. Starší měli svým dětem vyprávět o velkých věcech, které Bůh udělal pro svůj lid. Oč větší příběhy o Boží moci můžeme svým dětem říkat my dnes, v době po Ježíšově ukřižování a vzkříšení!

Výchova je tedy nepřetržitý proaktivní proces, v němž svým dětem slovem i příkladem vštěpujeme Boží pravdu a připravujeme je, aby si vybudovali osobní vztah s Kristem.

**Aplikace**

`Jaký obraz Boha představuješ svým životem dětem, případně jiným lidem, kteří tě pozorují? Jsi s tím spokojen? Může vůbec slabý a hříšný člověk (a takoví jsme všichni) být pro další generaci dobrým příkladem?`

#### Další čtení: Vybrané citace od Ellen Whiteové

"Dokonce už před narozením dítěte by měla začít příprava, která mu umožní úspěšně vybojovat bitvu proti zlu. {ZNP 196.3}

Odpovědnost spočívá zvláště na matce. Prostřednictvím její krve je dítě vyživováno a buduje se jeho tělesná konstrukce. Ona na ně však působí také duševními a duchovními vlivy, které se projeví při utváření mysli a povahy. Příkladem toho je Jókebed, hebrejská matka, která byla pevná ve víře a „nezalekla se královského rozkazu“. Židům 11,23. Z ní se narodil Mojžíš, vysvoboditel Izraele. Nebo obětavá a nadšená modlitebnice Chana, která porodila Samuela, Bohem připravené dítě, neúplatného soudce a zakladatele prorockých škol v Izraeli. Podobně i Alžběta, která byla příbuzná a vnitřně spřízněná s Marií z Nazaretu. Byla matkou Jana Křtitele, který připravil cestu Spasiteli. {ZNP 196.4}"