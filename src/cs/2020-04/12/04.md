---
title: 'Čas poznávání priorit'
date: 15/12/2020
---

> <p></p>
> 11Hospodin tě povede neustále, bude tě sytit i v krajinách vyprahlých, zdatnost dodá tvým kostem; budeš jako zahrada zavlažovaná, jako vodní zřídlo, jemuž se vody neztrácejí. 12Co bylo od věků v troskách, vybudují ti, kdo z tebe vzejdou, opět postavíš, co založila minulá pokolení. Nazvou tě tím, jenž zazdívá trhliny a obnovuje stezky k sídlům. 13Jestliže v den odpočinku upustíš od svých pochůzek, od prosazování svých zálib v můj svatý den, nazveš-li den odpočinku rozkošným, svatý den Hospodinův přeslavným, budeš-li jej slavit tak, že se vzdáš svých cest, že přestaneš hovět svým zálibám a nepovedeš plané řeči, 14tu nalezneš rozkoš v Hospodinu „a já ti dovolím jezdit po posvátných návrších země a z dědictví tvého otce Jákoba tě budu živit.“ Tak promluvila Hospodinova ústa. (Iz 58,11–14)

**Osobní studium**

Vzestupy a pády Izraele v jejich vztahu s Hospodinem úzce souvisely s jejich postojem k sobotě. Když sobotu přehlíželi, Bůh to vnímal jako znamení, že neberou vážně ani jeho samotného (Jr 17,19–27). Součástí nového zasvěcení se Hospodinu bývalo většinou i nové rozhodnutí zachovávat sobotu – což svědčilo o tom, že mají správné priority. Text Iz 58 představuje zajímavý kontrast.

`Uvažuj o textu Iz 58,1–14. Co Bůh říká svému lidu? Jak by se dala jeho slova aplikovat na nás dnes?`

Izraelité zde jsou představeni jako Boží následovníci – v bohoslužbách, v půstu – ale způsob, jak žijí po skončení náboženských úkonů či projevů, ukazuje, že jejich jednání je jen vnější formou, které chybí upřímnost a srdce hořící pro Hospodina a jeho zákon. Izajáš v 58. kapitole představuje i to, co Bůh od Izraelců očekává.

To ale není všechno. Proč se Bůh na konci této kapitoly zaměřuje na sobotu (Iz 58,13.14)? Prorok vyzývá: „upustíš od svých pochů­zek“, „vzdáš se svých cest“, „přestaneš hovět svým zálibám a nepovedeš plané řeči“. Jinými slovy, sobota není den, kdy člověk rutinně absolvuje bohoslužbu a pak už přemýšlí o svých vlastních věcech a žije životem, který neodpovídá životu úcty vůči Bohu. Sobota má být „rozkošná“ a „přeslavná“. V kontextu celé kapitoly má být sobota potěšením z poznávání Božího charakteru a jeho záměrů. To vše by se pak mělo projevit v tom, jak prožíváme naše vztahy s druhými. Nestačí vědět, jak zachovávat sobotu a snažit se o nějakou formu zbožnosti. To, co jsme se naučili a poznali, musí ovlivňovat náš život. Sobota je čas poznávat a prožívat priority.

**Aplikace**

`Je pro tebe sobota „rozkoší“? Pokud ne, co můžeš udělat, aby se to změnilo? Naučil ses „ctít“ a „slavit“ sobotu? Promluvte si o tom v třídě sobotní školy a snažte se být opravdu praktičtí.`

#### Další čtení: Vybrané citace od Ellen Whiteové

"Kristus chtěl poučit své učedníky i své nepřátele o tom, že služba Bohu je vždy na prvním místě. Cílem Božího díla ve světě je vykoupení člověka a vše, co se v zájmu tohoto díla musí udělat v sobotu, je v souladu s přikázáním o sobotě. Své vysvětlení Ježíš ukončil tím, že se prohlásil svrchovaným „pánem nad sobotou“ — pánem nad všemi spornými otázkami a nad celým zákonem. Věčný soudce zprostil učedníky viny. Odvolal se právě na ta ustanovení, z jejichž přestupování byli obviněni. {TV 178.6}

Ježíš... prohlásil, že ve své slepotě nepochopili smysl soboty. Řekl: „Kdybyste věděli, co znamená ‚milosrdenství chci, a ne oběť‘, neodsuzovali byste nevinné.“ Matouš 12,7. Množství bezduchých obřadů nemohlo nahradit opravdovost a lásku, které provázejí pravou víru v Boha. {TV 179.1}"