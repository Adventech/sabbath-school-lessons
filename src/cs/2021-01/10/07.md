---
title: 'Podněty k zamyšlení'
date: 05/03/2021
---

„Jaká cena byla za nás zaplacena! Hle, kříž a na něm vyvýšená Oběť. Podívej se na ty ruce probodené nemilosrdnými hřeby. Podívej se na jeho nohy přibité ke dřevu. Kristus nesl naše hříchy na svém těle. Tato bolest, tato muka – to je cena tvého vykoupení.“ (AG 172)

„Kristus nesl naše hříchy na dřevo kříže na svém těle... Jaký musí být hřích, když žádná smrtelná bytost nemohla přinést smíření? Jaká musí být jeho kletba, když jen božství ji mohlo smazat? Kristův kříž je pro každého člověka svědectvím o tom, že odplatou za hřích je smrt... Ach, jak silná moc musí existovat, která omámí naše smysly tak, že se stanou odolnými proti vlivu Ducha Božího!“ (OHC 44)

„Zákon Boží vlády byl zvelebený smrtí Božího jednorozeného Syna. Kristus nesl vinu hříchů celého světa. Před Boha se můžeme postavit jedině díky vtělení a smrti Božího Syna. Dokázal trpět, protože byl podpírán Bohem. Dokázal vydržet, protože byl bez jediné poskvrny nevěry anebo hříchu. Kristus zvítězil místo člověka, když nesl spravedlivý trest. Zajistil lidem věčný život, vyvýšil zákon a vzdal mu náležitou úctu.“ (1SM 302)

**Otázky k rozhovoru**

`1. 	Verše Iz 53,7–9 hovoří o smrti a pohřbu trpícího služebníka. Které předpovědi těchto veršů se naplnily na konci Ježíšova života? (Mt 26,57–27,60; Mk 14,53–15,46; L 22,54–23,53; J 18,12–19,42)`

`2. 	Co chce povědět Ellen G. Whiteová slovy, že smrtí Ježíše Krista byl vyvýšen zákon? Jak rozumíme tomu, že jeho smrt dokazuje věčnou platnost zákona?`

**Shrnutí**

Prorok Izajáš píše o narození, totožnosti a životě božského Vysvoboditele. Nakonec odhaluje tu největší tragédii, která nám ale přináší naději: Boží služebník proto, aby oslovil, zachránil a uzdravil lidstvo, včetně nás, dobrovolně snáší naše utrpení a trest.

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.1

#### Další čtení: Vybrané citace od Ellen Whiteové

"Kristus jako náš zástupce a naše útočiště nesl nepravosti nás všech. Byl považován za přestupníka, aby nás mohl vykoupit a zachránit před odsouzením podle zákona. Dolehla na něho tíha viny všech Adamových potomků. Boží hněv namířený proti hříchu, hrozivý projev Otcovy nelibosti nad přestupováním zákona, Syna děsil. Kristus celý svůj život zvěstoval padlému lidstvu radostnou zvěst o Otcově milosrdenství a odpouštějící lásce. Hlásal spasení i těm největším hříšníkům. Nyní pod strašlivou tíhou hříchů najednou neviděl Otcovu smířlivou tvář. Úzkost, která svírala Spasitelovo srdce, když se od něho ve chvíli smrtelného zápasu odvrátila Boží tvář, si člověk ani nedokáže představit. Působila mu takové utrpení, že tělesnou bolest téměř nevnímal. {TV 483.8}

Satan Ježíše vytrvale pokoušel. Spasitel neviděl za hranice hrobu. Naděje mu nedávala jistotu vítězství nad smrtí ani nezaručovala, že Otec jeho oběť přijme. Kristus se bál, že hřích se Bohu natolik protiví, že by jejich odloučení mohlo být věčné. Pociťoval úzkost, která se zmocní hříšných lidí, až se za ně milost přestane přimlouvat. Vědomí hříchu, který obracel Otcův hněv proti němu jako zástupci člověka, ztěžovalo Kristu jeho úděl natolik, že mu puklo srdce. {TV 484.1}"