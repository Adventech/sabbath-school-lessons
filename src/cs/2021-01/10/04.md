---
title: 'Kdo uvěří naší zprávě? (Iz 53,1)'
date: 02/03/2021
---

> <p></p>
> 13„Hle, můj služebník bude mít úspěch, zvedne se, povznese a vysoko se vyvýší. 14Jak mnozí strnuli úděsem nad tebou! Jeho vzezření bylo tak znetvořené, že nebyl podoben člověku, jeho vzhled takový, že nebyl podoben lidem. 15Avšak on pokropí mnohé pronárody krví, před ním si králové zakryjí ústa, protože spatří, co jim nebylo vyprávěno, porozumějí tomu, o čem neslyšeli.“ 1Kdo uvěří naší zprávě? Nad kým se zjeví paže Hospodinova? (Iz 52,13–53,1)

**Osobní studium**

V Iz 52,13 je Boží služebník vysoce vyvýšen. Ale hned následující verš ukazuje, že jeho vzhled byl tak znetvořený, že ani nebyl podoben člověku. Nový zákon pak prozrazuje, co Ježíšovu tvář znetvořilo – bičování, trnová koruna, ukřižování, ale především to, že nesl hřích celého lidstva. Hřích nikdy neměl být pro člověka něčím přirozeným; a protože ho Syn člověka nesl, jeho vzhled se stal nelidským.

`Porovnej to s tím, co prožil Jób. Z bohatého, ctěného a mocného muže se v jediném dnu stal nešťastný ubožák, který potom sedával na zemi v popelu a střepy si škrábal bolestivé vředy (Jb 1–2). Byl to tak veliký protiklad, že zpočátku ho nepoznali ani jeho přátelé (Jb 2,12). Otázkou zůstává: Proč Jób trpěl? Proč musel trpět Boží Mesiáš? Ani jeden z nich si to nezasloužil. Oba byli nevinní. Proč potom trpěli?`

Všimni si otázek v Iz 53,1. Tyto otázky jsou vlastně výzvou, abychom uvěřili neuvěřitelnému (srov. J 12,37–41). Upozorňují nás, abychom se při čtení další části příběhu raději posadili. V tomto kontextu paralela mezi těmito dvěma otázkami naznačuje, že Hospodinova paže, tedy moc spasení (srov. Iz 52,10), je zjevena těm, kteří této zprávě uvěří. Chcete zakusit Boží zachraňující moc? Potom uvěřte této zvěsti.

**Aplikace**

`Kristova smrt na kříži byla jedinou možností, jak nás mohl zachránit. Co z toho můžeš pochopit o Boží lásce? Co můžeš díky tomu pochopit o zrůdnosti hříchu? Mění to nějak tvůj pohled na zlo a hřích, na které jsme si jako lidé snad už i zvykli?`

#### Další čtení: Vybrané citace od Ellen Whiteové

Nemluvte o svém nedostatku víry a o svých starostech a utrpeních. Pokušitel si libuje, když slyší taková slova. Mluvíte-li o chmurných věcech, oslavujete tím vlastně satana. Nemáme se zabývat velkou mocí satana, aby nás nepřemohl. Často se vydáváme do jeho rukou tím, že mluvíme o jeho síle. Mluvme místo toho o velké Boží moci, abychom všechny své touhy spojili s Božími zájmy. Mluvme o nevyrovnatelné moci Kristově a vyprávějme o jeho slávě. Celé nebe se zajímá o naši spásu. Tisíce tisíců a desetitisíce desetitisíců Božích andělů jsou pověřeny, aby sloužily těm, kdo budou dědici spásy. Střeží nás před zlem a zatlačují mocnosti tmy, které usilují o naši zkázu. Nemáme důvod, abychom byli vděční v každé chvíli, dokonce i tehdy, když se nám stavějí do cesty očividné překážky? {ZNP 132.1}

Kristus nám říká:... nezapomeň, že jsem za tebe zemřel. Když tě utlačují a pronásledují, když trpíš pro mé jméno a pro evangelium, vzpomeň si na moji lásku, vždyť jsem za tebe dal svůj život. Když klesáš pod tíhou svých povinností a tvůj úděl se ti zdá být neúnosný, pamatuj, že jsem pro tebe trpěl na kříži a snášel pohanu. Když tě přemáhá strach z těžké zkoušky, uvědom si, že tvůj Vykupitel žije a přimlouvá se za tebe. {TV 422.2}

Na to nesmíme nikdy zapomínat. Ježíšovu lásku a její podmanivou moc bychom měli mít stále v živé paměti... Kristus nám také umožňuje spojení s Bohem, jedině skrze něho můžeme přicházet k Otci. Rovněž společenství a vzájemná láska mezi věřícími musí být založeny na Ježíšově lásce. A díky Kristově smrti můžeme mít z jeho lásky plný užitek. Jedině proto, že Ježíš zemřel, můžeme s radostí očekávat jeho návrat. Jeho oběť je ústředním bodem naší naděje. K ní musíme upínat svoji víru. {TV 422.4}"