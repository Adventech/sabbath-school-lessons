---
title: 'Oběť pro naši záchranu (Iz 50–53)'
date: 27/02/2021
---

> <p>Základní verš</p>
> „Jenže on byl proklán pro naši nevěrnost, zmučen pro naši nepravost. Trestání snášel pro náš pokoj, jeho jizvami jsme uzdraveni.“ (Iz 53,5)

Dokázal nemožné. Čínský křesťan Lough Fook cítil v životě povolání k tomu, aby pomohl svým krajanům, kteří jako otroci pracovali v jihoamerických dolech. Velmi toužil rozdělit se s nimi o naději evangelia. Jak se k nim však dostat? Rozhodl se, že sám sebe na pět roků prodá jako otroka. Byl dopraven do Demerary, kde těžce pracoval v dole a svým spolupracovníkům vyprávěl o Ježíši.

Lough Fook nakonec zemřel, ale téměř dvě stě lidí přijalo díky jeho obětavé službě Ježíše za svého Spasitele a získali tak novou naději do svého života. Je to krásný příklad sebeobětování pro dobro druhých.

Tím, že se nepochopitelně ponížil a pokorně „vzal na sebe způsob služebníka“ (Fp 2,7), Ježíš také dosáhl toho, co se zdálo nemožné – podal ruku tobě, mně a celému světu, který padl a ztratil se v propasti hříchu.

**Osnova lekce**

V této lekci se budeme zabývat neuvěřitelnou událostí, která byla předpověděna staletí předtím, než se stala skutečností – příchodem a službou Hospodinova služebníka, který se obětoval pro naši záchranu.

1.	Hospodinův služebník: pokorný a trpící (neděle, pondělí)
2.	Důvod jeho utrpení: láska k nám (úterý)
3.	Výsledek jeho utrpení: naše záchrana (středa, čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

Plán našeho vykoupení nebyl dodatečným řešením, které Bůh vymyslel až po Adamově pádu. Byl zjevením „tajemství, které od věčných časů nebylo vysloveno“. Římanům 16,25. Odhalením zásad, které jsou od věčnosti podstatou Boží vlády. Bůh i Kristus od počátku věděli, že satan odpadne a svede člověka k hříchu. Existence hříchu nebyla Božím záměrem. Bůh ji však předvídal a připravil plán, jak jí čelit. Miloval svět natolik, že zaslíbil dát svého jediného Syna, „aby žádný, kdo v něho věří, nezahynul, ale měl život věčný“. Jan 3,16. {TV 10.5}

Kristus se obětoval dobrovolně. Mohl zůstat u Otce. Mohl si dál žít v nebeské slávě a těšit se z úcty andělů. Rozhodl se však, že vrátí vládu zpět do Otcových rukou a sestoupí z vesmírného trůnu, aby přinesl světlo a život lidem, kteří umírají ve tmě. {TV 11.2}

Ježíš jako dítě poprvé spatřil chrám. Viděl kněze v bílých rouchách, jak vykonávají slavnostní obřady. Viděl krvácející oběť na obětním oltáři. Když vůně kadidla začala stoupat k Bohu, sklonil se spolu s ostatními k modlitbě. Obřady velikonočních svátků byly velmi působivé. Ježíš den ze dne stále více chápal jejich význam. Každý úkon jako by přímo souvisel s jeho životem. Napadaly ho nové myšlenky. Tiše a se zaujetím zkoumal velké tajemství. Začínal rozumět svému poslání Spasitele. {TV 46.3}

Pavel upozorňoval na to, jak úzce Bůh propojil obětní službu s proroctvími poukazujícími na Spasitele, který měl být „jako beránek vedený na porážku“. Mesiáš měl položit svůj život „v oběť za vinu“. Prorok Izajáš, který spatřil dílo smíření s předstihem několika staletí, svědčí o našem Spasiteli jako o Beránku Božím, který „‚vydal sám sebe na smrt a byl počten mezi nevěrníky.‘ On nesl hřích mnohých, Bůh jej postihl místo nevěrných.“ Izajáš 53,7.10.12. {PNL 131.8}

Očekávaný Spasitel neměl přijít jako světský král, aby vysvobodil židovský národ od pozemských utlačovatelů. Měl žít jako člověk mezi lidmi v chudobě a ponížení. Nakonec jím lidé měli pohrdnout, zavrhnout jej a zabít. Spasitel, o němž hovoří starozákonní proroctví, se měl obětovat za padlé lidstvo, a tak splnit všechny požadavky porušeného zákona. V něm se měly předobrazy obětní služby setkat se skutečností, na kterou poukazovaly. Teprve v jeho smrti na kříži vyšel najevo smysl celé židovské bohoslužby. {PNL 131.9}