---
title: 'Pokorný služebník (Iz 50,4–10)'
date: 28/02/2021
---

> <p></p>
> 4Panovník Hospodin dal mi jazyk učedníků, abych uměl zemdleného podpírat slovem. On mě probouzí každého jitra, probouzí mi uši, abych slyšel jako učedníci. 5Panovník Hospodin mi otevřel uši a já nevzdoruji ani neuhýbám nazpět. 6Nastavuji záda těm, kteří mě bijí, a své líce těm, kdo rvou mé vousy, neukrývám svou tvář před potupami a popliváním. 7Panovník Hospodin je moje pomoc, proto nemohu být potupen, proto tvář svou nastavuji, jako kdyby byla z křemene, a vím, že nebudu zahanben. 8Blízko je ten, jenž mi zjedná spravedlnost. Kdo chce vést se mnou spory? Postavme se spolu! Kdo bude můj odpůrce na soudu? Ať ke mně přistoupí! 9Hle, Panovník Hospodin je moje pomoc. Kdo mě chce obvinit ze svévole? Hle, ti všichni zvetší jako šat, sežerou je moli. 10Kdo z vás se bojí Hospodina a poslouchá jeho služebníka? Kdo chodí v temnotách, kde není žádná záře, ten ať doufá v Hospodinovo jméno a opře se o svého Boha. (Iz 50,4–10)

**Osobní studium**

`Jakým způsobem je v tomto textu představen Hospodinův služebník, zaslíbený zachránce?`

V Iz 49,7 je Boží služebník v opovržení, jako ohavnost a „služebník vládců“, ale „spatří tě králové a povstanou, a velmožové se skloní“. V 50. kapitole teď zjišťujeme, že dobrý učitel, jehož slova podpírají unavené, prochází „temným údolím“ (v. 4): Cesta k ospravedlnění vede tělesným utrpením (v. 6).

Tělesné utrpení vyvolává v lidech moderní západní kultury nepříjemné pocity. Také čest však byla ve starověké blízkovýchodní kultuře pro člověka a jeho přátele otázkou života a smrti. Kdybyste někoho urazili a špatně s ním zacházeli, pak by bylo dobré, abyste si zajistili dobrou ochranu, protože by stačila malá příležitost a oběť anebo její přátelé by se určitě pomstili.

V Iz 50 lidé bijí služebníka, trhají vousy z jeho brady a plivají na něj. Tento čin je událostí mezinárodního, dokonce vesmírného dosahu, protože obětí je vyslanec Krále králů. Když srovnáme Iz 9,5.6 a 11,1–16 s ostatními texty o „služebníku“, zjistíme, že tímto služebníkem je Král, mocný Vysvoboditel. I přesto, že měl velikou moc a slávu, z nějakého nevysvětlitelného důvodu sám sebe ne­ušetřil! Je to tak zvláštní, že tomu lidé nevěřili. Když byl Ježíš na kříži, přední mužové se mu vysmívali: „Jiné zachránil, ať zachrání sám sebe, je-li Mesiáš, ten vyvolený Boží“ (L 23,35). „Je král izraelský – ať nyní sestoupí z kříže a uvěříme v něho!“ (Mt 27,42).

**Aplikace**

`Z Iz 52,13–53,12 vypiš, co všechno pro nás Ježíš udělal. Uvažuj, co pro tebe jeho činy znamenají.`

#### Další čtení: Vybrané citace od Ellen Whiteové

„Syn člověka nepřišel, aby si dal sloužit, ale aby sloužil.“ Matouš 20,28. Pán Ježíš se modlil, myslel a žil pro jiné. Každé ráno trávil hodiny ve společenství s Otcem a pak lidem přinášel nebeské světlo. Denně přijímal křest Ducha svatého. Na úsvitu každého dne jej Otec probouzel a naplnil jeho srdce i ústa milostí, aby ji mohl předávat lidem. Každý den dostával z nebe svěží poselství, aby jím mohl v příhodné chvíli oslovit ztrápené a unavené. „Hospodin dal mi jazyk učedníků, abych uměl zemdleného podpírat slovem. On mě probouzí každého jitra, probouzí mi uši, abych slyšel jako učedníci.“ Izajáš 50,4. {PM 68.2}

Náš Spasitel opustil svůj domov v nebesích, aby přinesl chléb života svým nepřátelům. Ačkoli ho od kolébky až k hrobu provázely pomluvy a pronásledování, vyvolávaly v něm pouze projevy odpouštějící lásky. Prostřednictvím proroka Izajáše Pán Ježíš řekl: „Nastavuji záda těm, kteří mě bijí, a své líce těm, kdo rvou mé vousy, neukrývám svou tvář před potupami a popliváním.“ Izajáš 50,6. {MON 45.1}

Úder namířený na něj, dopadá na Spasitele, který ho obklopuje svou přítomností. Nemusí odporovat zlému, protože jeho obranou je Kristus. Ať na něho přijde cokoli, přijde to z Kristova dopuštění. Nemůže ho zasáhnout nic, co nedovolí náš Pán, a „všecko“, co dopustí, „napomáhá k dobrému těm, kdo milují Boha“ Římanům 8,28. {MON 45.2}