---
title: 'Neuvěřitelná záchrana (Iz 53,3–9)'
date: 03/03/2021
---

> <p></p>
> 3Byl v opovržení, kdekdo se ho zřekl, muž plný bolesti, zkoušený nemocemi, jako ten, před nímž si člověk zakryje tvář, tak opovržený, že jsme si ho nevážili. 4Byly to však naše nemoci, jež nesl, naše bolesti na sebe vzal, ale domnívali jsme se, že je raněn, ubit od Boha a pokořen. 5Jenže on byl proklán pro naši nevěrnost, zmučen pro naši nepravost. Trestání snášel pro náš pokoj, jeho jizvami jsme uzdraveni. 6Všichni jsme bloudili jako ovce, každý z nás se dal svou cestou, jej však Hospodin postihl pro nepravost nás všech. 7Byl trápen a pokořil se, ústa neotevřel; jako beránek vedený na porážku, jako ovce před střihači zůstal němý, ústa neotevřel. 8Byl zadržen a vzat na soud. Kdopak pomyslí na jeho pokolení? Vždyť byl vyťat ze země živých, raněn pro nevěrnost mého lidu. 9Byl mu dán hrob se svévolníky, s boháčem smrt našel, ačkoli se nedopustil násilí a v jeho ústech nebylo lsti. (Iz 53,3–9)

**Osobní studium**

Jako zranitelná rostlinka, která podle všeho nemá kdovíjakou hodnotu – a k tomu jí ještě opovrhují (Iz 53,2.3), tak je nám zde představen trpící služebník. Izajáš nás rychle přenesl nevinným mládím až na okraj propasti. Ani po přečtení předcházejících kapitol nejsme připraveni na to, abychom se dokázali smířit s údělem tohoto služebníka. Jaký je to obrovský protiklad! Izajáš nás naučil vážit si Dítěte, které se nám narodilo – Vládce (Knížete) pokoje. Ostatní jím pohrdají, avšak my víme, kdo to ve skutečnosti je.

Odpověď na otázku: „Proč toto vše Hospodinův služebník vytrpěl?“ je klíčem k pochopení celé jeho služby. Mesiáš se rozhodl trpět, aby nám tak poskytl nejvyšší důkaz Boží lásky. A nejen to – rozhodl se k této oběti, protože chtěl zachránit nás, hříšné lidi!

Ti, kteří tomu nerozuměli, považovali tohoto služebníka za zbitého a ztrápeného od Boha. Podobně i Jóbovi přátelé se domnívali, že Jób trpí za svoje hříchy. A přece to všechno byla Boží vůle (Iz 53,10). Proč? Protože „Kristus nás vykoupil z kletby zákona tím, že za nás vzal prokletí na sebe“ (Ga 3,13). Protože „toho, který nepoznal hřích, kvůli nám ztotožnil s hříchem, abychom v něm dosáhli Boží spravedlnosti“ (2K 5,21). Jen si to představte! V jistém smyslu se Kristus stal hříchem! Nesl všechnu hanbu a každou sobeckou touhu miliard lidí, kteří kdy obývali naši planetu. S tímto zdrcujícím břemenem neštěstí a bídy, které bylo na něj vloženo a s ním ztotožněno, jako by byl zosobněním všeho zla. Sám sebe vydal záhubě, aby odstranil každý hřích a každý jeho důsledek.

**Aplikace**

`Kdyby tě někdo požádal, abys stručně shrnul dobrou zprávu z Iz 52,13–53,12, jak bys to vyjádřil svými slovy? Co je v tomto pro tebe nejdůležitější?`

#### Další čtení: Vybrané citace od Ellen Whiteové

Krátce předtím stál Ježíš jako mohutný cedr a čelil bouři protivenství, která na něho zuřivě dorážela. Zatvrzelá srdce plná zloby a lsti se jej marně snažila zmást a přemoci. Odolával jim s majestátem Božího Syna. Nyní se však podobal třtině zmítané a ohýbané zběsilou bouří. Vítězný závěr jeho díla se přiblížil a Ježíš porážel temné mocnosti na každém kroku. Jako ten, kdo byl již oslaven, se dovolával jednoty s Bohem. Vytrvale a neochvějně chválil Otce. Utěšoval a povzbuzoval své učedníky. Nyní nadešla hodina temné moci. Tentokrát jeho hlas nezněl v nočním tichu jako vítězná píseň, ale ozývala se v něm lidská úzkost... „Otče můj, není-li možné, aby mne ten kalich minul, a musím-li jej pít, staň se tvá vůle.“ Matouš 26,42. {TV 440.5}

"Bůh touží po svých dítkách na zemi láskou, jež je silnější než smrt. Když dal svého Syna, dal nám v jediném daru celé nebe. Spasitelův život, jeho smrt a jeho přímluva za nás, služba andělů, prosby Ducha, působení Otce na nebesích skrze všechny a všechno, neutuchající zájem nebeských bytostí - všechno to slouží vysvobození padlého člověka. {CK 16.1}

Zamysleme se nad podivuhodnou obětí, která byla pro nás přinesena! Pokusme se ocenit práci a námahu, jakou nebe vynakládá, aby zachránilo padlé a přivedlo je zpátky do domu Otcova! Nemohlo být použito silnějších pohnutek, nemohly být nasazeny mocnější prostředky; netušené odměny za konání dobra, radosti nebe, společnost andělů, společenství a láska Boha a jeho Syna, zušlechťování a rozvoj všech našich sil pro věčné časy - což to nejsou mocné pohnutky, které nás povzbuzují k tomu, abychom zasvětili svá srdce plně službě našemu Stvořiteli a Vykupiteli? {CK 16.2}"