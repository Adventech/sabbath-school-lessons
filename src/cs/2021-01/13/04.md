---
title:  'Misionáři a Boží kněží (Iz 66,19–21)'
date:  23/03/2021
---

> <p></p>
> 19„Vložím na ně znamení a ty z nich, kdo vyváznou, vyšlu k pronárodům, do Taršíše, do Púlu a Lúdu, k těm, co natahují lučiště, do Túbalu a do Jávanu, na daleké ostrovy, které zprávu o mně ještě neslyšely ani nespatřily moji slávu; budou hlásat moji slávu mezi pronárody. 20Přivedou také ze všech pronárodů všechny vaše bratry jako obětní dar Hospodinu na koních a na vozech a na nosítkách, na mezcích a dromedárech na mou svatou horu do Jeruzaléma, praví Hospodin, tak jako budou přinášet Izraelci obětní dar do Hospodinova domu v čisté nádobě. 21Také z nich si vezmu kněze, lévijce,“ praví Hospodin. (Iz 66,19–21)

**Osobní studium**

`Co podle vás znamená, že ti, kdo vyváznou, přivedou lidi z národů jako obětní dar Hospodinu?`

Ty, kdo vyváznou před záhubou, vyšle Bůh do všech končin země k lidem, kteří neznají Boha; budou hlásat jeho slávu mezi pronárody (Iz 66,19). To je jeden z nejjasnějších starozákonních výroků o celosvětovém misijním poslání. Jinými slovy, lidé jsou nejen přitahováni k hebrejskému národu, ale někteří z Hebrejů půjdou k ostatním národům a budou je učit o pravém Bohu. To je „vzor“, který nám zcela jasně představuje Nový zákon. I když Židé byli misijně aktivní již v období mezi návratem ze zajetí a Ježíšem Kristem (Mt 23,15), rychlým tempem a v celosvětovém rozsahu se evangelium začalo šířit až v období prvních křesťanů (Ko 1,23).

`Jaký význam má Boží zaslíbení: „Také si z nich vezmu kněze, lévijce“ v Iz 66,21?`

„Z nich“ ve verši 21 se vztahuje na „všechny vaše bratry ze všech pronárodů“ z předcházejícího verše. Jsou to pohané. Některé z nich si Bůh vybral, aby byli vůdci, kněžími a levity. To je revoluční změna. Předtím Bůh ustanovil za kněze jen Áronovy potomky. Pomáhat jim směli jen příslušníci kmene Lévi. Pohané se žádným činem nemohli stát potomky Árona a Léviho. Naproti tomu Bůh pověřil některé z nich zastávat tyto služebnosti, které byly předtím zakázány i většině Židů.

**Aplikace**

`Z celé Bible je zřejmé, že i když si Bůh pro specifické úkoly povolal jeden konkrétní národ, přesto je milujícím Otcem všech a nedělá mezi lidmi rozdíly na základě jejich rasy, barvy kůže či etnické příslušnosti. Jaký vztah máš ty k těm, kteří nepatří do tvé sociální skupiny, k lidem tvého politického přesvědčení, tvého národa, rasy?`