---
title: 'Společenství víry (Iz 66,21)'
date: 24/03/2021
---

> <p></p>
> „Také z nich [z pohanských národů] si vezmu kněze, lévijce,“ praví Hospodin. (Iz 66,21)

**Osobní studium**

Izraelci byli „královstvím kněží a národem svatým“ (Ex 19,6). Měli zvláštní, oddělené kněze, kteří v rámci bohoslužby vedli celý lid v chválení Boha. V budoucnosti se však měli k tomuto vznešenému úkolu připojit i někteří pohané (Iz 66,21). Neměli být jen pouhými „pomocníky“, ale rovnocennými partnery v kněžské službě, plnohodnotnou součástí Božího společenství víry.

Pavel, misionář pohanů, prohlásil: „Není už rozdíl mezi židem a pohanem ... všichni jste jedno v Kristu Ježíši. Jste-li Kristovi, jste potomstvo Abrahamovo a dědicové toho, co Bůh zaslíbil“ (Ga 3,28.29).

Stát se dědicem zaslíbení a vznešeným „královským knězem“ neznamenalo stát se samolibou elitou společnosti. Bylo to pověření připojit se k Židům ve zvěstování skutků „toho, kdo vás povolal ze tmy do svého podivuhodného světla“ (1Pt 2,9; srov. Iz 66,19). Povýšení pohanů neopravňovalo Židy reptat, že Bůh nejednal čestně, když je odměnil stejně. Ani pohané neměli právo chovat se ke svým židovským bratrům a sestrám neuctivě. Vždyť ani dělníci, kteří byli najati později, neměli křivě pohlížet na ty, kteří byli najati dříve (Mt 20,1–16). Židům, jako Božím zprostředkovatelům zjevení, byla především „svěřena Boží slova“ (Ř 3,2). Pohanům Pavel napsal: „Jestliže však některé větve byly vylomeny a ty, planá oliva, jsi byl naroubován na jejich místo a bereš sílu z kořene ušlechtilé olivy, nevynášej se nad ty větve!“ (Ř 11,17.18).

**Aplikace**

`Co se spojuje s výhledem do budoucnosti tobě? Na co se nejvíc těšíš? Co je pro tebe tím nejdůležitějším v naději, kterou nám Bůh dává?`

#### Další čtení: Vybrané citace od Ellen Whiteové

"Bible označuje dědictví spasených slovem „vlast“. Židům 11,14-16. Nebeský Pastýř tam zavede své věrné k pramenům živých vod. Strom života bude každý měsíc dávat své ovoce a listí stromu bude sloužit pro zdraví národů. Budou tam věčně proudící toky, průzračné jako křišťál, a stromy rostoucí na jejich březích budou na cesty připravené pro vykoupený lid vrhat blahodárný stín. Rozsáhlé nížiny tam budou stoupat ke krásným pahorkům a malebná horstva se budou skvět ve svém majestátu. V pokojných rovinách, při živých tocích najde Boží lid, který byl na světě tak dlouho poutníkem a cizincem, svůj domov. {VDV 434.3}

„Můj lid bude sídlit na nivách pokoje, v bezpečných příbytcích, v klidných místech odpočinku.“ „Nikdy už nebude slýcháno o násilí ve tvé zemi, o zhoubě a zkáze na tvém území. Své hradby budeš nazývat ‚Spása‘ a své brány ‚Chvála‘.“ „Vystavějí domy a usadí se v nich, vysázejí vinice a budou jíst jejich plody. Nebudou stavět, aby se tam usadil jiný, nebudou sázet, aby z toho jedl jiný… Co svýma rukama vytvoří, to moji vyvolení sami spotřebují.“ Izajáš 32,18; Izajáš 60,18; Izajáš 65,21.22. {VDV 434.4}"