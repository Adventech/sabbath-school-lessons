---
title: 'Nová země (Iz 65–66)'
date: 20/03/2021
---

> <p>Základní verš</p>
> „Hle, já stvořím nová nebesa a novou zemi. Věci minulé nebudou připomínány, nevstoupí na mysl.“ (Iz 65,17)

Dvanáctiletý Tomáš dostal od svých rodičů knihu o astronomii, kterou si se zájmem přečetl. Pak se ale v jeho chování něco nečekaně změnilo. Začal být apatický k tomu, co se kolem něj děje, a odmítal chodit do školy. Jeho matka ho nakonec s velkými obavami o jeho zdraví vzala k lékaři.

„Tome, co to má znamenat? Ty nechceš chodit do školy a učit se? Proč?“ ptal se vlídně lékař.

Po chvíli zdráhání začal chlapec opatrně mluvit: „V mojí nové knize jsem se dočetl, že se blíží den, kdy shoří slunce a život na zemi zanikne. Jestli nakonec všechno vymře, nemá už tedy smysl cokoliv dělat,“ odpověděl chlapec.

Šokovaná matka začala křičet: „Do toho ti přece nic není! S tím se netrap!“

Když se lékaři podařilo matku uklidnit, obrátil se k chlapci, usmál se na něj a odpověděl: „Ale, Tome, kvůli tomu se opravdu nemusíš trápit, protože až se to stane, my všichni stejně už budeme dávno mrtví.“

Tomáš měl do určité míry pravdu: Nakonec všichni zemřeme. Proč se tedy o něco snažit, o cokoliv usilovat? Je tu však ještě druhá strana mince. Radostná zpráva je v tom, že naše existence smrtí končit nemusí. Je nám nabízen život, věčný život na Bohem obnovené zemi.

**Osnova lekce**

Závěrečné kapitoly knihy proroka Izajáše představují naději, kterou Bůh nabízí celému lidstvu zasaženému „epidemií“ hříchu. Tato naděje představuje „nový život“, který již nebude ohrožován zlem a hříchem a bude se vyznačovat těmito charakteristickými rysy:

1.	Nepřítomnost hříchu, zla a smrti (neděle)
2.	Obdivná úcta všech vůči Bohu (pondělí)
3.	Společenství lásky napříč národy (úterý, středa)
4.	Život v Boží blízkosti (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

"Spolupoutníku, jsme stále ve stínech a zmatcích pozemského lopocení; brzy se však zjeví náš Spasitel, aby přinesl vysvobození a odpočinutí. Vzhlížejme ve víře na blaženost, která přijde potom, jak ji nastínila ruka Boží. Ten, jenž zemřel za hříchy světa, otvírá doširoka brány ráje pro všechny, kdož v něho věří. Brzy již dojde k bitvě, brzy bude vybojováno vítězství. Brzy již uvidíme toho, k němuž se upínají naše naděje na věčný život. A v jeho přítomnosti se zkoušky a utrpení tohoto života budou zdát nicotné. {PK 481.3}

Vzhlédněte, vzhlédněte a stále se posilujte ve víře! Nechť vás tato víra vede po úzké stezce, která vede branami města do veliké a slavné budoucnosti bez hranice, která čeká na vykoupené. „Buďte proto trpěliví, bratří, až do příchodu Páně. Hle, rolník čeká na vzácný plod země, je nad ním trpěliv, až se mu dostane podzimního a jarního deště. Buďte i vy trpěliví, posilňte svá srdce, protože příchod Páně je blízký.“ Jakubův 5,7.8. {PK 481.4}"