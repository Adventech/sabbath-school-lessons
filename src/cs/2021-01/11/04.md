---
title: 'Zdánlivá zbožnost (Iz 58,1–8)'
date: 09/03/2021
---

> <p></p>
> 1„Volej z plna hrdla, bez zábran! Rozezvuč svůj hlas jako polnici! Mému lidu ohlas jeho nevěrnost, domu Jákobovu jeho hříchy. 2Den co den se mne dotazují, chtějí poznat moje cesty jako pronárod, jenž koná spravedlnost a řád svého Boha neopouští; na spravedlivé řády se mě doptávají, chtěli by mít Boha blízko. 3,Proč se postíme, a nevšímáš si toho? Pokořujeme se, a nebereš to na vědomí?‘ Právě v den, kdy se postíváte, hovíte svým zálibám a honíte všechny své dělníky. 4Postíte se jenom pro spory a hádky, abyste mohli svévolně udeřit pěstí. Nepostíte se tak, aby bylo slyšet váš hlas na výšině. 5Což to je půst, který si přeji? Den, kdy se člověk pokořuje, kdy hlavu sklání jako rákos, žínici obléká a popelem si podestýlá? Dá se toto nazvat postem, dnem, v němž má Hospodin zalíbení? 6Zdalipak půst, který já si přeji, není toto: Rozevřít okovy svévole, rozvázat jha, dát ujařmeným volnost, každé jho rozbít? 7Cožpak nemáš lámat svůj chléb hladovému, přijímat do domu utištěné, ty, kdo jsou bez přístřeší? Vidíš-li nahého, obléknout ho, nebýt netečný k vlastní krvi? 8Tehdy vyrazí jak jitřenka tvé světlo a rychle se zhojí tvá rána. Před tebou půjde tvá spravedlnost, za tebou se bude ubírat Hospodinova sláva.“ (Iz 58,1–8)

**Osobní studium**

Ve 3. verši jde zřejmě o půst ve dni smíření, jediný Bohem nařízený půst (Lv 16,29.31; 23,27–32). Paralelním výrazem „pokořovat se“ to potvrzuje i Iz 58,3, kde je použita podobná terminologie jako v Lv. Pokání nebo zármutek nad hříchem lze projevit různými formami sebezapření, včetně půstu (Ž 35,13; Da 10,2.3.12).

Boží příkaz: „Rozezvuč svůj hlas jako polnici!“ (Iz 58,1) můžeme dobře pochopit na pozadí událostí dne smíření. Na tuto troubu z beraního rohu, zvanou šofar, se troubilo deset dnů přede dnem smíření. Toto troubení mělo lidi upozornit a připomenout jim tento zvláštní den (Lv 23,34). A navíc, každý padesátý rok oznamoval její zvuk v den smíření začátek jubilejního (milostivého) léta osvobození (Lv 25,9.10; srov. Iz 27,13).

`Kvůli čemu si Hospodin v dnešním biblickém textu stěžuje na svůj lid? Proč se mu jejich „půst“ nelíbí?`

Zdá se, jakoby lidé čekali, že jim Bůh bude blahopřát, jací jsou „zbožní“. Ve skutečnosti to mělo být naopak. Pokáním ve dni smíření vyjadřovali svoji vděčnost a věrnost Bohu. Ten den vcházel nejvyšší kněz před Hospodina, aby očistil svatyni – a vlastně i lid – od hříchů, které jim již byly odpuštěny (Lv 16; srov. Lv 4). Všechno mělo probíhat v atmosféře vděčnosti vůči Bohu, který je ve dni soudu zachránil. Neměli to dělat proto, aby je Bůh pochválil, jací jsou „zbožní“ a „oddaní“. Koneckonců, byly to právě hříchy lidí, které poskvrnily Boží svatyni. Musela být očištěna krví, prolitou za hříchy, jichž se dopustili.

Důležité poučení, které z těchto veršů vyplývá, se týká rozdílu mezi náboženstvím a skutečným následováním Ježíše Krista.

**Aplikace**

`Když se podíváš kolem sebe – ať už v rodině, v práci, škole, nebo ve svém městě – kde a vůči komu bys mohl v těchto dnech projevit svou praktickou zbožnost?`

#### Další čtení: Vybrané citace od Ellen Whiteové

Jako unavený poutník na poušti hledá pramen a když ho najde, uhasí svou velkou žízeň, podobně i křesťan žízní a dostává čistou vodu života, která vyvěrá z Krista. {MON 19.2}

"Spasení je nezasloužený dar, a přesto má být kupován a prodáván. Boží milost nabízí drahocennou perlu ke koupi bez peněz a bez placení. Boží milost nabízí ke koupi všechny nebeské hodnoty. Pokladnice klenotů pravdy je otevřena pro všechny. Pán upozorňuje: „Hle, otevřel jsem před tebou dveře, a nikdo je nemůže zavřít.“ Žádný meč nebrání průchodu těmito dveřmi. Hlasy zevnitř u dveří volají: Pojď! Spasitel nás upřímně a s láskou zve: „Radím ti, abys u mne nakoupil zlata ohněm přečištěného, a tak zbohatl.“ Zjevení 3,8.18. {PM 57.2}

Bohatství Kristova evangelia mohou získat všichni. Spasení mohou dosáhnout nejchudší právě tak jako nejbohatší, nelze je zaplatit žádným pozemským bohatstvím. Spasení dosahujeme, když se odevzdáváme Kristu jako jeho vlastnictví a když jej dobrovolně posloucháme. {PM 57.3}

Spasení si nemůžeme zasloužit. Musíme však o ně usilovat s takovým zájmem a vytrvalostí, jako kdybychom chtěli pro ně zapomenout všechno ostatní na světě. {PM 57.4}"