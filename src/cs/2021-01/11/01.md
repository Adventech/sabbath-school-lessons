---
title: 'Kreativní láska (Iz 55–58)'
date: 06/03/2021
---

> <p>Základní verš</p>
> „Budeš-li štědrý k hladovému a nasytíš-li ztrápeného, vzejde ti v temnotě světlo a tvůj soumrak bude jak poledne.“ (Iz 58,10)

Láska nikdy nezklame. Židovský kantor (hlavní zpěvák v synagóze) a jeho manželka, kteří žili v Lincolnu (Nebraska, USA), začali dostávat výhrůžné a vulgární telefonáty. Zjistili, že přicházejí od vůdce místního Ku-Klux-Klanu, známého rasistického spolku šířícího nenávist. Protože už věděli, o koho jde, mohli se obrátit na policii. Rozhodli se však pro ještě radikálnější postup. Když se dověděli, že je invalidní, objevili se jednoho dne před jeho dveřmi s večeří na talíři. Úplně ho to vyvedlo z míry. Jejich láska doslova rozpustila jeho nenávist. Manželé v návštěvách pokračovali i dále a přátelství mezi nimi se prohlubovalo. Uvažoval dokonce o tom, že se stane židem!

„Zdalipak půst, který já si přeji, není toto: Rozevřít okovy svévole, rozvázat jha, dát ujařmeným volnost, každé jho rozbít? Cožpak nemáš lámat svůj chléb hladovému...?“ (Iz 58,6.7). Židovští manželé z Lincolnu se postili tak, že se podělili o své jídlo s hladovým pronásledovatelem. Tak ho vysvobodili ze zajetí jeho vlastních nespravedlivých předsudků!

Tento důležitý duchovní princip si přiblížíme tak, jak nám ho představuje prorok Izajáš.

**Osnova lekce**

Při studiu této lekce se chceme zaměřit na Boží pozvání jeho dětem, které chce nasměrovat k praktické a kreativní lásce k němu i k druhým lidem. V kapitolách 55–58 jim nejprve ukazuje jako „vzor“ svou lásku k nim, která je má motivovat k lásce k ostatním.

1.	Boží kreativní láska (neděle, pondělí)
2.	Lidská kreativní láska
 * a.	Vztahy místo formálnosti (úterý)
 * b.	Praktická pomoc potřebným (středa)
 * c.	Sobota jako den budování vztahů (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

"Dobré skutky jsou dvojnásobným požehnáním. Jsou dobrodiním pro dárce i pro toho, kdo laskavost přijímá. Vědomí, že konáme dobro, je jedním z nejlepších léků pro nemocné tělo a mysl. Je-li mysl svobodná a šťastná pocitem dobře vykonané povinnosti a uspokojením z toho, že byli obšťastněni druzí, pak blahodárný, povznášející vliv vnese nový život do celé bytosti. {ZNP 134.2}

Ať nemocný sám projevuje laskavost, místo aby ji stále jen vyžadoval. Vložte břemeno svých slabostí, starostí a bolestí na soucitného Spasitele. Otevřete své srdce jeho lásce a nechte ji vytrysknout, ať obšťastní druhé. Uvědomte si, že všichni musí snášet těžké zkoušky a odolávat velkým pokušením a že vy můžete udělat něco pro to, abyste jim tato břemena ulehčili. Projevujte vděčnost za požehnání, která jste přijali. Ukazujte, jak si vážíte pozorností, jichž se vám dostává. Mějte srdce plné vzácných Božích zaslíbení, abyste mohli vynášet z tohoto pokladu slova, která budou útěchou a posilou druhým. To vytvoří kolem vás ovzduší, které bude prospěšné pro druhé a bude je povznášet. Ať je vaším cílem stát se požehnáním všem, kdo jsou kolem vás. Tak najdete způsoby, jak být užiteční členům své rodiny i jiným. {ZNP 134.3}"