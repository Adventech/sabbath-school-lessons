---
title: 'Boží myšlenky a cesty (Iz 55,8–13)'
date: 08/03/2021
---

> <p></p>
> 8„Mé úmysly nejsou úmysly vaše a vaše cesty nejsou cesty moje, je výrok Hospodinův. 9Jako jsou nebesa vyšší než země, tak převyšují cesty mé cesty vaše a úmysly mé úmysly vaše. 10Spustí-li se lijavec nebo padá-li sníh z nebe, nevrací se zpátky, nýbrž zavlažuje zemi a činí ji plodnou a úrodnou, takže vydává símě tomu, kdo rozsívá, a chléb tomu, kdo jí. 11Tak tomu bude s mým slovem, které vychází z mých úst: Nevrátí se ke mně s prázdnou, nýbrž vykoná, co chci, vykoná zdárně, k čemu jsem je poslal.“ 12„S radostí vyjdete a budete vedeni v pokoji. Hory a pahorky budou před vámi zvučně plesat a všechny stromy v poli budou tleskat. 13Místo trní vyroste cypřiš, místo plevele vzejde myrta. To bude k oslavě Hospodinova jména, za trvalé znamení, které nebude vymýceno.“ (Iz 55,8–13)

**Osobní studium**

Nemáme pochybnosti o tom, že Bůh, který stvořil vesmír, v kterém jsou i některé z těch nejjednodušších věcí zahaleny pro nás nepochopitelným tajemstvím, existuje. Bůh, jehož cesty zdaleka převyšují naše možnosti chápání. Vědomí jeho nekonečné nadřazenosti by nám mělo pomoci v pokoře přijmout jeho pomoc.

`Přečti si Iz 55,6–13. V jakém kontextu Hospodin říká, že jeho cesty a myšlenky převyšují to, co si vůbec dokážeme představit? Co nám oznamuje, že dělá, a my to tak těžko chápeme?`

Není pochybností o tom, že největším ze všech velkolepých tajemství vesmíru je plán spasení (viz Ef 6,19). Stvořitel vesmíru se snížil, stal se člověkem, žil těžkým životem plným bolesti a nakonec zemřel místo nás jako oběť za hřích, aby nám mohl odpustit a prokázat nám milosrdenství – to je pravda, která bude celou věčnost rozechvívat srdce Bohem stvořených bytostí.

`„Vykoupení – téma, do kterého touží nahlédnout andělé, bude vědou a písní vykoupených po celou nekonečnou věčnost. Není hodno toho, abychom o něm důkladně uvažovali a studovali ho již nyní?`

Studium Kristova vtělení, jeho oběti a prostřednické služby zaměstná mysl snaživého studenta, pokud trvá čas. Když se podívá na nebesa, jejichž věk není možno spočítat, zvolá: ,Veliké je tajemství zbožnosti!‘“ (ML 360)

**Aplikace**

`Za jakých okolností by mohlo hrozit i tobě, že budeš možná „aktivním“ křesťanem, ale přesto budeš vzdálený od Boha? Jak se můžeš tomuto nebezpečí bránit?`

#### Další čtení: Vybrané citace od Ellen Whiteové

"Spravedlnosti nedosáhneme bolestným úsilím nebo neúnavnou prací, dary nebo oběťmi; Pán ji ochotně dává každému, kdo po ní hladoví a žízní. „Všichni, kdo žízníte, pojďte k vodám, i ten, kdo peníze nemá. Pojďte, kupujte a jezte... bez peněz a bez placení...“ „Jejich spravedlnost je ode mne, je výrok Hospodinův.“ „Nazvou ho tímto jménem: ‚Hospodin — naše spravedlnost‘.“ Izajáš 55,1; 54,17; Jeremjáš 23,6. {MON 18.6}

Žádný lidský prostředek nemůže poskytnout to, co by ukojilo hlad a žízeň lidského nitra. Ježíš však prohlašuje: „Hle, stojím přede dveřmi a tluču; zaslechne-li kdo můj hlas a otevře mi, vejdu k němu a budu s ním večeřet a on se mnou.“ „Já jsem chléb života; kdo přichází ke mně, nikdy nebude hladovět, a kdo věří ve mne, nebude nikdy žíznit.“ Zjevení 3,20; Jan 6,35. {MON 18.7}"