---
title: 'Potěšte můj lid (Iz 40)'
date: 13/02/2021
---

> <p>Základní verš</p>
> „Vystup si na horu vysokou, Sijóne, který neseš radostnou zvěst, co nejvíc zesil svůj hlas, Jeruzaléme, který neseš radostnou zvěst, zesil jej, neboj se! Řekni judským městům: ‚Hle, váš Bůh!‘“ (Iz 40,9)

„Druhá světová válka skončila roku 1945. V té době se jeden z japonských vojáků jménem Shoichi Yokoi ukrýval v džungli na ostrově Guam. Americká letadla nad tímto ostrovem shazovala letáky s informací, že válka skončila, ale Yokoi to považoval za past. Byl rozhodnutý nikdy se nevzdat, a tak se dále skrýval a žil v primitivním přístřešku. A protože neměl žádný kontakt s civilizací, žil jen z toho, co našel v džungli, a vyráběl si jednoduchý oděv z kůry stromů.

V roce 1972, 27 let po skončení druhé světové války, narazili lovci v džungli na Yokoie, který tam chytal ryby. Tehdy se dozvěděl, že válka skutečně skončila. I když si jeho krajané už desítky let užívali míru, Yokoi dál strádal a prožíval stres z války.“ (Gane, Roy. Leviticus. Pozvání k oltáři, Praha: Advent-Orion, 2018, s. 222)

Prostřednictvím proroka Izajáše Bůh před mnohými staletími oznámil, že období strachu a utrpení jeho lidu skutečně skončí: „Potěšte, potěšte můj lid, praví váš Bůh. Mluvte k srdci Jeruzaléma, provolejte k němu: Čas jeho služby se naplnil, odpykal si své provinění. Vždyť z Hospodinovy ruky přijal dvojnásobně za všechny své hříchy.“ (Iz 40,1.2)

**Osnova lekce**

Při studiu této lekce se budeme věnovat 40. kapitole knihy proroka Izajáše, ve které zaznívá nadčasové povzbudivé poselství, které Bůh adresoval svým dětem.

1.	Bůh chce potěšit svůj lid (neděle)
2.	Čím je chce potěšit?
 * a.	Dobrá zpráva o přicházejícím Králi (pondělí)
 * b.	Dobrá zpráva o blížícím se spasení (úterý)
 * c.	Dobrá zpráva o Božím charakteru (středa)
3.	Důsledek této dobré zprávy: výzva k rozhodnutí (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

Mnoho poselství útěchy se dostalo církvi od starodávných proroků. „Potěšujte, potěšujte lidu mého, dí Bůh váš.“ (Izajáš 40,1) přikázal Bůh Izaiášovi; a s tímto příkazem mu dal podivuhodná vidění, která jsou nadějí a radostí věřících ve všech následujících staletích. Pevná zaslíbení Boží jsou ve všech dobách posílením pro dítky Boží, jimž se dostává od lidí jen opovrhování, pronásledování a opomíjení. Ve víře očekávají dobu, kdy Bůh splní své církvi ujištění: „Způsobímť důstojnost věčnou, a veselí od národu do pronárodu.“ Izajáš 60,15. {PK 474.2}

Otcova přítomnost obklopila Krista, takže ho nepotkalo nic, kromě toho, co nekonečná láska dopustila pro dobro světa. V tom byl jeho zdroj útěchy a v tom je útěcha i pro nás. Kdo má v sobě Kristova Ducha, přebývá v Kristu. Ať na něj přichází cokoli, přichází to od Spasitele, který ho obklopuje svou přítomností. Nic se ho nemůže dotknout bez Hospodinova dovolení. Všechna naše utrpení a starosti, všechna pokušení a zkoušky, všechny naše smutky a žaly, všechna naše pronásledování a strádání, zkrátka to všechno dohromady působí pro naše dobro. Pomocí všech těchto zkušeností a okolností Bůh pracuje v náš prospěch. {ZNP 264.4}