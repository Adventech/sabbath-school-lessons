---
title: 'Pokušení modloslužby (Iz 40,19.20)'
date: 18/02/2021
---

> <p></p>
> 19Řemeslník odleje modlu a zlatotepec ji potáhne zlatem, stříbrné řetízky přidělá zlatník. 20Chudák, který na takovou oběť nemá, vybere dřevo, které netrouchniví, a vyhledá zručného řemeslníka, aby mu zhotovil modlu, jež by se neviklala. (Iz 40,19.20)

**Osobní studium**

`Jak Izajáš charakterizuje modly? Jak tomu rozumíš? Proč je tento obraz tak výstižný, bez ohledu na to, o jakou modlu jde?`

Starověcí modloslužebníci věřili, že prostřednictvím obrazů anebo symbolů božských bytostí uctívají samotné bohy. Hospodin odmítá jakoukoliv snahu představit ho nějakým obrazem, například zlatým teletem (Ex 32,4.5), protože nikdo neví, jak vypadá, a jeho jedinečná sláva a nesrovnatelná velikost se nedá ničím znázornit (Dt 4,15–19). Modla je vlastně jiný bůh a jeho uctívání je přestoupením prvního a druhého přikázání.

Boží lid nepotřebuje modly, protože Bůh se jim skutečně osobně zjevuje ve svatyni. Uctívání modly je jakási náhrada a v podstatě popření jeho skutečné přítomnosti.

Modly nejen selhávají ve zpodobnění Boha, ale ve skutečnosti představují „nic“, protože žádní jiní bohové neexistují (Iz 44,6). Podobně jako Izajáš, i Ž 115,8 vyznívá ironicky: „Jim jsou podobni ti, kdo je zhotovují, každý, kdo v ně doufá.“

`Ze starověkých spisů víme, že modloslužba byla velmi atraktivní, protože její podstatou byl materialismus. Pomocí různých forem uctívání vzdávali modloslužebníci úctu silám, o kterých věřili, že je mohou obdarovat plodností a blahobytem. Bylo to „svépomocné“ náboženství. Není vám to náhodou blízké?`

Před druhým příchodem Pána Ježíše Kris­ta, v době, kdy se pro něj bude připravovat cesta hlásáním poselství proroka Eli­jáše o smíření (Mal 3,23.24 – BK 4,5.6), budou lidé stát před stejným rozhodnutím jako ve dnech proroka Izajáše: Buď budete uctívat Stvořitele, anebo se budete klanět něčemu jinému (Zj 13–14), protože nakonec vždy něco uctíváte.

**Aplikace**

`V Iz 41,14 nazývá Hospodin svůj lid „červíčkem“. Co tím chce zdůraznit? Cítíš se někdy uprostřed problémů a nepříznivých okolností života podobně? Jak se ti daří v takových chvílích důvěřovat Hospodinu a věřit jeho slibu, že bude s tebou?`

#### Další čtení: Vybrané citace od Ellen Whiteové

Odmítáním pravdy odmítají lidé jejího Původce. Pošlapáváním Božího zákona popírají autoritu Zákonodárce. Vytvořit si modlu z falešného učení a z falešných názorů je stejně snadné jako vyřezat modlu ze dřeva nebo ji vytesat z kamene. Satan představuje lidem Boží vlastnosti v nesprávném světle, a tím v nich vytváří nesprávnou představu o charakteru Stvořitele. Mnozí lidé povýšili na trůn místo Boha jakýsi filozofický idol, ale živého Boha, který se zjevil ve svém Slovu, v Ježíši Kristu, uctívá jen málokdo. Tisíce zbožšťují přírodu, Boha přírody však popírají. Modlářství v různé podobě je v dnešním křesťanstvu stejně rozšířené jako ve starém Izraeli za dnů proroka Eliáše. Bůh mnoha domnělých učenců, filozofů, básníků, politiků či novinářů — bůh moderních kruhů...  není o mnoho lepší, než byl Baal, fénický bůh slunce. {VDV 377.4}