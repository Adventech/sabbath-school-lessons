---
title: 'Útěcha pro budoucnost (Iz 40,1.2)'
date: 14/02/2021
---

> <p></p>
> 1„Potěšte, potěšte můj lid,“ praví váš Bůh. 2Mluvte k srdci Jeruzaléma, provolejte k němu: Čas jeho služby se naplnil, odpykal si své provinění. Vždyť z Hospodinovy ruky přijal dvojnásobně za všechny své hříchy. (Iz 40,1.2)

**Osobní studium**

`V úvodních verších Bůh potěšuje svůj lid. Čas trestu konečně skončil. O jaký trest se jednalo?`

Byl to trest vykonaný prostřednictvím Asýrie, metly Božího hněvu (Iz 10,5), od které Bůh vysvobodil Judsko tím, že v roce 701 př. Kr. zničil Sancheríbovo vojsko (Iz 37)? Nebo to byl trest vykonaný prostřednictvím Babylónu, který z Judska odvlekl lidi i majetek, protože Chizkijáš ukázal Meródak-baladánovým poslům celé své bohatství? (Iz 39)

„Asýrie“ a „Asyřané“ jsou zmíněni v části od Iz 7,17 do 38,6 třiačtyřicetkrát, ale ve zbytku knihy proroka Izajáše se nachází zmínka již jen jednou – a to v 52,4, kde je popsán útlak Asýrie v minulém čase. V poslední části knihy jsou zmínky o vysvobození z babylónského zajetí perským králem Kýrem, který v roce 539 př. Kr. dobyl Babylón a judským vyhnancům vrátil svobodu.

Iz 1–39 připomíná události, které vedly k vysvobození od Asyřanů v roce 701 př. Kr. Začátek 40. kapitoly však popisuje události, které se stanou teprve o jeden a půl století později – konec Babylónské říše (539 př. Kr.) a návrat Židů, který se brzy po pádu Babylónu uskutečnil.

Protože Iz 39 předpovídá babylónské zajetí, které se týká i některých Chizkijášových potomků, tvoří tato kapitola určitý přechod k následujícím kapitolám (v. 6.7). Kromě toho také vidění z kapitol 13,14 a 21 předpovídají pád Babylónu, což přinese svobodu Božímu lidu (Iz 14,1–4). Všimni si úzké souvislosti s Iz 40,1.2, kde Bůh slíbil svému lidu, že jejich utrpení skončí.

**Aplikace**

`Také jsi už někdy v životě zažil pocit, že „usycháš jako tráva“? (Iz 40,7.8) Co ti v takových chvílích pomáhá? Jak bys mohl povzbudit někoho, kdo něco takového ve svém životě zažívá?`

#### Další čtení: Vybrané citace od Ellen Whiteové

Pýcha Asýrie a její pád mají sloužit jako poučení až do konce času. Národů, které dnes žijí na zemi a které se ve zpupnosti a pýše chtějí vyrovnat Bohu, se Bůh ptá: „Kterému ze stromů Eden podoben jsi tak v slávě a velikosti? Však svržen budeš s dřívím Eden dolů na zem.“ Ezechiel 31,18. {PK 240.4}

„Dobrýť jest Hospodin, silou jest v den soužení, a zná ty, kdož v něho doufají. Protože povodní prudkou konec učiní“ všem, kdož se pokoušejí vyvyšovat se nad Nejvyššího. Nahum 1,7.8. {PK 240.5}

Doba soužení a úzkosti, která nás čeká, bude vyžadovat víru, která dokáže překonat námahu, čekání a hlad — víru, která neochabne ani v nejtěžších zkouškách. Bůh dává všem čas milosti, aby se připravili na dobu soužení. Jákob zvítězil, protože byl vytrvalý a odhodlaný. Jeho vítězství je důkazem moci vytrvalé modlitby. Všichni, kdo se stejně jako Jákob budou držet Božích zaslíbení a budou právě tak opravdoví a vytrvalí, se dočkají úspěchu...  Jak málo lidí se ve chvílích nevýslovného zoufalství drží opravdu pevně Božích slibů. {VDV 401.1}