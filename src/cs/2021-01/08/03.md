---
title: 'Připravte cestu Hospodinu! (Iz 40,3–8)'
date: 15/02/2021
---

> <p></p>
> 3Hlas volajícího: „Připravte na poušti cestu Hospodinu! Vyrovnejte na pustině silnici pro našeho Boha! 4Každé údolí ať je vyvýšeno, každá hora a pahorek sníženy. Pahorkatina ať v rovinu se změní a horské hřbety v pláně. 5I zjeví se Hospodinova sláva a všechno tvorstvo společně spatří, že promluvila Hospodinova ústa.“ 6Hlas toho, jenž praví: „Volej!“ I otázal se: „Co mám volat?“ „Všechno tvorstvo je tráva a všechna jeho spolehlivost jak polní kvítí. 7Tráva usychá, květ vadne, zavane-li na něj vítr Hospodinův. Věru, lid je pouhá tráva. 8Tráva usychá, květ vadne, ale slovo Boha našeho je stálé navěky.“ (Iz 40,3–8)

**Osobní studium**

Nejmenovaný hlasatel oznamuje, že Bůh přichází zjevit svoji slávu (40,3–5). Jiný hlas zvěstuje, že i když jsou lidé pomíjiví jako listí, „slovo Boha našeho je stálé navěky“ (v. 8). Po vyhnanství získává Boží lid opět to, co dostali na hoře Sijónu a co v odpadnutí, za které je stihl trest, zavrhli – Boží přítomnost a jeho slovo. To jsou základní prvky Boží smlouvy s Izraelem, které byly uchovávány ve svatyni uprostřed Božího lidu (Ex 25,8.16). Protože porušili jeho slovo, Bůh opustil svůj chrám (Ez 9–11), ale vrací se zpět. Jeho přítomnost a jeho věčně spolehlivé slovo přinášejí útěchu, vysvobození a naději.

`Které nezbytné přípravy je zapotřebí udělat před příchodem Páně? (Iz 40,3–5)`

Nesluší se, aby se král trmácel po hrbolaté cestě. Proto se před jeho příchodem musí cesta opravit. Oč více to platí v případě Krále králů! Příprava pro jeho příchod, podle všeho od východu, kde byl ve vyhnanství svému lidu „svatyní“ (Ez 11,16), bude vyžadovat hodně velkou úpravu terénu. Připravit rovnou cestu přes kopce na východ od Jeruzaléma by bylo velice náročné i za použití výbušnin a buldozerů. Bůh je jediný, kdo může takové dílo vykonat. Je to on, kdo změní nerovnosti pustiny v krásnou rovinu (Iz 42,16).

Nový zákon aplikuje Izajášovo proroctví jednoznačně na duchovní přípravu, která probíhala prostřednictvím kázání Jana Křtitele (Mt 3,3). Jeho poselství znělo: „Čiňte pokání, neboť se přiblížilo království nebeské“ (Mt 3,2). Křest, kterým křtil, byl křest pokání na odpuštění hříchů (Mk 1,4). Příprava cesty tedy představovala pokání a ochotu zanechat hříchy, aby lidé mohli přijmout Boží odpuštění a jeho přítomnost.

**Aplikace**

`„Jak pastýř pase své stádo, beránky svou paží shromažďuje, v náručí je nosí, březí ovečky šetrně vede“ (Iz 40,11). Co pro tebe znamená, že Hospodin je i tvůj pastýř? Jak konkrétně jsi zažil jeho laskavou péči?`

#### Další čtení: Vybrané citace od Ellen Whiteové

Když v dávných dobách projížděl král zapadlými kouty svého panství, vysílal před královským vozem skupinu mužů, kteří vyrovnávali hrboly a zasypávali výmoly, aby mohl panovník bezpečně a bez překážek pokračovat v cestě. Prorok použil tohoto obrazu k objasnění díla evangelia. „Každé údolí ať je vyvýšeno, každá hora a pahorek sníženy.“ Když se Boží Duch dotkne člověka svou zázračnou probouzející silou, pokoří v něm pýchu. Lidé poznají nicotnost světských radovánek, postavení i moci. „Boříme lidské výmysly a všecko, co se v pýše pozvedá proti poznání Boha. Uvádíme do poddanství každou mysl, aby byla poslušna Krista.“ 2. Korintským 10,4.5. Potom pochopíme, že jediné, co má cenu, je pokora a obětavá láska, kterých jsme si tak málo vážili. To je dílo evangelia a Janovo poselství bylo jeho součástí. {TV 81.11}

Nevěřící Voltaire jednou pohrdavě prohlásil: „Už mě unavuje, jak lidé neustále opakují, že křesťanství založilo dvanáct mužů. Dokážu, že stačí jeden muž, aby je překonal.“ Od jeho smrti žilo na světě už mnoho generací. Milióny lidí se zúčastnily tažení proti Bibli. Bible však není zdaleka poražena. Tam, kde byly v době Voltaira stovky, jsou dnes desetitisíce, ba statisíce výtisků Boží knihy. Jeden z prvních reformátorů prohlásil: „Bible je kovadlina, o niž se zničilo nejedno kladivo.“ Pán říká: „Žádná zbraň vyrobená proti tobě se nesetká se zdarem, každý jazyk, jenž proti tobě povstane na soudu, usvědčíš ze svévole.“ Izajáš 54,17. {VDV 191.4}

„Slovo Boha našeho je stálé navěky.“ Izajáš 40,8. Cokoli je postaveno na moci člověka, bude svrženo, avšak to, co je založeno na skále neměnného Božího slova, potrvá navěky. {VDV 191.5}