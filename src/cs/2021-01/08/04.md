---
title: 'Evangelium – radostná zpráva (Iz 40,9–11)'
date: 16/02/2021
---

> <p></p>
> 9Vystup si na horu vysokou, Sijóne, který neseš radostnou zvěst, co nejvíc zesil svůj hlas, Jeruzaléme, který neseš radostnou zvěst, zesil jej, neboj se! Řekni judským městům: „Hle, váš Bůh! 10Panovník Hospodin přichází s mocí, jeho paže se ujme vlády. Hle, svoji mzdu má s sebou, u sebe svůj výdělek. 11Jak pastýř pase své stádo, beránky svou paží shromažďuje, v náručí je nosí, březí ovečky šetrně vede.“ (Iz 40,9–11)

**Osobní studium**

`Kterou událost popisují verše Iz 40,9–11?`

V závěrečných kapitolách proroka Izajáše se setkáváme s „hlasatelem“ radostné zvěsti pro Jeruzalém (41,27; 52,7). Z hebrejského textu Iz 40,9 však vyplývá, že tím, kdo zvěstuje z hory: „Hle, váš Bůh!“, je ženského rodu, tedy „hlasatelka“ (Jeruzalém je totiž v hebrejštině rodu ženského).

V Ž 68 chválí David Boha za to, že „osamělé usazuje v domě, vyvádí vězně k šťastnému životu“ (v. 7). I když se tato slova původně vztahovala na vysvobození z egyptského otroctví, Izajáš používá stejné myšlenky v souvislosti se zvěstováním druhého „exodu“ – návratu z babylónského zajetí.

Nový zákon vztahuje text Iz 40,3–5 na Jana Křtitele, který připravoval cestu Ježíši Kristu, věčnému Slovu, které bylo v lidském těle přítomno mezi svým lidem (J 1,14).

Vzhledem k Izajášovu proroctví se nejeví jako náhoda, že první člověk, který obyvatelům Jeruzaléma z chrámové hory veřejně oznamoval, že Pán přišel, byla prorokyně Anna. „A v tu chvíli k nim přistoupila, chválila Boha a mluvila o tom dítěti všem, kteří očekávali vykoupení Jeruzaléma“ (L 2,38). Tak začala křesťanská evangelizace, jak ji známe dodnes: zvěstování evangelia, dobré zprávy o tom, že Ježíš Kristus přišel, aby nám přinesl spasení. Později Ježíš pověřil další ženu, Marii Magdalskou, aby jako první hlásala zvěst o jeho triumfálním vzkříšení (J 20,17.18), které bylo zárukou toho, že jeho poslání na planetě Zemi bylo splněno. Tělo je jako tráva, avšak Boží slovo, které se stalo tělem, je věčné! (Iz 40,6–8).

**Aplikace**

`Verše v této části ukazují nejen na Boží milosrdenství a jeho moc, ale také na to, že Bůh je Stvořitel. Co to pro tebe znamená? Jak se ti tyto dvě vlastnosti daří vnímat společně? V jakých chvílích více doceníš Boží moc, kdy zase jeho milosrdenství?`

#### Další čtení: Vybrané citace od Ellen Whiteové

Svět zahaluje temnota nedostatečného poznání Boha. Lidé neznají Boží charakter, nesprávně jej chápou a představují. V této době má být hlásáno Boží poselství, které má osvěcující vliv a spásnou moc. Toto poselství má seznámit lidi s Božím charakterem. Do temnoty světa má zazářit světlo Boží slávy, světlo jeho lásky, milosrdenství a pravdy. {PM 212.4}

Prorok Izajáš vylíčil toto dílo slovy: „Co nejvíc zesil svůj hlas, Jeruzaléme, který neseš radostnou zvěst, zesil jej, neboj se! Řekni judským městům: ‚Hle, váš Bůh! Panovník Hospodin přichází s mocí, jeho paže se ujme vlády. Hle, svoji mzdu má s sebou, u sebe svůj výdělek.‘“ Izajáš 40,9.10. {PM 212.5}

Obětavá práce křesťanů v minulosti by pro nás měla být příkladem a motivací. Členové Boží církve by měli být pohotoví k dobrým skutkům, měli by se oprostit od světské ctižádosti a jít ve stopách toho, který konal dobro všude, kam přišel. Se soucitem a porozuměním by měli sloužit těm, kdo potřebují pomoc, a vyprávět hříšníkům o Spasitelově lásce. Taková práce vyžaduje úsilí a je namáhavá, ale přináší bohatou odměnu. Ti, kdo se takové službě upřímně oddají, budou přivádět lidi ke Spasiteli. Vlivu, který provází plnění Božího pověření, totiž nelze odolat. {PNL 62.7}

Odpovědnost za plnění Božího poslání nespočívá pouze na vysvěceném kazateli. Každý, kdo přijal Krista, je povolán, aby pracoval pro záchranu svých bližních. „A Duch i nevěsta praví: ‚Přijď!‘ A kdokoli to slyší, ať řekne: ‚Přijď!‘“ Zjevení 22,17. Výzva předávat toto pozvání dál se vztahuje na celou církev. Každý, kdo je zaslechne, má opakovat „Přijď!“, aby se ozvěnou tohoto poselství rozezněly hory i údolí. {PNL 63.1}

„Volá své ovce jménem a vyvádí je… a ovce jdou za ním, protože znají jeho hlas.“ Jan 10,3.4. Pastýř na Východě své stádo nežene. Nepoužívá násilí ani ovce neplaší, jde před nimi a volá je. Ovce znají jeho hlas a poslouchají ho. Tak jedná se svým stádem i Pastýř-Spasitel. {TV 307.5}

Stejně jako jde pastýř před svým stádem a jako první čelí na cestě všem nebezpečím, jde před svým lidem i Ježíš. „Když je má všecky venku, kráčí před nimi.“ Jan 10,4. Cesta k nebi je posvěcena Spasitelovými stopami. Může být strmá a nerovná, ale je to cesta, po které kráčel Ježíš. Jeho nohy ušlapaly ostré trny, aby se nám po ní šlo snadněji. Nesl každé břemeno, které musíme nést my. {TV 308.1}