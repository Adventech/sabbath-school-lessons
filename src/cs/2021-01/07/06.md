---
title: 'Nemoc a bohatství (Iz 38–39)'
date: 11/02/2021
---

> <p></p>
> 1V oněch dnech Chizkijáš smrtelně onemocněl. Přišel k němu prorok Izajáš, syn Amósův, a řekl mu: „Toto praví Hospodin: Udělej pořízení o svém domě, protože zemřeš, nebudeš žít.“ 2Chizkijáš se otočil tváří ke zdi a takto se k Hospodinu modlil: 3„Ach, Hospodine, rozpomeň se prosím, že jsem chodil před tebou opravdově a se srdcem nerozděleným a že jsem činil, co je dobré v tvých očích.“ A Chizkijáš se dal do velikého pláče. 4Tu se k Izajášovi stalo slovo Hospodinovo: 5„Jdi a vyřiď Chizkijášovi: Toto praví Hospodin, Bůh Davida, tvého otce: ,Vyslyšel jsem tvou modlitbu, viděl jsem tvé slzy. Hle, přidám k tvým dnům patnáct let. 6Vytrhnu tebe i toto město ze spárů asyrského krále. Budu tomuto městu štítem.‘ (…) 1V ten čas poslal Meródak-baladán, syn Baladánův, král babylónský, Chizkijášovi dopisy a dar; uslyšel totiž, že onemocněl a zotavil se. 2Chizkijáš měl z nich radost a ukázal poslům svou klenotnici, stříbro a zlato, různé balzámy, výborný olej i celou svou zbrojnici a všechno, co se nacházelo mezi jeho poklady. Nebylo nic, co by jim Chizkijáš ve svém domě a v celém svém vladařství nebyl ukázal. (Iz 38,1–6; 39,1.2)

**Osobní studium**

Události popisované v Iz 38 a 39 (2Kr 20) se staly těsně předtím, než Bůh vysvobodil Chizkijáše od Sancheríba. Samotné vysvobození, jak je popsáno v Iz 37 (2Kr 19), se ještě nestalo. Verše Iz 38,5.6 a 2Kr 20,6 ukazují, že ještě stále čelili hrozbě Asyřanů.

„Satan byl rozhodnut způsobit králi Chizkijáši smrt a zničit Jeruzalém. Nepochyboval o tom, že odstraněním Chizkijáše se zastaví jeho reformní snahy a Jeruzalém bude možno dobýt mnohem snadněji.“ (4BC 240)

`Jaké znamení dal Bůh Chizkijáši, aby posilnil jeho víru? (2Kr 20,8–11; Iz 38,6–8)`

Protože král Achaz odmítl znamení, které mu Hospodin nabídl (Iz 7), odstartoval řetěz následných událostí, které vedly k problémům s Asýrií. Nyní si však Chizkijáš žádal znamení (2Kr 20,8). Bůh ho v této krizové situaci, v které se Judsko octlo kvůli jeho otci, posilnil. To, že se stín na Achazových slunečních hodinách vrátil zpět, mohl být pouze zázrak.

Babylóňané studovali pohyby nebeských těles a přesně je zaznamenávali. Všimli si neobvyklého chování slunce a divili se, co to má znamenat. To, že Meródak-baladán vyslal právě v tom čase posly, není žádná náhoda. Babylóňané zjistili souvislost mezi uzdravením Chizkijáše a tímto zázračným znamením.

Nyní víme, proč se Bůh rozhodl dát toto zvláštní znamení. Podobně jako později použil betlémskou hvězdu, aby vedla mudrce z východu, změnil v tomto případě směr pohybu stínu, aby přivedl posly z Babylónu. Byla to pro ně jedinečná příležitost dozvědět se o pravém Bohu. Celé svoje období kralování strávil Meródak-baladán tím, že se snažil získat trvalou nezávislost na Asýrii. Potřeboval silné spojence, což vysvětluje jeho snahy navázat kontakt s Chizkijášem. Jestliže se na Chizkijášovu žádost pohnul i stín slunce, co by potom mohl udělat s Asýrií!

**Aplikace**

`Jaká Boží zaslíbení tě povzbuzují ve tvé současné situaci? Jakou roli hrají ve tvém duchovním životě?`

#### Další čtení: Vybrané citace od Ellen Whiteové

Návštěva těchto poslů vyslaných vladařem vzdálené země byla pro Ezechiáše příležitostí, při níž mohl velebit živého Boha. Jak snadné by pro něho bylo vyprávět jim o Bohu jenž udržuje všechna stvoření a jehož milostí byl zachráněn jeho život, když zhasla všechna naděje. Jaká okamžitá přeměna mohla nastat, kdyby tito hledači pravdy z nížin kaldejských byli nuceni uznat svrchovanou vládu živého Boha! {PK 226.3}

Avšak pýcha a marnivost se zmocnily Ezechiášova srdce. Aby mohl vynést sám sebe, předvedl lačným zrakům poklady, jimiž Bůh obohatil svůj národ. „Ukázal jim dům klénotů svých, stříbra a zlata a vonných věcí, a olej nejvýbornější, tolikéž dům zbroje své, a cožkoli mohlo nalezeno býti v pokladích jeho. Ničeho nebylo, čehož by jim neukázal Ezechiáš v domě svém i ve všem panství svém.“ Izajáš 39,2. Učinil tak proto, ne aby oslavil Boha, ale aby vyvýšil sebe před cizími knížaty. Nepomyslil přitom na to, že tito mužové jsou představiteli mocného národa, který se nebojí Boha, ani ho nemiluje, a že není prozíravé svěřovat se jim, jak je národ bohatý. {PK 226.4}