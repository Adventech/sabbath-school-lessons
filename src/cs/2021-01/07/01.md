---
title: 'Záchrana před Asyřany (Iz 36–39)'
date: 06/02/2021
---

> <p>Základní verš</p>
> „Hospodine zástupů, Bože Izraele, který sídlíš nad cheruby, ty sám jsi Bůh nade všemi královstvími země. Ty jsi učinil nebesa i zemi.“ (Iz 37,16)

Chudý muž jde bosý a za ruku drží své dva syny. Další rodina veze celý svůj majetek na voze, který táhnou vyzáblí voli. Jeden muž vede voly, zatímco dvě ženy sedí na voze. Ti méně šťastní nemají vůz, a proto musí svůj majetek nést na zádech.

Pojďme ale dál… Všude plno vojáků. Beranidlo prudce naráží do městské brány. Lukostřelci, kteří stojí na beranidle, střílejí do obránců na hradbách. Krveprolévání dosáhlo nejvyšší možné míry.

Další obraz. Král usedá vznešeně na svůj trůn, přijímá kořist a zajatce. Někteří zajatci k němu přistupují se zvednutými rukama a prosí o milost. Ostatní poklekají anebo se uklánějí. Nad králem zaznívají slova: „Sancheríb, král světa, král Asýrie ... zasedl na trůn, aby si prohlédl kořist města Lakíš.“ (Russel, John Malcolm. The Writing on the Wall, Winona Lake, IN: Eisenbrauns, 1999, s. 137, 138)

Tato série obrazů, která kdysi zdobila stěny Sancheríbova nádherného paláce, je nyní v britském muzeu a pomáhá nám lépe pochopit příběh Božího lidu a jeho silného nepřítele.

**Osnova lekce**

V této lekci se blíže podíváme na osudy Judska za doby krále Chizkijáše, kdy musely Boží děti čelit válečné hrozbě ze strany mocné Asýrie. Uvidíme, jak do lidsky neřešitelné situace vstoupil Bůh, přinesl záchranu a ukázal tak celému světu nejen svou moc, ale i lásku.

1.	Krizová situace
 * a.	Přesila nepřátelské armády (neděle)
 * b.	Pocit opuštěnosti Bohem (pondělí)
2.	Boží zásah
 * a.	Zaslíbení záchrany (úterý)
 * b.	Porážka nepřátel (středa)
3.	Příležitost k vděčnosti a oslavě Boha (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

Vzestup a pád asyrské říše skýtají bohatá poučení dnešním národům země. Písmo svaté přirovnává slávu Asýrie na vrcholu jejího rozmachu k ušlechtilému stromu v zahradě Boží, jenž zastiňuje okolní stromy. {PK 238.2}

„Asur byl jako cedr na Libánu, pěkných ratolestí, a větvovím zastiňující, a vysokého vzrůstu, jehož vrcholové byli mezi hustými větvemi…V stínu jeho sedali všickni národové velicí. I byl ušlechtilý pro svou velikost, a pro dlouhost větví svých, nebo kořen jeho byl při vodách mnohých. Cedrové v zahradě Boží nepřikryli ho, jedle nevyrovnaly se ratolestem jeho, a stromové kaštanoví nebyli podobni větvím jeho. Žádné dřevo v zahradě Boží nebylo rovné jemu kráse své…Záviděly mu všechny stromy v Edenu, kteréž byly v zahradě Boží.“ Ezechiel 31,3-9. {PK 238.3}

Vládci Asýrie, místo aby mimořádného požehnání, jehož se jim dostalo, využili k blahu lidstva, se stali metlou mnoha zemí. Bez lítosti, aniž pomysleli na Boha nebo své bližní, sledovali svůj vytčený cíl, aby všechny národy uznaly nadvládu ninivských bohů, jež vyvyšovali na Nejvyššího. Bůh k nim vyslal Jonáše s varovným poselstvím a oni se pak po nějakou dobu kořili Hospodinu zástupů a žádali odpuštění. Záhy se však navrátili k uctívání model a k dobývání světa. {PK 238.4}

Se všemohoucností Krále králů se v našem Bohu, který je věrný smlouvě, pojí laskavost a starostlivost něžného pastýře. Jeho moc je absolutní a je zárukou, že Bůh splní svá zaslíbení všem, kdo v něho věří. Má prostředky k odstranění každé překážky, aby ti, kdo mu slouží a uznávají prostředky, jichž používá, mohli těžkosti překonat. Jeho láska převyšuje všechny ostatní projevy lásky, jako nebe převyšuje zemi. Bdí nad svými dětmi s láskou, která je nezměrná a věčná. {ZNP 259.6}

V nejtemnějších dnech, kdy se zdá, že všechno ztratilo smysl a nahání hrůzu, mějte víru v Boha. Bůh koná svou vůli a dělá všechno dobře ve prospěch svého lidu. Síla těch, kdo ho milují a slouží mu, se bude každý den obnovovat. {ZNP 259.7}