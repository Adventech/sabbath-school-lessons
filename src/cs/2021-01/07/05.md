---
title: 'Jak příběh končí? (Iz 37,30–38)'
date: 10/02/2021
---

> <p></p>
> 30Toto ti bude znamením, Chizkijáši: V tomto roce budete jíst, co vyroste samo, i druhý rok, co samo vzejde, ale třetí rok sejte a sklízejte, vysazujte vinice a jezte jejich plody. 31Ti z Judova domu, kteří vyváznou a zůstanou, opět se zakoření a vydají ovoce. 32Z Jeruzaléma vyjde pozůstatek lidu a z hory Sijónu ti, kdo vyvázli. Horlivost Hospodina zástupů to učiní. 33Proto praví Hospodin o králi asyrském toto: „Nevejde do tohoto města. Ani šíp tam nevstřelí, se štíty proti němu nenastoupí, násep proti němu nenavrší. 34Cestou, kterou přišel, se zase vrátí, do tohoto města nevejde, je výrok Hospodinův. 35Budu štítem tomuto městu, zachráním je kvůli sobě a kvůli Davidovi, svému služebníku.“ 36Tu vyšel Hospodinův anděl a pobil v asyrském táboře sto osmdesát pět tisíc. Za časného jitra, hle, všichni byli mrtví, všude mrtvá těla. 37Sancheríb, král asyrský, odtáhl pryč a vrátil se do Ninive a usadil se tam. 38Když se klaněl v chrámu svého boha Nisrocha, Adramelek a Sareser, jeho synové, ho zabili mečem a unikli do země Araratu. Po něm se stal králem jeho syn Esarchadón. (Iz 37,30–38)

**Osobní studium**

V kronice krále Sancheríba je zaznamenáno, že dobyl 46 opevněných měst, obléhal Jeruzalém a Žid Chizkijáš se stal „vězněm v Jeruzalémě, ve svém královském sídle, jako pták v kleci“. (James B. Pritchard) Navzdory propagandě, kterou chtěl vyzdvihnout své velké „JÁ“, v žádném textu a žádným obrazem netvrdí, že dobyl Jeruzalém. Vzhledem k Sancheríbově neúprosné moci a skutečnosti, že se Chizkijáš proti němu vzbouřil, je tato výjimka z lidského pohledu skutečně zvláštní. Vzbouřenci proti Asýrii se neměli nač těšit, protože je čekal krátký život a hrozná smrt.

Badatelé přiznávají, že i kdybychom neměli biblický záznam, byli bychom nuceni uznat, že se musel stát nějaký zázrak. To, že Sancheríb nechal zdi svého „bezkonkurenčního paláce“ ozdobit reliéfy, které živě zobrazovaly jeho úspěšné obléhání Lakíše, je, jak se zdá, zadostiučiněním jeho potřeby zachránit svoji prestiž. Avšak bez Boží milosti by tyto obrazy ve skutečnosti znázorňovaly Jeruzalém. Sancheríb mlčí o tom, jak to všechno skončilo, ale Bible nikoliv.

Velká krize si vyžadovala velký zázrak – a ten se skutečně stal. Počet mrtvých byl opravdu vysoký – 185 000. Sancheríb neměl na výběr. Musel se vrátit domů, kde i jeho čekala smrt (srovnej Izajášovu předpověď v Iz 37,7 a naplnění v Iz 37,38).

Kdyby byl Sancheríb dobyl Jeruzalém, jeho obyvatele by odvlekl do zajetí. Podobně jako Izrael na severu, i Juda by ztratil svoji identitu. Tak by vlastně přestal existovat židovský národ, z kterého se měl narodit Mesiáš. Jejich existence by tady končila. Bůh však nedovolil, aby naděje zemřela.

**Aplikace**

`V čem ti může být útěchou poselství textu 1K 4,5, setkáváš-li se tváří v tvář s nespravedlností? O čem tento verš mluví a proč je tato skutečnost tak důležitá?`

#### Další čtení: Vybrané citace od Ellen Whiteové

Tito Boží poslové se pohybují tak rychle, že vypadají „jako blýskavice“ (Ezechiel 1,14) — tak oslňující je jejich sláva a tak rychlý jejich let. Při pohledu na anděla, který se zjevil u Spasitelova hrobu a vypadal „jako blesk a jeho roucho bílé jako sníh,“ byli „strážci strachem z něho bez sebe a strnuli jako mrtví“. Matouš 28,3.4. Když se pyšný Asyřan Senacherib posmíval a rouhal Bohu a hrozil Izraeli zničením, „stalo se pak té noci, že vyšel Hospodinův anděl a pobil v asyrském táboře sto osmdesát pět tisíc“. „Zahubil všechny bohatýry, vévody a velitele“ v Senacheribově vojsku a „král musel s ostudou odtáhnout zpět do své země.“ 2. Královská 19,35; 2. Paralipomenon 32,21. {VDV 333.3}

Zprávy o této strašné ráně, která postihla vojsko, jež bylo vysláno, aby se zmocnilo Jeruzaléma, došly záhy k Senacheribovi, který stále střežil přítup do judské země z Egypta. Jat strachem, spěchal asyrský král odtud a „s hanbou velikou navrátil se do země své“ 2. Paralipomenon 32,21. Dlouho pak už nevládl. Podle proroctví, vyřčeného o jeho náhlém konci, byl zavražděn členy své vlastní rodiny a „kraloval Esarchaddon syn jeho místo něho“ Izajáš 37,38. {PK 237.2}

Bůh Hebrejů zvítězil nad asyrskou pýchou. Čest Hospodinova byla obhájena v očích okolních národů. V Jeruzalémě naplnila srdce lidí čistá radost. Jejich opravdové prosby o vysvobození byly provázeny vyznáním hříchů a mnohými slzami. Ve své velké bídě se plně spolehli na spásnou moc Boží a Bůh je neopustil. Chrámovými síněmi se pak rozlehly slavnostní chvalozpěvy. {PK 237.3}