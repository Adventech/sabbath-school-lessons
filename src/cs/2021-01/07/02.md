---
title: 'Judsko v nebezpečí (Iz 36,1)'
date: 07/02/2021
---

> <p></p>
> Ve čtrnáctém roce vlády krále Chizkijáše vytáhl Sancheríb, král asyrský, proti všem opevněným městům judským a zmocnil se jich. (Iz 36,1)

> <p></p>
> 2Když uviděl Chizkijáš, že Sancheríb přitáhl a že se chystá do boje proti Jeruzalému (…) 5Dal se do přestavby celé hradební zdi, která byla samá trhlina, a vyhnal ji až po věže. Zvenčí vystavěl další hradební zeď. Opravil též Miló v Městě Davidově a pořídil množství oštěpů a štítů. 6Nad lidem ustanovil vojenské velitele a shromáždil je k sobě na prostranství v bráně města. Promluvil jim k srdci: 7„Buďte rozhodní a udatní, nebojte se a neděste se asyrského krále ani toho hlučícího davu, který je s ním. S námi je někdo větší než s ním. 8S ním je paže lidská, ale s námi je Hospodin, náš Bůh, aby nám pomohl a vedl naše boje.“ Lid se spolehl na slova Chizkijáše, krále judského. (2Pa 32,2.5–8)

**Osobní studium**

Po smrti bezbožného krále Achaza nastoupil na trůn jeho syn Chizkijáš. Byl to muž, který spoléhal na Hospodina. Chizkijáš zdědil království, které úplně ztratilo svoji nezávislost. Když si Judsko proti spojenectví Sýrie a severního Izraele koupilo pomoc Asyřanů, bylo nuceno jim za tuto ochranu odevzdávat určité poplatky (viz 2Pa 28,16–21). Asyrské a biblické texty svědčí o tom, že Chizkijáš se vzbouřil. Postavil se do čela malých národů na území svého království a vedl povstání proti Asýrii.

Naneštěstí Chizkijáš podcenil nezdolnost asyrské moci. V roce 701 př. Kr. Sancheríb zaútočil na Sýrii a Palestinu a vyplenil Judsko.

`Jak se Chizkijáš připravoval na válku s Asýrií? Přečtěte si pasáž 2Pa 32,1–8.`

Když Chizkijáš viděl, že Sancheríb má v úmyslu obléhat hlavní město Jeruzalém, začal dělat rozsáhlé přípravy. Opravil a upevnil hradby a opevnění, vyzbrojil a zorganizoval svoje vojsko, zabezpečil vodní zdroj pro Jeruzalém (2Kr 20,20; 2Pa 32,30). Z nápisu, který se dochoval, se dovídáme o tom, jak se pozoruhodný gichónský vodní kanál kopal, a téměř přesně určíme datum Chizkijášových příprav na možný útok nepřítele.

Stejnou pozornost, jakou věnoval vojenské a organizační přípravě, vynaložil také na duchovní přípravu. V této nebezpečné době se snažil pozvednout morální stav svého lidu. Proto je povzbuzoval slovy: „Buďte rozhodní a udatní, nebojte se a neděste se asyrského krále ani toho hlučícího davu, který je s ním. S námi je někdo větší než s ním. S ním je paže lidská, ale s námi je Hospodin, náš Bůh, aby nám pomohl a vedl naše boje“ (2Pa 32,7.8).

**Aplikace**

`Byl jsi již někdy v situaci, když se z lidského hlediska zdálo všechno ztraceno? Jak jsi tuto situaci řešil? Jak to skončilo? Mohl by ses o svoji zkušenost podělit ve třídě sobotní školy?`

#### Další čtení: Vybrané citace od Ellen Whiteové

V prvních letech svého panování platil Ezechiáš dále poplatek Asýrii podle smlouvy, kterou s Asýrií uzavřel Achas. Později se král „uradil s knížaty a rytíři svými“ a učinil vše možné pro obranu svého království. Zajistil dostatečné zásobování Jeruzaléma vodou, když jí za zdmi města bude nedostatek. „A posíliv se, vystavěl všecku zeď zbořenou, a zopravoval věže, a vně zeď druhou. Upevnil i Mello města Davidova, k tomu také nadělal zbraní velmi mnoho i pavéz. Zřídil též hejtmany válečné nad lidem.“ 2. Paralipomenon 32,3.5.6. Nic nezůstalo opominuto, co mohlo být vykonáno, aby byli připraveni na obležení. {PK 231.1}

V době vážného národního ohrožení, kdy asyrská vojska začala napadat Judsko a kdy se zdálo, že Jeruzalém už nic nemůže spasit před úplnou zkázou, shromažďoval Ezechiáš všechno vojsko svého království a s neochvějnou odvahou odolával svým pohanským utlačovatelům a důvěřoval moci Hospodinově, že ho vysvobodí. „Posilňte se a zmužile sobě počínejte, nebojte se, ani strachujte tváři krále Asyrského, ani všeho množství, kteréž jest s ním,“ povzbuzoval Ezechiáš muže judské, „neboť větší jest s námi než s ním. S nímť jest rámě člověka, s námi pak jest Hospodin Bůh náš, ku pomoci naší a k bojování za nás.“ 2. Paralipomenon 32,7.8. {PK 230.1}