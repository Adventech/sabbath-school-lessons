---
title: 'Zděšený, ale ne opuštěný (Iz 37,1–7)'
date: 09/02/2021
---

> <p></p>
> 1Když to král Chizkijáš uslyšel, roztrhl své roucho, zahalil se žíněnou suknicí a vešel do Hospodinova domu. 2Poslal Eljakíma, který byl správcem domu, písaře Šebnu a starší z kněží, zahalené žíněnými suknicemi, k proroku Izajášovi, synu Amósovu. 3Měli mu vyřídit: „Toto praví Chizkijáš: Tento den je den soužení, trestání a ponižování; plod je připraven vyjít z lůna, ale rodička nemá sílu k porodu. 4Kéž Hospodin, tvůj Bůh, slyší slova nejvyššího číšníka, kterého poslal jeho pán, král asyrský, aby se rouhal Bohu živému. Kéž jej Hospodin, tvůj Bůh, potrestá za ta slova, která slyšel. Pozdvihni hlas k modlitbě za pozůstatek lidu, který tu je.“ 5Služebníci krále Chizkijáše přišli k Izajášovi. 6Izajáš jim řekl: „Vyřiďte svému pánu: Toto praví Hospodin: Neboj se těch slov, která jsi slyšel, jimiž mě hanobili sluhové asyrského krále. 7Hle, uvedu do něho ducha, že uslyší zprávu a vrátí se do své země. V jeho zemi jej nechám padnout mečem.“ (Iz 37,1–7)

**Osobní studium**

Chizkijáš, otřesený touto těžkou situací až do hloubky duše, se obrátil k Bohu. V pokoře prosil, aby se prorok Izajáš, jehož radou Chizkijášův otec opovrhl, přimluvil u Boha.

`Jakými slovy povzbudil Bůh Chizkijáše? (Iz 37,5–7)`

Poselství bylo krátké, ale výstižné a dostačující. Bůh stojí na straně svého lidu!

Izajáš předpověděl, že Sancheríb dostane zprávu, na jejímž základě přeruší své dobývání Judska. To se také zanedlouho stalo.

I když byly jeho záměry dočasně překaženy, Sancheríb vůbec neměl v úmyslu se jich úplně vzdát. Chizkijáši poslal výstražné poselství: „Ať tě nepodvede tvůj Bůh, na něhož spoléháš, že Jeruzalém nebude vydán do rukou asyrského krále. Hle, slyšel jsi o tom, co učinili králové asyrští všem zemím, že je zničili jako klaté. A ty bys byl vysvobozen? Zda bohové těch pronárodů, jimž přinesli zkázu moji otcové, mohli vysvobodit...?“ (Iz 37,10.12; 2Pa 32,17). Tehdy šel Chizkijáš hned do chrámu a tento list s poselstvím otevřel před Hospodinem, „který sídlí nad cheruby“ (Iz 37,14–16).

`Oč vlastně v této jeruzalémské krizi šlo? Zjistíme to na základě Chizkijášovy modlitby. (Iz 37,15–20)`

Sancheríb ostře útočil na Chizkijášův nejsilnější zdroj obrany – víru v jeho Boha. Chizkijáš nezmalomyslněl, ale obrací se k Bohu a prosí ho, aby ukázal, kdo je, „ať poznají všechna království země, že ty jsi Hospodin, ty sám“ (Iz 37,20).

**Aplikace**

`Je povzbudivé číst staré biblické příběhy, kdy Bůh zasáhl do dění, projevil svou ochrannou moc, zastavil útoky nebezpečných nepřátel a zachránil své děti. Jak se ale v životě srovnáváš s tím, že ne vždy mají v našich životech krizové okamžiky takový „happy end“? Jak se ti daří i přesto důvěřovat Hospodinu a pokorně čekat až na jeho konečné vítězství?`

#### Další čtení: Vybrané citace od Ellen Whiteové

Země judská byla vypleněna vojsky vetřelce, Bůh však dal zaslíbení, že svými divy uspokojí potřeby lidu. Ezechiášovi se dostalo poselství: „Toto pak měj, Ezechiáši, za znamení: Že jíte roku prvního to, což se samo rodí, též druhého roku, což samo vzchází, třetího teprv roku sejte a žněte, a štěpujte vinice, a jezte ovoce z nich. Ostatek zajisté domu Judova, kterýž pozůstal, vpustí zase kořeny své hluboce, a vydá užitek nahoru. Nebo z Jeruzaléma vyjdou ostatkové, a ti, kteříž jsou zachováni, z hory Siona. Horlivost Hospodina zástupů učiní to.“ {PK 236.5}

„A protož toto praví Hospodin o králi Assyrském: Nevejdeť do města tohoto, aniž sem střely vstřelí, aniž se ho zmocní pavézníci, aniž udělají u něho náspu. Cestou, kterouž přitáhl, zase navrátí se, a do města tohoto nevejde, praví Hospodin. Nebo chrániti budu města tohoto, abych je zachoval pro sebe a pro Davida služebníka svého.“ 2. Královská 19,29-34. {PK 236.6}

A té noci přišlo vysvobození. {PK 237.1}

Víra, která posilovala Abakuka a všechny čestné a spravedlivé v oněch dnech těžké zkoušky, je táž víra, která pomáhá lidu Božímu i dnes. V nejchmurnějších hodinách, za nejhorších okolností se má křesťanský věřící upnout svou duší ke zdroji všeho světla a moci. Skze víru v Boha může se každý den jeho víra a jeho odvaha obnovovat. „Spravedlivý z víry své živ bude.“ Slouží-li člověk Bohu, nemusí být malomyslný, nemusí mít strach, nemusí kolísat. Hospodin splní na nejvyšší míru očekávání těch, kdož v něho věří. Dá jim moudrost, kterou právě potřebují. {PK 256.3}

Musíme v sobě živit a posilovat víru, o níž svědčili proroci a apoštolové, víru, jež se chápe zaslíbení Božích a čeká na vysvobození v době, již určí Bůh, a způsobem, který sám stanoví. Jisté slovo proroctví se nakonec splní ve slavném příchodu našeho Pána a Spasitele Ježíše Krista jako Krále králů a Pána pánů. Doba čekání se snad může zdát dlouhá, duše snad může být sklíčena neblahými okolnostmi, mnozí, v něž blya vložena důvěra, snad mohou cestou klesnout; my však prohlašujme ve víře jako prorok, který se snažil povzbudit Judu v době nevídaného odpadlictví: „Hospodin v chrámě svatosti své jest, umlkniž před obličejem jeho všecka zamě.“ Abakuk 2,20 {PK 257.1}

Spoléháme-li ve svém životě jenom na sebe a očekáváme, že úspěch závisí jen na naší moudrosti, bereme na sebe břemeno, které na nás Bůh nevložil. Snažíme se je nést sami bez jeho pomoci. Přebíráme odpovědnost, která náleží Bohu, a tím se vlastně stavíme na jeho místo. Oprávněně bychom si mohli dělat starosti a obávat se nebezpečí nebo ztrát. Jestliže však věříme, že nás Bůh miluje a chce naše dobro, přestaneme se obávat o budoucnost. Budeme důvěřovat Bohu tak, jako dítě důvěřuje milujícím rodičům. Naše starosti a obavy zmizí, protože se naše vůle ztotožní s vůlí Boží. {MON 60.2}