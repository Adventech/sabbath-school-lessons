---
title:  'Propaganda (Iz 36,2–20)'
date:  08/02/2021
---

> <p></p>
> 2Asyrský král poslal nejvyššího číšníka z Lakíše do Jeruzaléma ke králi Chizkijášovi… (…) 4Nejvyšší číšník na ně zavolal: „Povězte Chizkijášovi: Toto praví velkokrál, král asyrský: Na co vlastně spoléháš? (…) 7Řekneš mi snad: ‚Spoléháme na Hospodina, svého Boha,‘ ale je známo, že Chizkijáš odstranil jeho posvátná návrší a jeho oltáře a že Judovi a Jeruzalému poručil: ‚Pouze před tímto oltářem se budete klanět.‘ 8Vsaď se tedy nyní s mým pánem, asyrským králem. Dám ti dva tisíce koní, dokážeš-li k nim sehnat jezdce! 9Jak bys mohl odrazit jediného místodržitele z nejmenších služebníků mého pána, i když se spoléháš na Egypt pro jeho vozbu a jízdu! 10Cožpak jsem vytáhl bez Hospodina proti této zemi, abych ji zničil? Hospodin mi nařídil: Vytáhni do této země a znič ji!“ (…) 14„Toto praví král: ,Ať vás Chizkijáš nepodvádí,‘ protože vás nedokáže vysvobodit! (…) 18Jen ať vás Chizkijáš nepodněcuje slovy: ,Hospodin nás vysvobodí.‘ Zdali někdo z bohů pronárodů vysvobodil svou zemi z rukou asyrského krále? 19Kde byli bohové Chamátu a Arpádu? Kde byli bohové Sefarvajimu? Což vysvobodili z mých rukou Samaří? 20Který ze všech bohů těchto zemí vysvobodil svou zemi z mých rukou? Že by Hospodin vysvobodil z mých rukou Jeruzalém?“ (Iz 36,2.4.7–10.14.18–20)

**Osobní studium**

Asyrští vládcové nebyli jen krutí, ale i chytří. Jejich cílem bylo získat bohatství a moc, ne jenom ničit (Iz 10,13.14). Proč použít vojsko a dobýt město silou, když jeho obyvatele můžete přesvědčit, aby se vzdali? A tak zatímco Sancheríb obléhal město Lakíš, poslal svého nejvyššího číšníka (jednoho z jeho vysokých úředníků), aby Jeruzalém „dobyl“ pomocí propagandy.

`Jaké argumenty nejvyšší číšník použil, aby Judsko zastrašil? V čem měl pravdu, a v čem ne? (Iz 36,2–20; viz také 2Kr 18,17–35; 2Pa 32,9–19)`

Nejvyšší číšník uvedl několik velmi silných argumentů: „Nemůžete se spoléhat, že vám pomůže Egypt, protože je slabý a nespolehlivý. Nemůžete věřit, že vám pomůže Bůh, protože Chizkijáš ho urazil, když v celém Judsku odstranil vysoká místa a jeho oltáře a hlásal, že obětovat se může jen na jediném oltáři v Jeruzalémě. Jestliže bohové ostatních poražených národů nezachránili svoje národy před Asýrií, můžete si být jistí, že ani vašemu Bohu se nepodaří vás zachránit.“

Protože to, co říkal, bylo téměř pravdivé, jeho argumenty působily přesvědčivě. Právě dorazil od města Lakíš, vzdáleného jen asi 50 km, kde Asyřané ukázali, co se stane třeba i se silně opevněným městem, které se opováží postavit se jim na odpor. A přišel se silným vojskem (Iz 36,2). Každý věděl, jaký úděl stihl jiná města a vojska (včetně Samaří, hlavního města severního Izraele – 2Kr 18,9.10), která podlehla Asýrii. Nikdo z obyvatel Judska neměl důvod pochybovat o tom, že z lidského hlediska je Jeruzalém odsouzen k záhubě (srov. Iz 10,8–11). Zůstalo jedině na Bohu, jak na tuto výzvu odpoví.

**Aplikace**

`Pozorně si přečti Chizkijášovu modlitbu. Které Boží vlastnosti Chizkijáš vyzdvihuje? Jaký princip, který nacházíme v této modlitbě, může i nás povzbudit a dát nám sílu, abychom v osobních krizích zůstali věrní?`