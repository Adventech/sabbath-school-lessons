---
title: '„S námi je Bůh!“ (Iz 7,14)'
date: 14/01/2021
---

> <p></p>
> Proto vám dá znamení sám Panovník: Hle, dívka počne a porodí syna a dá mu jméno Immanuel (to je S námi Bůh). (Iz 7,14)

**Osobní studium**

Podobně jako jména Izajášových dětí (Šearjašúb „Ostatek se vrátí“ a Maher-šalal-chaš-baz „Rychlá kořist – náhlý lup“), i jméno Immanuel má svůj význam. Doslovně znamená „Bůh s námi“ anebo, pokud zde přirozeně doplníme logické sloveso, je to důležité poselství: „S námi je Bůh!“ A to je nádherné zaslíbení, na které se lidé v každé době mohou spolehnout.

`Jaký význam má pro tebe zaslíbení, že Bůh je s námi?`

Lepší povzbuzení, útěchu a jistotu ani nemůžeme mít. „Bůh neslibuje, že jeho lid nebude prožívat těžkosti a trápení, ale to, že bude v tom všem s nimi. Žalmista prohlašuje: ,I když půjdu roklí šeré smrti, nebudu se bát ničeho zlého, vždyť se mnou jsi ty. Tvoje berla a tvá hůl mě potěšují‘ (Ž 23,4).

Bůh říká: ,Půjdeš-li přes vody, já budu s tebou, půjdeš-li přes řeky, nestrhne tě proud, půjdeš-li ohněm, nespálíš se, plamen tě nepopálí‘ (Iz 43,2). Kde byl tedy Bůh, když Danielovi tři přátelé byli vhozeni do ohně? Byl s nimi v ohni (Da 3,23–25). Kde byl Bůh, když Jákob těžce zápasil za svítání? Byl vedle něj; byl tak blízko, jak jen to šlo (Gn 32,24–30).

I když se Bůh nyní nezjevuje viditelně, zkušenosti svého lidu prožívá s ním. Kde byl Bůh, když dav odsoudil Štěpána? Štěpán ,... uzřel Boží slávu i Ježíše, jak stojí po pravici Boží‘ (Sk 7,55). Když Ježíš vystoupil na nebesa ... usedl po pravici Božího majestátu na výsostech‘ (Žd 1,3). Proč v této těžké situa­ci, když byl Štěpán kamenován, Ježíš stál? Morris Venden napsal: ,Ježíš v této situaci nemohl zůstat sedět.‘“ (Gane, Roy. God’s Faulty Heroes, Hagerstown, MD: Review and Herald, 1996, s. 66)

**Aplikace**

`Představ si, že bys tehdy, když se to všechno událo, žil v severním království. Co by to udělalo s tvou důvěrou k Bohu? Co můžeme udělat dnes pro to, abychom neztratili víru, až přijdou těžkosti?`

#### Další čtení: Vybrané citace od Ellen Whiteové

Stejně jako zná své ovce pozemský pastýř, zná své po světě rozptýlené stádo i Pastýř nebeský. „Budete mými ovcemi, ovcemi, které já pasu, vy lidé, a já vám budu Bohem, je výrok Panovníka Hospodina.“ Ezechiel 34,31. Ježíš říká: „Povolal jsem tě tvým jménem, jsi můj.“ Izajáš 43,1. „Hle, vyryl jsem si tě do dlaní.“ Izajáš 49,16. {TV 307.2}

Ježíš zná každého z nás a naše slabosti se ho dotýkají. Zná nás jménem. Zná dům, ve kterém žijeme, i jména všech jeho obyvatel. Někdy posílá své služebníky, aby šli do domu v určité ulici a určitém městě a vyhledali jednu z jeho ovcí. {TV 307.3}

I my se v těžkostech často chováme jako Petr. Díváme se na vlny, místo abychom hleděli na Spasitele. Nohy nám podkluzují a my se ztrácíme v rozbouřených vodách. Ježíš nevolal Petra k sobě proto, aby zahynul. Ani nás nezve k následování, aby nás potom opustil. Říká: „Neboj se, já jsem tě vykoupil, povolal jsem tě tvým jménem, jsi můj. Půjdeš-li přes vody, já budu s tebou, půjdeš-li přes řeky, nestrhne tě proud, půjdeš-li ohněm, nespálíš se, plamen tě nepopálí. Neboť já Hospodin jsem tvůj Bůh, Svatý Izraele, tvůj spasitel.“ Izajáš 43,1-3. {TV 240.3}

Ježíš znal povahu svých učedníků. Věděl, jak těžce bude jejich víra zkoušena. Příhodou na jezeře chtěl Petrovi odhalit jeho slabost. Chtěl, aby si uvědomil, že jeho jedinou záchranou je trvalé spoléhání se na Boží moc. V bouři pokušení může obstát jedině tehdy, když se přestane spoléhat sám na sebe a bezvýhradně se odevzdá Spasiteli. Petrova slabost spočívala právě v tom, že si myslel, že je silný. Dokud nepoznal svoji bezmocnost, nemohl pochopit potřebu závislosti na Kristu. Kdyby se byl z této zkušenosti na jezeře poučil, nebyl by později selhal v těžké zkoušce. {TV 240.4}