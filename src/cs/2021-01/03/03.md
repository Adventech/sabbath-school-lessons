---
title: 'Bůh posílá proroka a jeho syna (Iz 7,3–9)'
date: 11/01/2021
---

> <p></p>
> 3Hospodin řekl Izajášovi: „Vyjdi Achazovi naproti ty a tvůj syn Šearjašúb na konec strouhy z Horního rybníka, na silnici k Poli valchářovu. 4Řekni mu: Zachovej klid a neboj se, neklesej na mysli kvůli těm dvěma čadícím oharkům, že hněvem plane Aramejec Resín a syn Remaljášův. 5Nedbej, že Aram i Efrajim a syn Remaljášův se dohodli proti tobě na zlé věci: 6,Vytáhneme proti Judovi, vyděsíme jej a dobudeme jej pro sebe a uděláme v něm králem Tabealova syna.‘“ 7Toto praví Panovník Hospodin: „Nedojde k tomu a nestane se to. 8Hlavou Aramu je Damašek a hlavou Damašku Resín. Do šedesáti pěti let ztroskotá Efrajim, takže nebude lidem; 9hlavou Efrajimu je Samaří a hlavou Samaří syn Remaljášův. Nebudete-li stálí ve víře, neobstojíte!“ (Iz 7,3–9)

**Osobní studium**

Zatímco Achaz zvažoval své politické možnosti, jak odvrátit hrozbu Izraele a Sýrie, Bůh věděl to, co on ne. Za prvé, byl to Bůh, kdo dovolil, aby se Achaz dostal do těchto problémů. Chtěl ho tak potrestat a přivést k rozumu (2Pa 28,5.19). Za druhé, i když se z lidského hlediska zdála žádost o pomoc u Tiglat-pilesera rozumnou a lákavou, Bůh věděl, že Judsko se tím dostane pod cizí nadvládu, z níž se již nikdy nevymaní.

Šlo skutečně o mnoho. Hospodin proto poslal Izajáše, aby krále Achaza zastavil a přemluvil, aby se nespojoval s králem Asýrie. (Podle všeho tehdy, když byl zkontrolovat jeruzalémský vodovod pro případ obléhání.)

`Proč Hospodin přikázal Izajáši, aby s sebou vzal i svého syna Šearjašúba? Jaký smysl měla přítomnost malého chlapce? (Iz 7,3)`

Achaz se zřejmě vylekal, když ho Izajáš pozdravil a představil mu svého syna jménem, které znamenalo „Ostatek se vrátí“. Ostatek čeho? Odkud se vrátí? Protože chlapcův otec byl prorok, jméno znělo jako děsivé Boží poselství. Týkalo se snad lidu, který půjde do zajetí? Anebo to bylo poselství o návratu k Bohu v tom smyslu, že lid bude činit pokání? (Hebrejské sloveso š-v-b může znamenat jak „vrátit se“, tak i „činit pokání“.) Boží poselství pro Achaza tedy znělo: Ty sám svým počínáním rozhodneš, co bude toto proroctví znamenat. Buď se odvrátíš od svých hříchů, anebo půjdeš do zajetí, odkud se vrátí jen ostatek. Rozhodnutí je na tobě!

`Jaké bylo v této situaci Boží poselství Achazovi? (Iz 7,4–9)`

Nebezpečí ze strany Sýrie a Izraele pomine a Judsko bude ušetřeno. Království, která Achaz považoval za obrovské žhavé sopky, byla v Božích očích jen „dvěma čadícími oharky“ (v. 4). Achaz vůbec nemusel prosit o pomoc Asýrii.

K tomu, aby se Achaz rozhodl správně, potřeboval důvěřovat Bohu a jeho zaslíbením. Pokud chtěl obstát, musel věřit (v. 9). Slova „věřit“ a „obstát“ mají v hebrejštině stejný základ. Tentýž základ má také slovo „pravda“ (to, co je spolehlivé a důvěryhodné) a slovo „amen“ (stvrdit to, co je pravdivé, důvěryhodné). Achaz potřeboval mít jistotu, aby se správně rozhodl; potřeboval důvěřovat Bohu, aby opět získal sebedůvěru.

**Aplikace**

`Co ti dnešní stať říká o Boží trpělivosti a ochotě zachránit všechny? Jak by ses zachoval, kdyby ti dal Bůh možnost požádat si o znamení, které by potvrdilo jeho vůli? Chtěl bys ji opravdu znát? A byl bys ochotný ji přijmout, i kdyby se ti nelíbila?`

#### Další čtení: Vybrané citace od Ellen Whiteové

Křesťanství je věda, kterou si musíme osvojit. Je to věda, která je hlubší, širší a vyšší než všechny ostatní vědy, tak jako nebe převyšuje zemi. Rozum se musí podřídit kázni, výchově a výcviku, protože službu pro Boha musíme konat způsoby, které nejsou v souladu s vrozenými sklony. Dědičné a vypěstované sklony k zlému musí být překonány. Často musíme odložit svou dosavadní výchovu a vzdělání, abychom se mohli stát studenty v Kristově škole. Naše srdce musí být vychováno, abychom byli pevní v Bohu. Potřebujeme si vytvořit takové návyky v myšlení, které nám umožní odolat pokušení. Musíme se naučit vzhlížet vzhůru. Musíme pochopit, jaký význam pro náš každodenní život mají zásady Božího slova, zásady, které jsou vysoké jako nebe a které sahají do věčnosti. Každý čin, každé slovo a každá myšlenka mají být ve shodě s těmito zásadami. Všechno musí být uvedeno do souladu s Kristem a musí se mu podřídit. {ZNP 243.6}

Pravá poslušnost vychází ze srdce. Kristus to dokazoval celým svým životem. Pokud mu dovolíme, aby vstoupil do našeho myšlení a našich záměrů, potom naše srdce i mysl natolik splynou s jeho vůlí, že poslušnost pro nás bude naprostou samozřejmostí. On očistí naši mysl a posvětí ji a my mu budeme s největší radostí sloužit. Pokud využijeme přednosti, kterou máme, a poznáme Boha tak, jak se nám dává poznat, bude náš život životem neustálé poslušnosti. Budeme-li si vážit Kristovy povahy a udržovat společenství s Bohem, hřích se nám zoškliví. {TV 427.3}

Ti, kdož své svědomí obtížené vinou chlácholí tím, že mohou změnit svůj hříšný život, kdykoli se jim zlíbí, že si mohou zahrávat s nabídkou milosti a znovu a znovu podléhat pokušením, žijí svůj život na vlastní nebezpečí. Takoví, kteří podlehli vlivu satana, si myslí, že v okamžiku nejvyšší nouze, kdy jim bude hrozit nebezpečí, vymění jen vůdce. To však nejde tak lehce. Zkušenost, výchova a způsob života hříšné smyslnosti změní tak silně povahu, že už pak nemohou přijmout obraz Ježíšův... Jestliže však světlo dlouho odmítali a pohrdali jím, bude ji nakonec odepřeno. {PP 193.2}