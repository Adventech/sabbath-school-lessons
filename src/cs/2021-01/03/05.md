---
title: 'Syn jako Boží znamení (Iz 7,14)'
date: 13/01/2021
---

> <p></p>
> Proto vám dá znamení sám Panovník: Hle, dívka počne a porodí syna a dá mu jméno Immanuel (to je S námi Bůh). (Iz 7,14)

**Osobní studium**

`Nabídka znamení, která by sahala do hlubin dole nebo nahoru do výšin, Achazem nepohnula. A tak, když Bůh říká, že on sám dá znamení (Iz 7,14), snad bychom čekali, že to bude něco tak úžasného a závratného, co mohla vymyslet jen Boží fantazie. K našemu velkému překvapení měl být tím znamením syn. V jakém smyslu ale mohla být mladá maminka s dítětem, které pojmenovala Immanuel, znamením od Boha? Co měli lidé z této události pochopit?`

`Kdo je tou ženou a kdo je její dítě? (Iz 7,14)`

Starý zákon nikde nemluví o konkrétním naplnění tohoto významného proroctví, jak to vidíme u znamení, která dostali jiní lidé, například Gedeón (Sd 6,36–40). Podívejme se tedy na některé možnosti jeho naplnění, které vyplývají pouze z textů Starého zákona:

1. Protože hebrejský výraz alma v tomto textu označuje obecně mladou ženu (není zde žádná zmínka o tom, že by měla být pannou), mnozí předpokládají, že šlo o vdanou ženu, která žila v té době v Jeruzalémě, snad manželku Izajáše. Iz 8,3 zaznamenává narození Izajášova syna, který se narodil „prorokyni“. Tohoto syna však nazvali „Maher-šalal-chaš-baz“ (tedy: „Rychle za kořistí spěchá lupič“), a ne „Immanuel“ (Iz 8,1–4). A přece jsou životy těchto dvou chlapců podobny v tom, že dříve než dorostou do věku, kdy se budou umět rozhodnout pro dobro anebo zlo, Sýrie a severní Izrael budou zpustošeny (Iz 7,16; 8,4).
2. Jiní se domnívají, že Immanuel je vlastně Chizkijáš, Achazův syn, který po něm nastoupil na trůn. Avšak jméno Immanuel (ani jako přezdívka) není v souvislosti s Chizkijášem použito ani jednou.
3. Jelikož je pro nás postava Immanuela do jisté míry stále tajuplná a jeho jméno, běžně překládané „Bůh s námi“, se týká Boží přítomnosti mezi lidmi, mohlo by jít o téhož jedinečného syna, který je předpovězen v Iz 9 a 11. Kdyby tomu tak bylo, jeho vznešený popis – jako Bůh a „kořen Jišajův“ (Iz 9,6; 11,10) – převyšuje všechno, co bychom mohli připsat králi Chizkijášovi, i když to byl dobrý král.

`4. Při porodu nevdané dospělé ženy přichází na svět nemanželské dítě, které je vlastně důsledkem jejího nevázaného života (Dt 22,20.21). Proč by si Bůh za znamení probouzející víru vybral takovéto dítě?`

Nový zákon spojuje postavu a roli starozákonního Immanuela s Ježíšem (Mt 1,21–23), který se narodil zasnoubené, ale ještě nevdané mladé ženě – a to zázračným způsobem a v čistotě. Ježíš je také Boží Syn (Iz 9,6; Mt 3,17), „výhonek“ a „kořen“ Jišajův (Iz 11,1.10; Zj 22,16). Snad žil o staletí dříve už nějaký starší „Immanuel“, jehož růst a vývoj měl Achazovi připomínat aktuálnost naplnění proroctví a který sloužil jako Kristův před­chůdce. O něm však mnoho nevíme. Víme však to, co vědět potřebujeme: „Když se však naplnil stanovený čas, poslal Bůh svého Syna, narozeného z ženy...“ (Ga 4,4), aby nás obdařil svojí přítomností.

**Aplikace**

`Jak se ti daří čelit těžkostem a zkouškám, když máš zaslíbení, že Bůh je s námi? Je v tom rozdíl? Jak ti pomáhá vědomí jeho přítomnosti?`

#### Další čtení: Vybrané citace od Ellen Whiteové

Satanovým cílem bylo navždy oddělit člověka od Boha. V Kristu je však naše spojení s Bohem ještě těsnější, než by bylo, kdybychom byli nikdy nepadli. Kristus vzal na sebe naši podobu, a tím se spojil s lidmi poutem, které nikdo nemůže přetrhnout. Je s námi spojen navždy. „Bůh tak miloval svět, že dal svého jediného Syna, aby žádný, kdo v něho věří, nezahynul, ale měl život věčný.“ Jan 3,16. Poslal ho proto, aby nesl naše hříchy a byl za nás obětován. A nejen to, Bůh dal Krista nám hříšníkům také proto, aby nás ujistil, že jeho stálým a neměnným cílem je pokoj. Bůh dal svého jediného Syna, aby se stal jedním z lidí a své lidství si navždy ponechal. To je zárukou, že Bůh své slovo splní. „Nám se narodí dítě, bude nám dán syn, na jehož rameni spočine vláda.“ Izajáš 9,6... V Kristu se spojuje země s nebem. Oslavený Kristus je naším bratrem. Nebe je v lidstvu a lidstvo je v objetí Nekonečné lásky. {TV 13.1}