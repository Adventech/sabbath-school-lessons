---
title: 'Nebezpečí ze severu (Iz 7,1–9)'
date: 10/01/2021
---

> <p></p>
> 1Za dnů Achaza, syna Jótama, syna Uzijášova, krále judského, vytáhl Resín, král aramejský, a s ním Pekach, syn Remaljášův, král izraelský, do války proti Jeruzalému, ale nic proti němu v boji nesvedli. 2Domu Davidovu bylo oznámeno: „Aram táboří v Efrajimsku.“ I zachvělo se srdce královo i srdce jeho lidu, jako se chvějí lesní stromy ve větru. 3Hospodin řekl Izajášovi: „Vyjdi Achazovi naproti ty a tvůj syn Šearjašúb na konec strouhy z Horního rybníka, na silnici k Poli valchářovu. 4Řekni mu: Zachovej klid a neboj se, neklesej na mysli kvůli těm dvěma čadícím oharkům, že hněvem plane Aramejec Resín a syn Remaljášův. 5Nedbej, že Aram i Efrajim a syn Remaljášův se dohodli proti tobě na zlé věci: 6‚Vytáhneme proti Judovi, vyděsíme jej a dobudeme jej pro sebe a uděláme v něm králem Tabealova syna.‘“ 7Toto praví Panovník Hospodin: „Nedojde k tomu a nestane se to. 8Hlavou Aramu je Damašek a hlavou Damašku Resín. Do šedesáti pěti let ztroskotá Efrajim, takže nebude lidem; 9hlavou Efrajimu je Samaří a hlavou Samaří syn Remaljášův. Nebudete-li stálí ve víře, neobstojíte!“ (Iz 7,1–9)

**Osobní studium**

`V jaké těžké situaci se podle dnešního textu ocitl král Achaz hned na počátku své vlády? (Srovnej s 2Kr 15,37.38; 16,5.6.)`

Severní izraelské království (Efrajim) a Sýrie (Aramejci) se spojily proti menšímu judskému království na jihu. Stalo se to v době, kdy byl Juda oslaben útoky Edomitů a Pelištejců. Války mezi Judskem a Izraelem byly i předtím, ale spojení Izraele se Sýrií představovalo skutečně velké nebezpečí. Zdálo se, že Izrael a Sýrie chtějí přinutit Judsko, aby s nimi vstoupilo do koalice, a tak aby spolu bojovali proti mocnému asyrskému vládci Tiglat-Pileserovi III. (v 2Kr 15,19 nazývanému „Púl“), který je svou rozpínavostí neustále ohrožoval. Vzhledem k tomuto nebezpečí Izrael a Sýrie odložily stranou svoje vzájemné dlouhotrvající spory. Kdyby se jim podařilo dobýt Judsko a ustanovit tam svého vládce (Iz 7,5.6), pak jeho prostředky a vojáci by jim byli k dispozici.

`Jak se rozhodl král Achaz, když měl pocit, že se mu celá situace vymyká zpod kontroly? 2Kr 16,7–9; 2Pa 28,16`

Místo aby uznal, že Bůh je jeho jediným přítelem, který může zachránit jeho i zemi, Achaz se pokusil navázat přátelství s Tiglat-pileserem III., nepřítelem svých nepřátel. Asyrský král s radostí vyhověl jeho prosbě o pomoc proti Sýrii a Izraeli. Tiglat-pileser dostal od Achaza nejen bohatý úplatek, ale měl i dobrou záminku táhnout s vojskem proti Sýrii, což samozřejmě neodkládal (2Kr 16,9). Moc syrsko-izraelského spojenectví byla zničena. Krátkou dobu se zdálo, že Achaz Judsko zachránil.

Toto Achazovo jednání by nás nemělo překvapit, protože to byl jeden z nejhorších králů, jaké kdy Judsko mělo (viz 2Kr 16,3.4; 2Pa 28,2–4).

**Aplikace**

`Zamysli se nad poslední částí verše Iz 7,9: „Nebudete-li stálí ve víře, neobstojíte!“ Proč jsou víra a důvěra tak důležité, aby člověk v životě „obstál“? Obstál v čem? Jak tento princip aplikovat v křesťanském životě?`

#### Další čtení: Vybrané citace od Ellen Whiteové

Kdyby Achas a přední muži jeho říše byli věrnými služebníky Nejvyššího, nebyli by se strachovali tak nepřirozeného spojenectví, jež se proti nim utvořilo. Avšak opětovně páchané hříchy je zbavily síly. Král byl jat nevýslovnou hrůzou z odvetného soudu uraženého Boha, „pohnulo se srdce jeho, i srdce lidu jeho, tak jako se pohybuje dříví v lese od větru“ Izajáš 7,2. V této rozhodné chvíli uslyšel Izaiáš Hospodina, který ho vyzval, aby šel za postrašeným králem a řekl mu:

„Šetř se, abys se nekormoutil. Neboj se, a srdce tvé nechať se neděsí…., proto že zlou radu složili proti tobě Syrský, Efraim a syn Romeliášův, řkouce: Táhněme proti zemi Judské, a vyležme ji, a odtrhněme ji k sobě, a ustavme krále uprostřed ní…Toto praví Panovník Hospodin: Nestaneť se a nebude toho.“ Prorok pravil, že království Izrael i Sýrie brzy padnou. „Jestliže nevěříte,“ pravil nakonec, „jistě že neobstojíte.“ Izajáš 7,4-7.9. {PK 215.1}

Rozhodl se však, že se spolehne na lidskou sílu, a hledal pomoc u pohanů. V zoufalství vzkázal Tiglatfalazarovi, králi asyrskému: „Služebník tvůj a syn tvůj jsem, přitáhni a vysvoboď mne z ruky krále Syrského, a z ruky krále Izraelského, kteříž povstali proti mně.“ 2. Královská 16,7. Žádost byla podepřena bohatými dary z královské pokladnice a ze skladiště chrámu. {PK 215.2}

Pomoc, o kterou žádal, byla poslána. Králi Achasovi se načas ulevilo, avšak za jakou cenu pro Judu! {PK 215.3}