---
title: 'Když se ti hroutí svět (Iz 7)'
date: 09/01/2021
---

> <p>Základní verš</p>
> „Nebudete-li stálí ve víře, neobstojíte!“ (Iz 7,9)

Když se jednoho sobotního odpoledne vraceli starší manželé domů z bohoslužby, uviděli něco neobvyklého. Jejich slepice, které byly ještě ráno spokojené ve své ohradě, teď vyděšeně kdákaly a divoce poletovaly po celé zahradě. Tu se mezi nimi jako blesk mihl sousedův černý pes, popadl jednu z nich za krk a pelášil s ní pryč. Byla to jejich oblíbená krásná slepička se strakatým načepýřeným peřím na ocásku. Když se jim podařilo psa dohnat a donutit jej, aby ji pustil, bylo už pozdě. Nešťastná žena se udýchaně posadila a se slzami v očích hladila mrtvou slepici, která jí teď bezvládně ležela na klíně. V tu chvíli si jí všiml i jejich bílý kačer. Chvíli chodil kolem, zkoumavě si ženu i slepici na jejím klíně prohlížel a pravděpodobně dospěl k závěru, že jeho ptačí kamarádku připravila o život právě ona dáma. V následujících dnech a týdnech jí proto jasně dával najevo, co si o ní myslí. Kdykoliv ji uviděl, zlomyslně na ni útočil a dorážel na ni svým ostrým zobákem. Ze svého omezeného pohledu nebyl schopen správně rozpoznat, kdo je přítel, a kdo nepřítel. Měl sice ve věci jasno, ale vlastně se úplně mýlil.

Když se takto zachová zvíře, pousmějeme se nad tím, protože od něj neočekáváme velkou moudrost a schopnost správně posoudit situaci. A přesto se můžeme i my lidé v některých situacích chovat stejně, neschopni správně zhodnotit, komu můžeme důvěřovat, kdo je skutečně naším přítelem a spojencem, a kdo nás naopak ohrožuje.

**Osnova lekce**

V této lekci se blíže podíváme na život a vládu judského krále Achaza, který si řešil právě onu zmíněnou otázku na koho se spolehnout, koho ve chvíli krize vnímat jako spojence a přítele, a koho jako nepřítele a ohrožení. Na pozadí jeho příběhu se budeme snažit lépe pochopit principy toho, jak se v takových momentech moudře rozhodovat.

1. 	Lidské řešení krizové situace Důvěra v silné lidské spojence (neděle)
2. 	Boží řešení krizové situace Pozvání k důvěře v Boha (pondělí + úterý)

Poslání „Syna“ jako důkazu Boží přítomnosti (středa + čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

Když se národ Boží navrátil opět ke svým nepravostem, dopustil Hospodin, aby jej utlačil jeho nejmocnější nepřítel — Filištínští. Po mnoho let trpěli neustálými nájezdy tohoto krutého, bojovného národa a na čas jím byli úplně ujařmeni. Smísili se s těmito modloslužebníky, účastnili se jejich zábav a bohoslužeb, takže se nakonec zdálo, že mají s nimi společné zájmy a že jsou téhož smýšlení. Pak se z těchto domnělých přátel Izraelských stali jejich největší nepřátelé, kteří se je snažili všemi způsoby zahubit. {PP 418.4}

Také křesťané, stejně jako Izraelští, často podléhají vlivu světa a přizpůsobují se jeho zásadám a mravům, aby získali přátelství bezbožníků. Nakonec však zjistí, že tito domnělí přátelé jsou jejich nejnebezpečnějšími nepřáteli. Bible jasně říká, že nemůže být shody mezi národem Božím a světem. „Nedivteť se, bratří moji, jestliže vás svět nenávidí.“ 1. Janův 3,13. Náš Spasitel praví: „Víte, žeť mne prvé než vás v nenávisti měl.“ Jan 15,18. Satan nastrkuje bezbožníky, aby pod rouškou předstíraného přátelství sváděli lid Boží ke hříchu, aby jej pak mohl odtrhnout od Boha. A když se pak přestanou bránit, obrací své prostředníky proti nim a snaží se je zahubit. {PP 418.5}