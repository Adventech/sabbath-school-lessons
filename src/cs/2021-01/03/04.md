---
title: 'Nová šance (Iz 7,10–13)'
date: 12/01/2021
---

> <p></p>
> 10Hospodin promluvil znovu k Achazovi: 11„Vyžádej si znamení od Hospodina, svého Boha, buď dole z hlubin nebo nahoře z výšin.“ 12Achaz odpověděl: „Nechci žádat a nebudu pokoušet Hospodina.“ 13I řekl Izajáš: „Slyšte, dome Davidův! Což je vám málo zkoušet trpělivost lidí, že chcete zkoušet i trpělivost mého Boha?“ (Iz 7,10–13)

**Osobní studium**

I když Achaz neodpověděl na Izajášovu výzvu důvěřovat Hospodinu, Bůh dal králi z milosti ještě další příležitost. Skrze proroka ho vyzval, aby si vyžádal znamení od Hospodina „buď dole z hlubin, nebo nahoře z výšin“ (v. 11). To je jedno z největších pozvání k víře, jaké kdy člověk dostal. Na rozdíl od různých loterií a sázek Bůh v dodatcích neuvedl žádná omezení. Svoji nabídku dokonce neohraničil ani polovicí svého království, jak to bývá v případě pozemských vládců, kteří takto vyjadřují horní hranici své velkorysosti (srov. Est 5,6; 7,2; Mk 6,23). Bůh byl připraven a ochoten použít všechny možnosti nebe a země pro to, aby tento bezbožný král uvěřil! Jako znamení si Achaz mohl vyžádat i horu zlata anebo tolik vojáků, kolik je písku na břehu Středozemního moře.

`Jak reagoval Achaz na tuto Boží výzvu? (Iz 7,12)`

Na první pohled vypadá Achazova odpověď velmi zbožně a uctivě. Jako by nechtěl Pána Boha pokoušet, jak to před staletími dělali Izraelci na poušti (Ex 17,2; Dt 6,16). Rozdíl byl v tom, že nyní vyzval krále Bůh, aby ho vyzkoušel (Mal 3,10). Bůh by se radoval, kdyby král přijal tuto štědrou nabídku, a vůbec by to nepovažoval za pokoušení své trpělivosti. Achaz však nechtěl Bohu dovolit, aby mu pomohl uvěřit. Dveře svého srdce zavřel na závoru, aby víra nemohla proniknout dovnitř.

`Jak reaguje Izajáš na králova slova? (Iz 7,13)`

Izajáš připomíná, že když král odmítl vyzkoušet Boha, aby ho snad „neobtěžoval“, ve skutečnosti se k němu zachoval velmi neuctivě. Ještě smutněji působí skutečnost, že prorok nejprve ve verši 11 vyzývá krále, aby si vyžádal znamení od „svého Boha“, ale ve verši 13 už Izajáš použije jen označení „můj Bůh“. Achaz totiž Boží nabídku odmítl. Zavrhl vlastně Hospodina, který se tak nestal jeho Bohem. Hospodin byl Bohem Izajáše, ale už ne Bohem Achaza.

**Aplikace**

`Přemýšlej chvíli nad skutečností, že Bůh se v osobě Ježíše stal člověkem, jedním z nás, aby nás zachránil. Co ti to říká o něm a jeho povaze? Jakou naději ti to přináší do života v našem nejistém a komplikovaném světě?`

#### Další čtení: Vybrané citace od Ellen Whiteové

„Člověk se dívá na to, co má před očima, Hospodin však hledí na srdce“ (1. Samuelova 16,7), k lidskému srdci, v němž se střídají pocity radosti a žalu, k bloudícímu, rozmarnému srdci, v němž sídlí tolik nečistoty a klamu. Bůh zná jeho pohnutky, jeho skutečné úmysly a záměry. Jen jděte k němu se svým srdcem, i když je celé poskvrněné. Otevřete je vševidoucímu oku dokořán a volejte slovy žalmistovými: „Bože, zkoumej mě, ty znáš mé srdce, zkoušej mě, ty znáš můj neklid, hleď, zda nejdu cestou trýzně, a po cestě věčnosti mě veď!“ Žalm 139,23.24. {CK 25.3}

Poznáte-li obludnost hříchu, pochopíte-li, jací opravdu jste, nepropadněte zoufalství. Kristus přišel na svět právě proto, aby spasil hříšníky. Nemusíme si usmiřovat Boha se sebou, nýbrž - ó, jak úžasná láska - Bůh v Kristu„usmířil svět se sebou“ 2. Korintským 5,19. Bůh se uchází svou něžnou láskou o srdce svých bloudících dítek. Žádní rodiče na zemi nemohou projevit tolik trpělivosti s chybami a slabostmi svých dětí, jako projevuje Bůh s těmi, které chce zachránit. Nikdo nemůže jednat s přestupníkem něžněji. Žádná lidská ústa nikdy neprosila zbloudilého něžněji než Bůh. Všechna jeho zaslíbení, všechna jeho varování jsou výrazem nevýslovné lásky. {CK 25.6}

Jsme od přirozenosti sobečtí a neústupní. Osvojíme-li si však to, čemu nás chce naučit Kristus, nabýváme jeho povahy. Od té chvíle žijeme jeho životem. Podivuhodný Kristův příklad, nevyrovnatelná něžnost, s níž se dotýkal citů druhých, kdy plakal s těmi, kdo plakali, a radoval se s těmi, kdo se radovali, musí mít hluboký vliv na povahu všech, kdo ho upřímně následují. Laskavými slovy a skutky se pak pokoušejí usnadnit cestu těm, kteří jsou unavení. {ZNP 75.5}

Všude kolem nás jsou nešťastní lidé. Můžeme je najít všude. Vyhledávejme tyto trpící a mluvme s nimi v příhodnou dobu, abychom je potěšili. Buďme stále řečištěm, jímž bude proudit osvěžující voda soucitu. {ZNP 75.7}