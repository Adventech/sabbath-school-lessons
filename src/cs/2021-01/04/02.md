---
title: 'Naplněné proroctví (Iz 7,14–16)'
date: 17/01/2021
---

> <p></p>
> 14Proto vám dá znamení sám Panovník: Hle, dívka počne a porodí syna a dá mu jméno Immanuel (to je S námi Bůh). 15Bude jíst smetanu a med, aby dovedl zavrhnout zlé a volit dobré. 16Ještě než bude chlapec umět zavrhnout zlé a volit dobré, bude opuštěna země, z jejíchž obou králů máš hrůzu. (Iz 7,14–16)

**Osobní studium**

V Iz 7,14–16 je postava Immanuela znamením, které přímo souvisí s Achazovou těžkou situací: Dříve než dítě Immanuel bude schopno rozlišovat mezi dobrým a zlým, „bude opuštěna země, z jejíchž obou králů máš hrůzu“ (v. 16). To je zmínka o králích Sýrie a severního Izraele (srov. Iz 7,1.2.4–9) a znovu zopakované Boží zaslíbení, že jejich moc co nevidět skončí.

`Proč se Izajáš zmiňuje o „smetaně a medu“, které bude chlapec jídat? (Iz 7,15)`

Podle proroctví úroda a judská pole budou zničena Asyřany (v. 23–25). Obyvatelé Judska, včetně starozákonního Immanuela – ať už se toto proroctví vztahovalo na kohokoliv (v. 14.15) – budou nuceni vrátit se ke stravě kočovných nomádů (v. 21.22). I když budou chudobní, budou mít dost jídla, aby přežili.

`Kdy se toto proroctví o Sýrii a severním království vyplnilo? (2Kr 15,29.30; 16,7–9; 1Pa 5,6.26)`

Toto Izajášovo proroctví bylo vysloveno asi roku 734 př. Kr. Za úplatek, který dal Achaz asyrskému králi, udělal Tiglat-pileser III. to, co by byl pravděpodobně udělal i tak – rozbil koalici na severu, dobyl galilejskou a zajordánskou oblast na severu Izraele a odvlekl obyvatelstvo do zajetí. Tato území změnil v asyrské provincie (734–733 př. Kr.). Ostatek Izraele se zachránil, když se po vraždě krále Pekacha Hóšea vzdal a začal platit poplatky. V roce 733 a 732 př. Kr. Tiglat-pileser dobyl Damašek, hlavní město Sýrie. Potom se i Sýrie stala asyrskou provincií. A tak v roce 732 př. Kr., asi dva roky po Izajášově předpovědi, byli dva králové, kteří ohrožovali Achaza – Sýrie a Izrael –, neodvratně poraženi.

Zanedlouho po tom, co v roce 727 př. Kr. Šalmaneser V. vystřídal na trůnu Tiglat-pilesera III., izraelský král Hóšea se vzbouřil proti Asýrii, čímž spáchal politickou sebevraždu. V roce 722 př. Kr. dobyli Asyřané hlavní město Samaří a tisíce Izraelců deportovali do Mezopotámie a Médie, kde je časem pohltila místní populace a oni ztratili svoji identitu (srov. Iz 7,8 – po 65 letech Efrajim přestane být národem). Bůh předpověděl, co se stane s Judovými nepřáteli. Achazovi však připomenul, že se to stane, aniž by prosil o pomoc Asýrii.

**Aplikace**

`Snad všichni máme přirozeně tendenci spoléhat na to, co vidíme, cítíme a čeho se můžeme dotýkat. A přece je často „neviditelná“ realita Boží blízkosti daleko spolehlivější. Máš s tím ve svém životě také zkušenost? Jakou?`

#### Další čtení: Vybrané citace od Ellen Whiteové

První křesťané se radovali i v dobách těžkých zkoušek a protivenství, protože měli naději, že na nové zemi obdrží jisté dědictví. „Z toho se radujte,“ píše Petr, „i když snad máte ještě nakrátko projít zármutkem rozmanitých zkoušek, aby se pravost vaší víry, mnohem drahocennější než pomíjející zlato, jež přece též bývá zkoušeno ohněm, prokázala k vaší chvále, slávě a cti v den, kdy se zjeví Ježíš Kristus... {PNL 299.2}

Apoštolova slova byla zapsána pro poučení věřících všech dob. Zvláštní význam však mají pro ty, kdo žijí v době, kdy je blízko „konec všech věcí“ 1. Petrův 4,7. Jeho napomenutí a varování i jeho slova víry a povzbuzení potřebuje každý, kdo si chce svou víru zachovat pevnou až do konce (viz Židům 3,14). {PNL 299.3}

Petr se snažil věřící poučit, jak je důležité, aby se ve své mysli nezabývali zakázanými tématy a aby neplýtvali svými silami na bezvýznamné věci. Ti, kdo se nechtějí stát obětí satanových úskoků, musí dobře střežit brány svého nitra. Nesmí číst, sledovat ani poslouchat nic, co by v nich mohlo vyvolat nečisté myšlenky. Nesmí připustit, aby se jejich mysl dle libosti zaměstnávala každou věcí, kterou jim nepřítel spasení podsouvá. Nebudou-li pečlivě střežit své srdce, pak vnější zlo probudí zlo, které se skrývá uvnitř, a začnou bloudit v temnotě. {PNL 299.4}

"Pokládejme slovo Ježíše Krista za jistotu. Nepozval nás snad, abychom k němu přišli? Nikdy svými slovy nevyjadřujme beznaději a zklamání. Tím bychom ztratili příliš mnoho. Pouhým pozorováním okolností a stýskáním na těžkosti dokazujeme, jak nemocná a slabá je naše víra. Mluvme a jednejme s vědomím, že naše víra je nepřemožitelná. Bůh vlastní nevyčerpatelné zdroje pomoci. Patří mu celý svět. {PM 72.7}

Vzhlížejme s vírou k nebi, k tomu, kdo má světlo, moc a sílu. {PM 73.1}"

V pravé víře se skrývá životní optimismus, pevnost v zásadách a vytrvalost v předsevzetích, které neoslabí čas ani těžkosti. {PM 73.2}