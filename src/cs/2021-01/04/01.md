---
title: 'Tvrdá škola omylů (Iz 7–8)'
date: 16/01/2021
---

> <p>Základní verš</p>
> „Budu očekávat Hospodina, ačkoli skryl tvář před domem Jákobovým, s nadějí budu na něho čekat.“ (Iz 8,17)

„Při požáru budovy v New Yorku seděla na okně ve čtvrtém patře slepá holčička. Hasiči byli zoufalí. Nevěděli, jak ji přesvědčit, aby skočila do připravené záchranné plachty, kterou nemohla vidět. Mohli by ji snést po žebříku, ale mezi budovy se s hasičským autem se žebříkem nemohli dostat.

Pak přišel její otec. Vzal do ruky megafon a zavolal: ‚Neboj se, moje malá, tady je táta. Dole jsme připravili záchrannou síť. Vyskoč a neboj se, my tě chytíme.‘ A holčička poslechla. Byla tak klidná a uvolněná, že se při skoku ze čtvrtého poschodí vůbec nezranila. Svému otci totiž plně důvěřovala. Když zaslechla jeho hlas, poslechla ho, protože byla přesvědčena, že pro ni chce to nejlepší.“ (Green, Michael P. 1500 Illustrations for Biblical Preaching, s. 135)

Bůh v dějinách jasně prokázal, že chce pro své děti to nejlepší. Žel, že ony odmítaly jemný tón jeho laskavých slov, jakými k nim zpočátku promlouval, aby je zachránil. Proto musel někdy použít i burácení a záplavu rázných slov. Jak se můžeme z jejich chyb poučit my?

**Osnova lekce**

V této lekci budeme blíže poznávat skutečnost, že Boží touha po záchraně nás, tvrdohlavých lidí se někdy projevuje i tím, že sáhne k poměrně „tvrdým“ opatřením, která mají mít výchovný účinek.

V případě severního Izraele Bůh musel udělat tyto kroky:

1. 	Bůh jasně oznamuje, že jeho slovo je platné a důvěryhodné (neděle)
2. 	Bůh jasně oznamuje, že na neposlušné „děti“ dopadne trest (pondělí)
3. 	Bůh pomocí symbolických jmen představuje trest i naději (úterý)
4. 	Bůh jasně představuje řešení krize: důvěra v něj a jeho pomoc (středa)
5. 	Bůh jasně varuje před hledáním řešení kdekoliv jinde (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

Spasitel zasvětil celý svůj život službě lidem, a přesto cítil potřebu vzdálit se od rušných cest a od zástupů, které za ním každý den přicházely. Musel přerušit svoji práci pro druhé, vyhledat klidné místo a ztišit se v ničím nerušeném společenství se svým Otcem. Ježíš žil jako jeden z nás, zakusil naše potřeby i naši slabost. Byl zcela závislý na Bohu. Na modlitbách v ústraní prosil o Boží sílu, aby mohl splnit své poslání a obstát ve zkoušce. Ve světě hříchu Ježíš trpělivě snášel všechny boje a muka. Ve společenství s Bohem nalézal útěchu a radost a odkládal vše, co jej tížilo a trápilo. {TV 231.1}

Volání lidstva se v Kristu dostávalo k nekonečně milosrdnému Otci. Ježíš jako člověk pokorně prosil před Božím trůnem, dokud jeho lidství neprostoupil nebeský proud, který spojoval lidství s božstvím. Neustálým spojením s Bohem přijímal od Boha život, aby ho mohl dávat světu. Totéž máme dělat i my. {TV 231.2}