---
title: 'Předpověděné následky (Iz 7,17–25)'
date: 18/01/2021
---

> <p></p>
> 17„Na tebe, na tvůj lid a na dům tvého otce Hospodin v těch dnech, jakých nebylo ode dne, kdy Efrajim odpadl od Judy, přivede asyrského krále.“ 18V onen den hvizdem přivolá Hospodin mouchy z delty řeky egyptské a včely z asyrské země. 19Přiletí a všechny se snesou do roklí v úvalech, do skalních rozsedlin, na všechny houštiny a na všechny mokřiny. 20V onen den Panovník břitvou, kterou si najme za Řekou, totiž asyrským králem, dočista oholí každou hlavu i chlupy na nohou a ostříhá bradu. 21V onen den zůstane člověku jedna kravka a dvě ovce. 22Nadojí však tolik mléka, že bude jíst smetanu, neboť smetanu a med bude jíst každý, kdo bude zanechán v zemi. 23V onen den na místech, kde nyní vyrůstá tisíc révových keřů za tisíc šekelů stříbra, bude jen bodláčí a křoví. 24Jen s šípy a lukem bude možno tudy projít, neboť bodláčím a křovím zaroste celá země. 25A na žádnou z horských strání, které byly obdělávány motykou, nebudeš moci vstoupit pro samé bodláčí a křoví. Budou výběhem pro býky a drahami pro ovce. (Iz 7,17–25)

**Osobní studium**

`Přečti si Iz 7,17–25. Co předpověděl Hospodin o judské zemi? Proč by nás takový závěr neměl překvapit?`

Pro Achaza, asi více muže strachu než víry, bylo dobrou zprávou od Hospodina, že Sýrie a Izrael budou zničeny. Špatnou zprávou pro něj bylo, že Asýrie, jeho spojenec a „přítel“, kterého se rozhodl požádat o pomoc, se mu stane mnohem nebezpečnějším nepřítelem než Sýrie a Izrael. Protože Achaz odmítl vysvobození, které mu Bůh nabídl, měl zaručenou porážku. Svým špatným rozhodnutím způsobil, že vše dopadlo ještě hůř, než se bál.

„Lépe utíkat se k Hospodinu, než doufat v knížata“ (Ž 118,9). Jak mohl Achaz uvěřit tomu, že Tiglat-pileser III. se spokojí s tím, že mu budou patřit země na severu, a Judsko nechá na pokoji? Asyrské spisy, jako například kroniky samotných asyrských králů, svědčí o tom, že jejich touha po moci byla nenasytná.

`Přečti si 2Kr 16,10–18 a 2Pa 28,19–25. Co král Achaz udělal? Jaký duchovní princip v tom nacházíme? Proč by nás královo jednání nemělo překvapit?`

2Pa 28,19–25 velmi stručně shrnuje události, které se udály, protože Achaz požádal o pomoc Asýrii a nespoléhal se na Hospodina.

**Aplikace**

`Lid, který se hlásil k Bohu, se dopouštěl stále stejných chyb. Bůh byl naproti tomu stále ochoten svůj lid zachránit. Co nám to zvěstuje do situací, když v našem duchovním životě prožíváme selhání a pády?`

#### Další čtení: Vybrané citace od Ellen Whiteové

„Ponižoval Hospodin Judy“ pro stálé hřešení. V této době, kdy byl Juda stíhán tresty, Achas, místo aby se kál, „tím větší převrácenost páchal proti Hospodinu,…neboť obětoval bohům Damašským“. 2. Paralipomenon 28,19.22.23. {PK 215.4}

Když se odpadlý král blížil konci své vlády, přikázal, aby dveře chrámu byly zamčeny. Svaté služby v chrámě byly přerušeny. Svícny před oltářem přestaly hořet. Přestaly oběti za hříchy lidu. Libá vůně kadidla už nestoupala vzhůru v čase ranní a večerní oběti. Když opustili síně domu Božího a uzamkli jeho dveře, postavili obyvatelé bezbožného města oltáře k ucívání pohanských božstev na rozích ulic po celém Jeruzalémě. Zdálo se, že pohanství zvítězilo; mocnosti temna opanovaly téměř všechno. {PK 216.1}

Ze vzestupu a pádu národů, o němž se mluví v knize Danielově a v knize Zjevení, si musíme vštípit, jak bezcenná je pouhá vnější a pozemská sláva. Babylón se vší svou mocí a velkolepostí, jejíž rovné svět od té doby neuzřel — s mocí a velkolepostí, jež se lidu té doby zdála tak pevná a trvalá — a jak všechno pominulo! Pominulo jako „květ trávy“ Jakubův 1,10. ... A tak pomine vše, co nemá za svůj základ Boha. Jedině to, co souvisí s úmyslem Božím a co vyjadřuje povahu Boží, může přežít. Zásady Boží jsou jedinou trvalou věcí, již náš svět zná. {PK 359.2}

Pečlivé zkoumání toho, jak se projevuje úmysl Boží v historii národů a v zjeveních věcí příštích, nám pomůže určit pravou hodnotu věcí viditelných a věcí neviditelných, pomůže nám poznat, co je pravým cílem života. {PK 359.3}