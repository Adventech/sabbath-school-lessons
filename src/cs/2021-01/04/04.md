---
title: 'Co se skrývá za jménem? (Iz 8,1–10)'
date: 19/01/2021
---

> <p></p>
> 1Hospodin mi řekl: „Vezmi si velkou tabulku a napiš na ni běžným způsobem: ,Rychle za kořistí spěchá lupič.‘“ (…) 3Přiblížil jsem se k prorokyni, a ona počala a porodila syna. Hospodin mi řekl: „Dej mu jméno: ,Rychle za kořistí spěchá lupič.‘ 4Neboť dříve než bude chlapec umět volat ,otče‘ a ,matko‘, bude odneseno bohatství Damašku a kořist ze Samaří před krále asyrského.“ 5A dál ještě mluvil Hospodin ke mně takto: 6„Protože tento lid zavrhl šíloašské vody poklidně tekoucí a veselí se s Resínem a synem Remaljášovým, 7hle, proto Panovník na ně uvede vody Řeky, dravé a mnohé, krále asyrského s celou jeho slávou. I vystoupí ze všech svých řečišť a bude se valit přes všechny své břehy. 8Zabočí k Judovi, zaplaví jej a bude se valit dál, bude mu sahat až k hrdlu. Jeho rozpjatá křídla vyplní prostor tvé země, ó Immanueli!“ 9Běsněte si, národy, zděsíte se, naslouchejte, všechny daleké země, přepásejte se, zděsíte se, přepásejte se, zděsíte se. 10Dohodněte se, dohoda bude zmařena, mluvte si, ani slovo neobstojí, neboť s námi je Bůh – Immanuel! (Iz 8,1.3–10)

**Osobní studium**

Umíš si představit, že bys s Izajášovým druhým synem hrál například volejbal? Než bys zavolal: „Maher-šalal-chaš-bazi, přihraj!“, už by bylo pozdě. Význam tohoto jména je možná ještě delší než jméno samotné: „Rychle za kořistí spěchá lupič“, případně „Rychlá kořist – náhlý lup“.

`Poselství tohoto jména jasně naznačuje rychlou porážku. Kdo koho porazí? (Iz 8,4)`

Iz 8,1–10 zdůrazňuje poselství sedmé kapitoly. Dříve než dítě doroste, kořist z hlavního města Sýrie a severního Izraele bude odvlečena do Asýrie. A navíc, jestliže Judsko odmítlo Boží poselství o bezpečí a jistotě znázorněné poklidně tekoucími vodami šíloašskými v Jeruzalémě, zaplaví ho mohutná síla Asýrie představená obrovským množstvím vody řeky Eufrat.

Protože Achaz hledal pomoc u Asýrie, jména Izajášových synů se týkají Judska a severního Izraele: „Rychlá kořist – náhlý lup“, ale i „Ostatek se navrátí“. Proč měli naději? Protože zaslíbení „Bůh je s námi“ zůstává (v. 10), i když Asýrie obsadí zemi Immanuela (Iz 8,8). To je základní téma, se kterým se setkáváme v celé knize proroka Izajáše. I když soudy v podobě válečných katastrof, utrpení a vyhnanství dopadnou na Boží nepřátele v Judsku i v ostatních národech, Bůh bude stále s věrným ostatkem svého lidu a navrátí jej do země.

Proč Izajáš nechal do své knihy zapsat informaci o tom, že s manželkou (také prorokyní) počali dítě, jehož jméno už předem nechal oficiálně zapsat? (Iz 8,1–3)

Čas, v kterém se tento syn narodil, byl velmi důležitý vzhledem k tomu, že tento syn měl být znamením. Od doby, co byl počat a narodil se, až po okamžik, kdy Asýrie porazí Sýrii a Izrael, uplyne méně času, než kolik je potřebné, aby chlapec dosáhl věku, kdy dokáže zavolat na svého otce anebo matku ­(v. 4).­ Když Izajáš oznamuje jméno chlapce ještě před jeho početím, toto dítě a jeho jméno se stává veřejným proroctvím, jehož pravdivost bude ověřena budoucími událostmi.

**Aplikace**

`Jsou v životě věci, kterých se tvé nevěřící okolí bojí, ale ty díky Bohu ne? A víš naopak o něčem, z čeho lidé kolem tebe obavy vůbec nemají, ale ty by ses jich měl jako křesťan obávat? (Viz např. Mt 10,28; Jr 10,2.3.)`

#### Další čtení: Vybrané citace od Ellen Whiteové

Jak shovívavý je Bůh k bezbožníkům! Filištínští, kteří se oddávali modlářství, i upadající Izraele se stejnou měrou těšili z darů prozřetelnosti Boží. Desetitisíce milostí přijímali nevděční a vzpurní bez povšimnutí. Každé požehnání promlouvalo k nim o Dárci, oni však zůstávali neteční k jeho lásce. Trpělivost Boží se syny lidskými je opravdu nesmírná. Setrvávají-li však tvrdošíjně ve své zatvrzelosti, odejme od nich svou ochrannou ruku. Odmítají-li naslouchat hlasu Božímu, mluvícímu ze všech děl Bohem stvořených, odmítají-li uposlechnout varování, rady i důtky obsažené v slově Božím, je Bůh nucen promluvit k nim ranami. {PP 442.4}