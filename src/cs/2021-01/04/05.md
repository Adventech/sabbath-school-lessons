---
title: 'Když se bojíme Boha, nemusíme mít už z ničeho strach (Iz 8,11–15)'
date: 20/01/2021
---

> <p></p>
> 11Toto mi praví Hospodin, když mě pevně uchopil svou rukou a varoval mě, abych nechodil cestou tohoto lidu: 12„Neříkejte zrada všemu, čemu říká zrada tento lid, a čeho se bojí, toho vy se nebojte a nestrachujte.“ 13Dosvědčujte svatost Hospodina zástupů! Jeho se bojte a strachujte. 14Vám bude svatyní, ale oběma domům izraelským kamenem úrazu a skálou, o kterou budou klopýtat, bude osidlem a léčkou obyvatelům Jeruzaléma. 15Mnozí z nich klopýtnou, padnou a roztříští se, uvíznou v léčce a chytí se. (Iz 8,11–15)

**Osobní studium**

„Jediná věc, které se musíme bát, je strach samotný,“ řekl ve svém prvním inauguračním projevu v roce 1933 americký prezident Franklin D. Roosevelt národu zmalomyslněnému velikou ekonomickou krizí (U.S. Capitol, Washington, D.C., 4. 3. 1933). Izajášovo poselství sklíčenému lidu zní: „Když se bojíme Hospodina, nemusíme se bát ničeho.“

Hospodin upozornil Izajáše, aby se nebál toho, čeho se bojí jeho lid, ale aby se bál jeho (Iz 8,12.13). Tato myšlenka má v celém Písmu důležité místo. Například ve Zj 14,6–12 čteme poselství tří andělů, kteří zvěstují celému světu: „Bojte se Boha a vzdejte mu čest.“ Nebojte se a nevzdávejte čest pozemským mocnostem, popsaným ve Zj 13.

`Co to znamená „bát se Boha“? Jak to souvisí s příkazem milovat jej? (Mt 22,37)`

Pravá bázeň před Bohem znamená, že ho uznáváš za svrchovaného vládce vesmíru, a tato bázeň vítězí nad jakýmkoliv jiným strachem. Jestli Bůh stojí na tvé straně, bez jeho dovolení se tě nikdo nemůže ani dotknout. Jestli ses však proti němu vzbouřil a on je proti tobě, můžeš utíkat, kam chceš, nikde se neukryješ!

`Je myšlenka, že se máme Boha bát, v protikladu s 1J 4,18: „Láska nezná strach; dokonalá láska strach zahání, vždyť strach působí muka, a kdo se bojí, nedošel dokonalosti v lásce“? Jak se vyrovnat s tímto zdánlivým rozporem?`

Existují různé druhy strachu. Pokud je tvůj dobrý přítel, se kterým se máte navzájem rádi, náramně silný, nebojíš se tohoto člověka v tom smyslu, že by ti mohl ublížit, ale uznáváš jeho sílu a máš před ním respekt.

**Aplikace**

`Pozoruješ i dnes ve svém okolí některé z projevů okultismu či spiritismu? Jaké? Jak je možné být v bezpečí před projevy satanova působení? Jak můžeš pomoci těm, kteří si s těmito duchovními projevy „zahrávají“, aniž by tušili, kdo je v jejich pozadí?`

#### Další čtení: Vybrané citace od Ellen Whiteové

Pokora Šalomounova v době, kdy se ujal břemene řízení státu, kdy doznal před Bohem, že je „velmi mladý“ (1. Královská 3,7), jeho prokazovaná láska k Bohu, jeho hluboká úcta k Božským věcem, jeho nespoléhání na sebe sama a jeho vyvyšování věčného Stvořitele všeho — všechny tyto povahové rysy, vhodné k následování, se projevily při bohoslužbách konaných u příležitosti vysvěcení chrámu, když při své modlitbě klečel pokorně jako žadatel. Dnešní Kristovi následovníci by neměli připustit, aby se ztrácel duch úcty a bázně Boží. Písmo učí člověka, jak se má přibližovat k svému Tvůrci — v pokoře a bázni, s vírou v božského Prostředníka. {PK 31.2}

Ježíš zná každého člověka tak dokonale, jako by zemřel jen a jen za něho. Těžkosti každého z nás se ho hluboce dotýkají. Slyší naše volání o pomoc. Přišel, aby nás všechny přivedl k sobě. Vyzývá nás: „Pojď za mnou!“ Jeho Duch působí na lidská srdce a přitahuje je k němu. Mnozí jej odmítají a Ježíš je zná. Ví také, kdo s radostí naslouchá jeho volání a je ochoten svěřit se do jeho pastýřské péče. Říká: „Moje ovce slyší můj hlas, já je znám, jdou za mnou.“ Jan 10,27. Stará se o každého jednotlivce tak, jako by kromě něho už nikdo jiný na světě nebyl. {TV 307.4}

Kristovi učedníci nenásledují svého Pána ze strachu před trestem ani pro naději na věčnou odměnu. Poznali Spasitelovu jedinečnou lásku, která se zjevovala v jeho pozemské pouti od jeslí v Betlémě až ke kříži na Golgotě. Pohled na něho je k němu přitahuje, obměkčuje je a podmaňuje si je. Probouzí v jejich srdcích lásku. Oni slyší jeho hlas a následují jej. {TV 307.6}