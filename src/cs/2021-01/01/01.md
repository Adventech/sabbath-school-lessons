---
title: 'Krize identity (Iz 1–5)'
date: 26/12/2020
---

> <p>Základní verš</p>
> „Pojďte, projednejme to spolu, praví Hospodin. I kdyby vaše hříchy byly jako šarlat, zbělejí jako sníh, i kdyby byly rudé jako purpur, budou bílé jako vlna.“ (Iz 1,18)

Možná se i vám někdy stalo při cestě v horách či mezi loukami a pastvinami, že vám cestu zablokovalo stádo přežvykujících krav, které se pomalu vlekly domů. I když s nimi nebyl pastýř, šly správným směrem, protože krávy většinou dobře znají cestu do své stáje. Vědí, kam patří a komu patří.

Ve chvíli, kdy se v nějakém obchodě ztratí malé dítě a křičí: „Ztratila se mi maminka!“, asi neví, kde je a kde je jeho matka, ale bezpečně mezi množstvím maminek pobíhajících po obchodě pozná tu svoji.

Smutné na tom je to, že na rozdíl od krav a malého chlapce obyvatelé Judska zapomněli, že patří Bohu, svému nebeskému Otci. Jako smluvní lid ztratili svoji pravou identitu. „Syny jsem vychoval, pečoval o ně, ale vzepřeli se mi. Vůl zná svého hospodáře, osel jesle svého pána, mne však Izrael nezná, můj lid je nechápavý“ (Iz 1,3). Je to sice starý příběh, ale v různých obměnách se může opakovat v životě Božích dětí i v dnešní době.

Osnova lekce

V této lekci se budeme věnovat prvním kapitolám biblické knihy proroka Izajáše, kde uvidíme, jakým způsobem se Bůh aktivně snažil (a stále snaží) obnovit vztah lásky a důvěry mezi ním a jeho lidem, který se mu odcizil.

1.	Problém Božího lidu
 * a. Iz 1,1–9: Odcizení se Bohu (neděle)
 * b. Iz 1,10–17: Formální zbožnost bez vztahu (pondělí)
2.	Boží reakce na jejich selhání
 * a. Iz 1,18: Nabídka odpuštění a obnovy vztahu (úterý)
 * b. Iz 1,19–31: Výzva k novému rozhodnutí (středa)
 * c. Iz 5,1–7: Maximální snaha o záchranu (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

Vláda Boží není - jak se nám satan snaží namluvit - založena na slepé podřízenosti, na nerozumném násilí, nýbrž se dovolává rozumu a svědomí. „Pojďte, projednejme to spolu“ (Izajáš 1,18), zve Stvořitel bytosti, které stvořil. Bůh neznásilňuje vůli stvořených bytostí. Nemůže přijmout pocty, které mu nevzdáváme rádi a dobrovolně. Vynucené podřízení by bránilo veškerému skutečnému rozvoji mysli nebo povahy a učinilo by z člověka pouhý nástroj. To není úmyslem Stvořitele. Bůh si přeje, aby člověk, koruna jeho stvořitelského díla, dosáhl nejvyššího možného vrcholu rozvoje. Ukazuje nám nejskvělejší požehnání, jenž nám chce udělit svou milostí. Zve nás, abychom se mu odevzdali, aby v nás mohl konat svou vůli. Na nás záleží, abychom se rozhodli, zda chceme být vysvobozeni z otroctví hříchu, abychom mohli sdílet slavnou svobodu synů Božích. {CK 31.4}