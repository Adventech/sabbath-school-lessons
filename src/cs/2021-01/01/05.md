---
title: 'Život nebo smrt (Iz 1,19–31)'
date: 30/12/2020
---

> <p></p>
> 19„Budete-li povolní a poslechnete, budete požívat dobrých darů země. 20Když však odmítnete a budete se zpěčovat, bude vás požírat meč.“ Tak promluvila Hospodinova ústa. 21Běda! Nevěstkou se stalo město věrné! Bývalo plné práva, přebývala v něm spravedlnost, teď jsou v něm vrahové. (…) 24Takový je výrok Pána, Hospodina zástupů, Přesilného, Boha Izraele: „Ach, jak se potěším na svých protivnících, vykonám pomstu na svých nepřátelích! 25Obrátím na tebe svou ruku, vytavím tvou strusku, jako louhem odloučím všechny tvé přimíšeniny.“ (…) 28Zkáza nevěrných a hříšníků však bude stejná, zajdou ti, kdo opustili Hospodina. 29Budou zahanbeni pro mohutné stromy, po nichž jste dychtili, budete se stydět za zahrady, které jste si zvolili. 30Budete jako posvátný strom, jemuž vadne listí, jako zahrada, v níž není vody. 31Nejzdatnější bude koudelí a jeho skutky jiskrou; vzplane spolu obojí a nikdo to neuhasí. (Iz 1,19–21.24.25.28–31)

**Osobní studium**

`Při čtení tohoto biblického textu je zřejmé, že Bůh nedává k dispozici žádnou zlatou střední cestu. Lidé se musí rozhodnout, co se svým životem dále udělají. Musí si jasně vybrat – buď život, anebo smrt, požehnání, anebo zlořečení. Proč se můžeme rozhodnout jen pro jednu z těchto možností? Proč nejde učinit nějaký kompromis?`

Všimni si logické struktury veršů Iz 1,19.20: Pokud se lid rozhodne ochotně poslouchat Boha, budou jíst dobré věci této země (v. 19). Pokud však Boží nabídku odpuštění a obnovy odmítnou a postaví se proti němu, budou „sežráni“ mečem (v. 20). Rozhodnout se musí sami. Tyto verše tím ukazují na podmíněnost požehnání anebo zlořečenství.

V první kapitole knihy Izajáš se vícekrát opakují a používají Mojžíšova slova zaznamenaná v Dt 30,19.20, když byla uzavřena smlouva s izraelským národem: „Dovolávám se dnes proti vám svědectví nebes i země: Předložil jsem ti život i smrt, požehnání i zlořečení...“

Tato Mojžíšova slova jsou souhrnem všech varování, požehnání a zlořečení, která vrcholí vznikem smlouvy v Dt 27–30 (srov. Lv 26). Ta obsahuje čtyři základní body:

1.	vyprávění o tom, co pro ně Bůh učinil,
2.	podmínky, které musí dodržovat, aby smlouva zůstala platná,
3.	odvolání se na svědky,
4.	požehnání a zlořečení, která měla upozornit lid na to, co se stane, když smluvní podmínky poruší.

Ukázalo se, že tyto prvky se ve stejném pořadí objevují i v politických dohodách jiných národů, například Chetitů. Při uzavření smlouvy s Izraelci Bůh použil formu, které mohli rozumět a která v nich měla zanechat silný vliv, aby si uvědomili význam oboustranně závazného vztahu, do kterého se rozhodli vstoupit. Ze smlouvy mohli mít obrovské požehnání. Pokud by však smlouvu porušili, skončili by hůř než kdykoliv předtím.

**Aplikace**

`Co tě motivuje ke správným rozhodnutím v životě? Jsou vždy a hned v životě patrné pozitivní či negativní dopady toho, zda se držíš svého Boha? Co si počít ve chvílích, kdy očekávané „požehnání“ nepřichází ani tehdy, když jsi Bohu věrný? Má smysl zůstat i nadále na Boží straně?`

#### Další čtení: Vybrané citace od Ellen Whiteové

Bůh promlouvá ke svému lidu požehnáními, jež mu dává. Jestliže si jich však neváží, pak k němu promluví tak, že mu požehnání odejme; tím ho pohne k tomu, aby uznal své hříchy a vrátil se k němu s celým srdcem. {PP 351.2}

Měli bychom stále myslet.na všechna požehnání, jichž se nám dostává od Boha a když si uvědomíme jeho velkou lásku, rádi svěříme všechno do rukou toho, jenž byl za nás přibit na kříž. {CK 71.1}

Na křídlech modlitby může člověk vystoupit blíže k nebi. V nebeských dvorech je Bůh uctíván zpěvem a hudbou a vyslovujeme-li Bohu vděčnost, přibližujeme se svým uctíváním uctívání nebešťanů. „Oslaví mě ten, kdo v oběť podá díkůvzdání“, řekl Bůh. Přistupme s uctivou radostí před svého Stvořitele, ať slyší naše„vzdávání díků a prozpěvování“ Žalm 50,23; Izajáš 51,3. {CK 71.2}

Bůh nám dal sílu k rozhodování. Je na nás, abychom tuto schopnost volby používali. Nemůžeme změnit svá srdce. Nemůžeme ovládnout své myšlení, své pudy a své náklonnosti. Nemůžeme se sami stát svatými, vhodnými pro Boží službu. Můžeme se však rozhodnout sloužit Bohu. Můžeme Bohu odevzdat svou vůli. Pak v nás Bůh bude působit, abychom chtěli jednat a skutečně jednali podle jeho vůle. Tak se celá naše přirozenost dostane pod Kristovu vládu. {ZNP 87.1}

Správným užitím vůle můžeme dosáhnout naprostou změnu v životě. Odevzdáme-li svou vůli Kristu, spojíme se s Boží mocí. Dostaneme sílu shůry a budeme pevní. Každý, kdo spojí svou slabost, nepevnou lidskou vůli s všemohoucí, neochvějnou vůlí Boží, může žít čistým a ušlechtilým životem, to znamená životem, který vítězí nad choutkami a vášněmi. {ZNP 87.2}