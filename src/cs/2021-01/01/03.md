---
title: 'Pouhá forma bez obsahu (Iz 1,10–17)'
date: 28/12/2020
---

> <p></p>
> 10Slyšte slovo Hospodinovo, sodomští náčelníci, naslouchejte naučení našeho Boha, lide gomorský. 11„K čemu je mi množství vašich obětních hodů, praví Hospodin. Přesytil jsem se zápalných obětí beranů i tuku vykrmených dobytčat, nemám zájem o krev býčků, beránků a kozlů. 12Že se mi chodíte ukazovat! Kdo po vás chce, abyste šlapali má nádvoří? 13Nepřinášejte už šalebné obětní dary, kouř kadidla je mi ohavností, i novoluní, dny odpočinku a svolaná shromáždění; ničemnost a slavnostní shromáždění, to nemohu vystát. 14Z duše nenávidím vaše novoluní a slavnosti, jsou mi jen na obtíž, jsem vyčerpán, když je musím snášet. 15Když rozprostíráte své dlaně, zakrývám si před vámi oči. Ať se modlíte sebevíc, neslyším. Vaše ruce jsou celé od krve. 16Omyjte se, očisťte se, odkliďte mi své zlé skutky z očí, přestaňte páchat zlo. 17Učte se činit dobro. Hledejte právo, zakročte proti násilníku, dopomozte k právu sirotkovi, ujímejte se pře vdovy.“ (Iz 1,10–17)

**Osobní studium**

`Proč Bůh použil ve své „obžalobě“ nevěrného lidu obraz Sodomy a Gomory (v. 10)? Co tím chtěl zdůraznit?`

`Proč se Hospodin v těchto verších vyjadřuje tak odmítavě o obětech a bohoslužbě, které sám ustanovil, zorganizoval a požadoval po těch, kteří se k němu hlásili?`

Ruce, které přinášely oběti a zvedaly se k modlitbám, byly ruce plné krve. To znamená, že tito lidé páchali násilí a utlačovali jiné (Iz 1,15; 58,3.4). Špatné zacházení s ostatními členy společenství smlouvy svědčilo o tom, že pohrdají Ochráncem všech Izraelců. Hříchy, kterých se dopouštěli vůči jiným, byly vlastně hříchy proti samému Bohu.

Je pravda, že sám Bůh zřídil obětní systém (Lv 1–16) a jeruzalémský chrám určil za místo k přinášení obětí (1Kr 8,10.11). Oběti však měly být přinášeny v souladu se smlouvou, kterou Bůh s tímto lidem uzavřel. Byla to Boží smlouva s Izraelem, která umožňovala Bohu přebývat uprostřed nich ve svatyni a později v chrámu. Proto modlitby a oběti, které tam byly přinášeny, mohly splnit svůj účel jen tehdy, pokud vyjadřovaly věrnost Bohu a jeho smlouvě. Ti, kteří přinášeli oběti bez pokání z nespravedlnosti vůči jiným členům společenství smlouvy, svojí lží znesvěcovali obřady. Jejich oběti byly nejen bezcenné, ale byly dokonce hříchem! Svými oběťmi ukazovali, že jsou věrní, ale jejich jednání dokazovalo, že smlouvu porušují.

**Aplikace**

`Jaký „lék“ na duchovní „zapomnětlivost“ nabízí Bůh ve verších 16 a 17 (srov. Mt 23,23–28)? Čím tě mohou tato slova inspirovat? Jak je můžeš uvádět do praxe v prostředí 21. století?`

#### Další čtení: Vybrané citace od Ellen Whiteové

Obětování krve Židům zevšednělo a téměř zapomněli, že jeho příčinou byl hřích. Nepochopili, že krev zvířat byla symbolem krve Božího Syna, kterou měl prolít za život světa a že oběti měly obrátit pozornost všeho lidu k ukřižovanému Vykupiteli. {TV 372.3}

Místo upřímného pokání obětovali stále více zvířat, jako kdyby bezduchou a bezcitnou službou mohli Boha uctít. Kněží a přední muži byli zaslepeni sobectvím a ziskuchtivostí. Vydělávali i na symbolech, které představovaly Božího Beránka. Znevažovali tak posvátnost obětní služby v očích lidu. Ježíš byl rozhořčen. Věděl, že kněží a starší si budou jeho krve, kterou již brzy prolije za hříchy světa, vážit právě tak málo jako krve zvířat, jež jim neustále teče pod rukama. {TV 372.4}

Vyznání bez upřímného pokání a bez reformace není Bohu libé. V životě musejí nastat rozhodné změny; všechno, co Boha uráží, musí být odstraněno. To je výsledek pravého zármutku z hříchů. Co musíme udělat, je jasně řečeno: „Omyjte se, očistěte se, odkliďte mi své zlé skutky z očí, přestaňte páchat zlo. Učte se činit dobro. Hledejte právo, zakročte proti násilí, dopomozte k právu sirotkovi, ujímejte se pře vdovy“ Izajáš l,16.17. „Když se odvrátí bezbožný od svého hříchu, nahradí, oč koho odral, bude se řídit nařízeními vedoucími k životu a nebude se dopouštět bezpráví, bude určitě žít a nezemře“ Ezechiel 33,15. Apoštol Pavel píše o pokání: „Pohleďte, k čemu vás vedl tento zármutek podle Boží vůle: jakou ve vás vzbudil opravdovost, jakou ochotu k omluvě, jaké znepokojení, jakou bázeň, jakou snahu potrestat viníka. Tím vším jste prokázali, že jste se v té věci zachovali správně“ 2. Korintským 7,11. {CK 28.3}

Umrtví-li hřích mravní cítění, nepoznává už přestupník vady své povahy a ani si neuvědomuje hrůznost zla, které páchá; a dokud se nepoddá přesvědčující moci Ducha svatého, zůstává ke svým hříchům zčásti slepý. Jeho vyznání nejsou upřímná a opravdová. Ke každému přiznání viny potřebuje omluvu za svůj čin a prohlašuje, že kdyby bývalo nebylo jistých okolností, nikdy by býval nespáchal to či ono, za co je kárán. {CK 29.1}