---
title: 'Nabídka odpuštění (Iz 1,18)'
date: 29/12/2020
---

> <p></p>
> Pojďte, projednejme to spolu, praví Hospodin. I kdyby vaše hříchy byly jako šarlat, zbělejí jako sníh, i kdyby byly rudé jako purpur, budou bílé jako vlna. (Iz 1,18)

**Osobní studium**

`V kontextu několika předchozích a dalších veršů se zamyslete nad úvodním textem. Jak mu rozumíte? Co chtěl Bůh těmito slovy svým dětem říct?`

Bůh ve své „obžalobě“ obyvatel Judska jasně dokazuje, že porušili smlouvu (v. 1–15). Vyzývá je k nápravě. Tato výzva svědčí o tom, že naděje existuje. Proč by jinak mělo význam naléhat na zločince, který si zasloužil smrt, aby změnil svůj život? Jak by mohl odsouzený k smrti „zakročit proti násilníku, dopomoci k právu sirotkovi, ujímat se pře vdovy“? Na základě toho, že Bůh praví: „Pojďte, projednejme to spolu…“ (v. 18), vidíme, že bez ohledu na to, jak zkažený byl jejich život, stále mu na jeho lidu záleželo, stále je chtěl přivést k pokání a odvrátit od zlých cest.

Bůh jim říká, že pokud přijmou jeho nabídku na usmíření, jejich hříchy, „rudé jako šarlat“, budou zase „bílé“ jako vlna či sníh. Proč jsou jejich hříchy „rudé“? Protože mají na rukou krev nevinných (v. 15). Bílá barva je zase obvykle barva čistoty a nevinnosti. Bůh těmito slovy nabízí změnu jejich životů. Podobná slova použil i král David, když plakal před Hospodinem a prosil o odpuštění hříchu, kterého se dopustil, když si vzal Bat-šebu a jejího manžela nechal zabít (Ž 51,7.9). Touto výzvou Bůh svému lidu nabízí odpuštění (v. 18).

Zde tedy jasně vidíme, jaký záměr Bůh sledoval ostrými slovy, která adresoval svému lidu. Nechce jimi svůj lid zavrhnout, ale přivést jej zpět k sobě. Nabídka odpuštění z Boží strany je motivujícím základem, na kterém stojí Boží výzva k mravní čistotě jeho lidu (v. 16.17). Odpuštění otevírá cestu k tomu, aby je Boží moc mohla změnit. V tom vidíme semínko „nové smlouvy“, o které prorokoval Jeremjáš (Jr 31,31–34) a ve které je odpuštění základem nového vztahu s Bohem. Začínáme s „krví na rukou“. Máme dluh, který nikdy nebudeme moci splatit. Když si uvědomíme, jak velice potřebujeme odpuštění, teprve tehdy jsme připraveni přijmout vše, co nám Bůh chce dát.

**Aplikace**

`Co vše byl ochoten dobrý a spravedlivý Bůh odpustit tobě? Co s tebou toto velkorysé odpuštění dělá? Probouzí v tobě touhu žít jinak?`

#### Další čtení: Vybrané citace od Ellen Whiteové

"Duch svatý člověka usvědčuje z hříchu, Kristus ho vede ku pokání a pak mu odpouští. Lidé, kteří dovolili Duchu svatému, aby zapůsobil na jejich srdce, poznávají, že v nich není nic dobrého. Zjišťují, že všechno, co kdy učinili, je poznamenáno sobectvím a hříchem. Jako ubohý publikán stojí opodál, neodvažují se ani pozvednout oči k nebi a volají: „Bože, slituj se nade mnou hříšným!“ Lukáš 18,13. A dostávají požehnání. Pro kajícníka existuje odpuštění, neboť Kristus je „Beránek Boží, který snímá hřích světa“ Jan 1,29. Zaslíbení Boží zní: „I kdyby vaše hříchy byly jako šarlat, zbělejí jako sníh, i kdyby byly rudé jako purpur, budou bílé jako vlna.“ Izajáš 1,18 {MON 13.1}

Považují lidé oklamaní satanem Boha za tvrdého a přísného. Domnívají se, že je sleduje, jen aby je mohl odsuzovat a snižovat, že nechce hříšníka přijmout, pokud může svůj postoj nějak ospravedlnit. Boží zákon považují za omezení lidského štěstí, za břemeno, od kterého rádi utíkají. Ale každý člověk, jehož zrak otevřela Kristova láska, vidí soucitného Boha. Už se mu nejeví jako neúprosný, despotický vládce, ale jako otec, který chce obejmout svého kajícího syna. {PM 102.6}

Když se mu však zjevila božská povaha Kristova, poznal své nedostatky a toto poznání ho pokořilo. Síla a trpělivost, moc a něžnost, vznešenost a pokora, které viděl v každodenním životě Syna Božího, naplnilo jeho duši obdivem a láskou. Každý den bylo jeho srdce přitahováno blíže ke Kristu, až v lásce k svému Mistru zapomněl na sebe. Jeho domýšlivost a ctižádost ustoupily působením přetvářející moci Kristovy. A oživující vliv Ducha svatého mu dal nové srdce. Moc lásky Kristovy způsobila změnu v jeho povaze. Takto se v důsledku projevuje společenství s Ježíšem. Přebývá-li Kristus v srdci, mění se celá povaha od základu. {CK 50.2}