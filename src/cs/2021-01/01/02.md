---
title: 'Můj lid mne nezná… (Iz 1,1–9)'
date: 27/12/2020
---

> <p></p>
> 1Vidění Izajáše, syna Amósova, které viděl o Judsku a Jeruzalému za dnů Uzijáše, Jótama, Achaza a Chizkijáše, králů judských. 2Slyšte, nebesa, naslouchej, země, tak promluvil Hospodin: „Syny jsem vychoval, pečoval o ně, ale vzepřeli se mi. 3Vůl zná svého hospodáře, osel jesle svého pána, mne však Izrael nezná, můj lid je nechápavý.“ 4Ach, pronárode hříšný, lide obtížený vinou, potomstvo zlovolníků, synové šířící zkázu! Opustili Hospodina, Svatého, Boha Izraele, znevážili, odcizili se mu. 5Nač vás ještě bít? Jste jen umíněnější. Hlava je celá chorá a celé srdce zemdlené. 6Od hlavy až k patě nic zdravého není. Samá modřina a jizva i čerstvá rána, nejsou vymačkány ani obvázány ani ošetřeny olejem. 7Vaše země je zpustošená, vaše města vypálená ohněm, vaši půdu vám před očima vyžírají cizáci; je zpustošená, cizáky podvrácená. 8Dcera sijónská zůstala jako chatrč na vinici, jako budka v okurkovém poli, jako obležené město. 9A kdyby Hospodin zástupů nám neponechal hrstku těch, kdo přežili, byli bychom jako Sodoma, podobni Gomoře bychom byli. (Iz 1,1–9)

**Osobní studium**

Krátký úvod knihy proroka Izajáše tvoří představení autora (syn Amósův), zmínka o původu jeho poselství (vidění) a také představení adresátů této knihy (Juda a jeho hlavní město Jeruzalém v době vlády čtyř králů). Úvod také ukazuje, že posluchači Izajáše byli zejména jeho současníci, obyvatelé jeho vlastní země. Jeho slova se týkají jejich stavu a údělu, který je čeká.

Izajáš se zmiňuje o králích, za jejichž vlády působil. Zužuje tím okruh posluchačů a knihu dává do souvislosti s historickými a politickými událostmi tohoto období (o této době podrobněji hovoří pasáže 2Kr 15–20 a 2Pa 26–32).

`Pozorně si přečti úvodní pasáž Iz 1,1–9. Co se pokazilo ve vztahu obyvatel Judska k Hospodinu? Jaké důsledky to přineslo do jejich životů? Jakou naději můžeme v tomto textu zaslechnout?`

Izajášovo poselství začíná slovy: „Slyšte, nebesa, naslouchej, země...“ (srov. Dt 30,19; 31,28). To samozřejmě neznamená, že samo nebe a země slyší a rozumí. Bůh tím chce něco zdůraznit. Když některý starověký blízkovýchodní král, například vládce Chetitů, uzavřel politickou smlouvu s některým nižším panovníkem a chtěl připomenout, že bude dávat pozor na každé porušení dohody a přísně ho potrestá, volal jeho bohy za svědky.

Když sám Král králů uzavřel za Mojžíše smlouvu s Izraelci, neodvolával se na jiné bohy jako svědky. Jediný, skutečný a pravý Bůh se odvolává přímo na nebe a zemi (viz Dt 4,26).

**Aplikace**

`Zamysli se ve světle úvodního biblického textu nad tím, jak by mohl hodnotit dnes Bůh svůj lid, křesťanskou církev, váš sbor? Jak by zhodnotil tvůj život a vztah k němu?`

#### Další čtení: Vybrané citace od Ellen Whiteové

Jak však je tento zákon pošlapáván! Dnešní svět je ve zjevné vzpouře proti Bohu. Je to vpravdě svéhlavé pokolení, nevděčné, povrchní, neupřímné, pyšné a odpadlé. Lidé si nevšímají bible a nenávidí pravdu. Ježíš vidí, jak je jeho zákon zavrhován, jak je jeho láskou pohrdáno a jak lhostejně se jedná s jeho služebníky. Oblažuje svými milostmi, avšak tyto milosti nenacházejí ocenění. Upozorňuje a varuje, avšak tyto výstrahy zůstávají nepovšimnuty. Chrámová nádvoří lidské duše se změnila ve veřejné tržiště. Hoví se sobectví, závisti, pýše a zlobě. {PK 120.3}

Mnozí dokonce neváhají vysmívat se slovu Božímu. Ti, kdož věří, že slovo platí do písmene, jsou vystaveni posměchu. Roste pohrdání zákonem a pořádkem jako přímý následek přestoupení jasných přikázání Hospodinových. Odvrácení od cesty poslušnosti plodí násilí a zločinnosti. Pohleďte jen, jak ubozí a bědní jsou ti mnozí, kteří se klanějí před oltáři model a v marnostech hledají štěstí a pokoj! {PK 120.4}