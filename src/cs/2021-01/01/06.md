---
title: 'Smutná „Píseň o vinici“ (Iz 5,1–7)'
date: 31/12/2020
---

> <p></p>
> 1Zazpívám svému milému píseň mého milého o jeho vinici: „Můj milý měl vinici na úrodném svahu. 2Zkypřil ji, kameny z ní vybral a vysadil ušlechtilou révu. Uprostřed ní vystavěl věž i lis v ní vytesal a čekal, že vydá hrozny; ona však vydala odporná pláňata. 3Teď tedy, obyvateli Jeruzaléma a muži judský, rozhodněte spor mezi mnou a mou vinicí. 4Co se mělo pro mou vinici ještě udělat a já pro ni neudělal? Když jsem očekával, že vydá hrozny, jak to, že vydala odporná pláňata? 5Nyní vás tedy poučím, co se svou vinicí udělám: Odstraním její ohrazení a přijde vniveč, pobořím její zídky a bude pošlapána. 6Udělám z ní spoušť, nebude už prořezána ani okopána a vzejde bodláčí a křoví, mrakům zakážu zkrápět ji deštěm.“ 7Vinice Hospodina zástupů je dům izraelský a muži judští sadbou, z níž měl potěšení. Čekal právo, avšak hle, bezpráví, spravedlnost, a hle, jen úpění. (Iz 5,1–7)

**Osobní studium**

`Přečtěte si výše uvedenou píseň o vinici (Iz 5,1–7). Jak jí rozumíte? Co chtěl Bůh tímto podobenstvím vyjádřit?`

Význam tohoto podobenství vysvětluje Bůh až na konci, ve verši 7. Tímto podobenstvím chce Bůh pomoci svému lidu objektivně vidět a uvědomit si svůj skutečný stav. Podobným způsobem Bůh přichází i za králem Davidem (2S 12,1–13). Podobenství tehdy vyvolalo žádoucí účinek. Tím, že toto podobenství nazývá „písní mého milého“, chce Bůh odhalit své první pohnutky vůči svému lidu. Jeho vztah k nim má svůj původ v jeho charakteru – a tím je láska. Čeká, že mu budou jeho lásku opětovat. Místo „hroznů“ však přinášejí trpká a odporná pláňata.

Dále čteme: „Nyní vás tedy poučím, co se svou vinicí udělám: Odstraním její ohrazení a přijde vniveč, pobořím její zídky a bude pošlapána. Udělám z ní spoušť...“ (Iz 5,5.6).

Když zhřešíme, Bůh nás okamžitě nezavrhne, neodejme od nás svoji ochranu a nezničí nás hned. Trpělivě nám dává příležitost přijmout odpuštění (srov. 2Pt 3,9). Neodežene nikoho, kdo mu odpovídá. Vyzývá nás tak dlouho, pokud je naděje, že mu odpovíme.

Když řekneme „ne“, nepovažuje to hned za naši konečnou odpověď, protože zná naši nevědomost a ví, že nás oklamal hřích. Jestliže však vidí, že jeho snaha zastavit nás nikam nevede, nakonec uznává naše rozhodnutí a nechává nás jít cestou, pro kterou jsme se rozhodli (srov. Zj 22,11).

Jestliže Boží výzvu, kterou k nám prostřednictvím svého Ducha promlouvá, vytrvale odmítáme, může se stát, že dospějeme k bodu, z kterého se už nebudeme moci vrátit (Mt 12,31.32). Odvracet se od Krista je velmi nebezpečné (Žd 6,4–6). Více pro nás Bůh udělat nemůže, protože respektuje naše svobodné rozhodnutí.

**Aplikace**

`Ve 4. verši klade Hospodin smutnou otázku: „Co se mělo pro mou vinici ještě udělat a já pro ni neudělal?“ (Iz 5,4). Zamysli se nad těmito slovy ve světle kříže, kde se Bůh sám obětoval za naše hříchy a zaplatil mzdu za naše přestoupení. Co více ještě mohl pro nás učinit? Co s tebou dělá vědomí, že Bůh zaplatil tu největší cenu, abys mohl žít?`

#### Další čtení: Vybrané citace od Ellen Whiteové

"Tak Bůh pěstoval Izraele jako vinnou révu u tekoucí vody. Svou vinici založil „na úrodném svahu. Zkypřil ji, kameny z ní vybral a vysadil ušlechtilou révu.“ Izajáš 5,1.2. {PM 108.4}

„Čekal, že vydá hrozny; ona však vydala odporná pláňata.“ Izajáš 5,2. Kristovi současníci vystavovali svou zbožnost na odiv ještě více než jejich předkové. Ještě méně se však v jejich životě projevovaly dary Ducha svatého. Židovský národ nevykazoval ušlechtilé rysy Josefovy povahy... {PM 108.5}

Bůh hledal prostřednictvím Ježíše Krista ovoce, ale nenašel žádné. Izrael jen znehodnocoval zemi. Sama jeho existence se stala kletbou, protože zabíral místo úrodným stromům. Olupoval svět o požehnání, která Bůh chtěl světu udělovat. Izraelité jiným národům představovali Boha nesprávně. Nebyli jen neužiteční, ale stali se dokonce velkou překážkou. Jejich náboženství do určité míry zavádělo na scestí, místo záchrany přinášelo zkázu. {PM 108.6}

Dnešní církvi Boží na zemi — strážkyni vinice Páně — jsou zvlášť drahá poselství, obsahující rady a napomenutí, jež přinášejí poroci, kteří objasňují věčný úmysl Boží s lidstvem. V učení těchto proroků je jasně zjevována láska Boží k ztracenému lidskému pokolení a plán Boží na jeho spasení. Dějiny povolání Izraele, dějiny jeho úspěchů a pádů, jeho znovunabytí božské přízně a jeho zavržení Pánem vinice, dějiny uskutečnování věčného plánu zbožnými, jimž se splní všechna zaslíbení smlouvy — to jen námět poselství, jež po staletí přinášejí poslové Boží církvi Boží. Ani dnes se poselství Boží k církvi Boží neliší od poselství, které přinesl starodávný prorok. {PK 12.3}

Izraeli, doufej v Boha! Pán vinice i dnes shromažďuje z lidí všech národů vzácné ovoce, na které tak dlouho čeká. Brzy přijde Pán do svého vlastnictví; a v tento šťastný den se konečně splní věčný úmysl Boží s domem Izraelským. I způsobí, že „se vkoření Jákob, zkvetne a zroste Izrael, a naplní okršlek zemský ovocem“ Izajáš 27,6. {PK 13.2}