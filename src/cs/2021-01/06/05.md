---
title: 'Babylón jako symbol vzpoury proti Bohu (Iz 14; Zj 17–18)'
date: 03/02/2021
---

> <p></p>
> Já povstanu proti nim, je výrok Hospodina zástupů, vymýtím jméno Babylóna i pozůstatek po něm, nástupce i následníka, je výrok Hospodinův. (Iz 14,22)

> <p></p>
> 4Ta žena byla oděna purpurem a šarlatem a ozdobena zlatem, drahokamy a perlami; v ruce držela zlatý pohár, plný ohavností a nečistoty svého smilství, 5a na čele měla napsáno jméno – je v něm tajemství: „Babylón veliký, Matka všeho smilstva a všech ohavností na zemi.“ 6Viděl jsem tu ženu, zpitou krví svatých a krví Ježíšových svědků. (Zj 17,4–6)

> <p></p>
> 1Potom jsem viděl jiného anděla, jak s velikou mocí sestupuje z nebe; a země byla ozářena jeho slávou. 2Zvolal mohutným hlasem: „Padl, padl veliký Babylón a stal se doupětem démonů, skrýší všech nečistých duchů a každého zlověstného a nenáviděného ptáka; 3neboť vínem Božího hněvu pro smilství té nevěstky byly opojeny všecky národy, králové světa s ní smilnili a bohatí kupci země bohatli z její rozmařilosti a přepychu.“ (Zj 18,1–3)

**Osobní studium**

Tak jako prorok Izajáš spojuje do jednoho obrazu osudy starověkého panovníka a satana, podobně i novozákonní kniha Zjevení spojuje symboliku starověkého Babylónu s poselstvím o soudu nad odpadlým náboženstvím doby konce, které nazývá také Babylónem.

`Proč Nový zákon znovu používá obraz Babylónu, který v době apoštolů už dávno neexistoval? Co se z něho můžeme naučit? (1Pt 5,13; Zj 14,8; 16,19; 17,5; 18,2.10.21)`

Podobně jako skutečný Babylón, i „Babylón“ z knihy Zjevení je pyšnou a krutou mocností, která utlačuje Boží lid. Všimni si zejména Zj 17,6, kde Jan píše, že byl zpitý „krví svatých“. Vzbouřil se proti Bohu. Tento postoj vzpoury naznačuje samotné jméno „Babylón“. V babylónském jazyce znamená jméno „bab ili“ bránu boha (anebo bohů), což naznačuje místo, kde se vchází do říše bohů. Srovnej to s Gn 11, kde čteme o tom, že lidé postavili babylónskou věž, aby se svou vlastní silou mohli pozdvihnout na božskou úroveň, a tak se zbavili zodpovědnosti vůči Bohu.

„Nebeská brána“ v Bét-elu (Gn 28,17) a „brána bohů“ v Babylóně představovaly dva protiklady, jak dosáhnout Božího království. Jákobův žebřík začínal v nebi a zjevil mu ho Bůh shora. Avšak Babylón se svými věžemi a chrámovými zikkuraty (starobabylónský chrám v podobě velké čtvercové mnohaposchoďové věže) postavili lidé ze země směrem nahoru. Tyto protiklady představují dvě protichůdné cesty ke spasení – Boží milost, anebo lidské skutky. Každé pravé náboženství je založeno na pokoře bét-elského modelu: „Milostí tedy jste spaseni skrze víru“ (Ef 2,8). Každé falešné „náboženství“, včetně zákonictví a „sekulárního“ humanismu, je založeno na pýše babylónského modelu. Kontrast mezi těmito dvěma postoji ke spasení dobře vystihuje Ježíšovo podobenství o farizeovi a celníkovi (L 18,9–14).

**Aplikace**

`Kapitoly Iz 24–27 popisují vlastně to, o čem čteme v celé Bibli: Konečné vítězství patří Bohu a jeho dobrotě, a to bez ohledu na současné utrpení, bolest a zpustošení. Co můžeme udělat, pokud chceme být účastníky konečného vítězství? (Př 3,5–7; Ř 10,9)`

#### Další čtení: Vybrané citace od Ellen Whiteové

Slovo Babylón je odvozeno od slova „Bábel“ a znamená zmatek. Bible tímto termínem označuje různé formy falešného nebo odpadlého náboženství. V sedmnácté kapitole Zjevení je Babylón přirovnán k ženě — žena totiž v Bibli symbolizuje církev: ctnostná žena představuje pravou církev, hříšná žena církev odpadlou. {VDV 251.4}

Hospodin věděl o zhoubných vlivech, které budou na Jákoba působit, a o nebezpečích, jimž bude vystaven. Ve svém milosrdenství odhalil budoucnost kajícímu uprchlíku, aby pochopil, jaké má s ním úmysly, aby byl připraven čelit pokušením, kterým bude jistě vystaven, až bude sám mezi modloslužebníky a pleticháři... {PP 130.1}

V tomto vidění byl Jákobovi odhalen plán vykoupení, nikoli ovšem v jeho úplnosti, nýbrž jen v těch částech, které byly pro něho v oné době potřebné. Tajemný žebřík, jenž se mu zjevil ve snu, byl týž žebřík, o němž se zmínil Kristus ve své rozmluvě s Natanaelem, když pravil: „Od tohoto času uzříte nebe otevřené, a anděly Boží vstupující a sestupující na Syna člověka.“ Jan 1,51... Žebřík představuje Ježíše, ustanoveného prostředníka k obcování. Kdyby byl Kristus svými zásluhami nepřeklenul propast způsobenou hříchem, nebyli by se služební andělé mohli stýkat s padlým lidstvem. Kristus spojuje člověka, slabého a bezmocného, se zdrojem věčné síly. {PP 130.2}

Jákob se probudil ze spánku v hlubokém nočním tichu. Zářivé postavy jeho vidění zmizely. Jeho zrak zachytil jen tmavé obrysy osamělých pahorků a nad nimi nádherné nebe plné hvězd. Měl však slavnostní pocit, že Bůh je s ním. Kdosi neviditelný zaplňoval teď jeho samotu. „V pravdě Hospodin jest na místě tomto,“ pravil, „a já jsem nevěděl…Není jiného, jediné dům Boží, a tu jest brána nebeská.“ 1. Mojžíšova 28,16.17. {PP 130.4}