---
title: 'Pád města Babylónu (Iz 13)'
date: 01/02/2021
---

> <p></p>
> 19Babylón, skvost mezi královstvími, pyšná okrasa Kaldejců, dopadne jako Sodoma a Gomora, vyvrácené Bohem. 20Už nikdy nebude osídlen, nebude obydlen po všechna pokolení. Žádný Arab si tam nepostaví stan, pastýři tam nenechají odpočívat stáda, 21nýbrž divá sběř tam bude odpočívat, v jejich domech bude plno výrů, přebývat tam budou pštrosi, běsové tam budou poskakovat. 22V jeho palácích budou výt hyeny a v chrámech rozkoše šakalové. Jeho čas se přiblížil, dny nebudou mu prodlouženy. (Iz 13,19–22)

**Osobní studium**

Roku 626 př. Kr. obnovil Chaldejec Nabopolasar slávu Babylónu a vyhlásil se za jeho krále. Tak vznikla Novobabylónská říše, která ve spojení s Médií porazila Asýrii. Jeho syn Nebúkadnesar II. byl tím králem, který dobyl Judsko a obyvatele deportoval do Babylónu.

Když v roce 539 př. Kr. perský král Kýros dobyl Babylón a připojil ho k Médsko-Perské říši (viz Da 5), město navždy ztratilo svoji nezávislost. Roku 482 př. Kr. Xerxes I. brutálně potlačil vzpouru Babylónu proti perské vládě. Odstranil sochu Marduka, hlavního boha, a podle všeho poškodil některé pevnosti a chrámy.

V roce 331 př. Kr. získal Alexandr Veliký město Babylón od Peršanů bez boje. I když určitou dobu snil o tom, že z Babylónu udělá na východě hlavní město, nezdařilo se a za několik století se město rozpadlo. V roce 198 př. Kr. Říman Septimus Severus Babylón úplně zničil. Dnes tam žije několik iráckých venkovanů, ale město jako takové už nikdy nebylo znovu vystavěno.

Zánik Babylónu, popsaný v Iz 13, přinesl svobodu Jákobovým potomkům, kteří jím byli utlačováni (Iz 14,4–6).

Iz 13 popisuje pád Babylónu jako Boží soud. Hrdinové, kteří město zajali, jsou Boží bojovníci (v. 2–5). Čas soudu je nazván „dnem Hospodinovým“ (v. 6.9). Boží hněv je tak veliký, že zasáhne i hvězdy, slunce, měsíc, nebe i zemi (v. 10.13).

Srovnej tyto verše se Sd 5, kde píseň Debóry a Báraka vyzpívává, že když Hospodin kráčel, země se chvěla a nebe poslalo déšť (v. 4). Verše 20 a 21 dále popisují, jak příroda, včetně hvězd, bojuje proti cizímu utlačovateli.

**Aplikace**

`Srovnej Iz 14,13.14 s Mt 11,29; J 13,5; Fp 2,5–8. Co nám tyto verše říkají o protikladu mezi Božím a satanovým charakterem? Jak se Bůh dívá na pýchu, domýšlivost a touhu po nadvládě?`

#### Další čtení: Vybrané citace od Ellen Whiteové

„Ale v náhle padne Babylon, a potřín bude.“ „Přitáhne na něj, na Babylon zhoubce. I budou jati silní jeho, potříno bude lučiště jejich; nebo Bůh silný odplatí, Hospodin vrchovatě odplatí. Opojím knížata jeho i moudré jeho, vývody jeho i znamenitější jeho i silné jeho, aby zesnuli snem věčným, a neprocítili, dí král, jehož jméno jest Hospodin zástupů.“ {PK 348.1}

„Polékl jsem na tě, ó Babylone, pročež vzat budeš, než zvíš. Nalezen, ano i polapen budeš, proto že jsi směl potýkati se s Hospodinem. Otevřel Hospodin poklad svůj, a vynesl nástroje hněvu svého; nebo dílo toto jest Panovníka Hospodina zástupů v zemi Kaldejské.“ {PK 348.2}

„Takto praví Hospodin zástupů: Utištěni jsou synové Izraelští, i s syny Judskými, a všickni, kteříž je zjímali, drží je, nechtí propustiti jich. Ale vykupitel jejich silný, jehož jméno jest Hospodin zástupů, jistotně povede při jejich, aby pokoj způsobil této zemi, a pohnul obyvateli Babylonskými.“ Jeremjáš 51,41; 50,23.46; 1,8.56.57; 50,24.25.33.34 {PK 348.3}

Tak „zeď Babylónská velmi široká…zbořena bude, a brány jeho vysoké ohněm spáleny budou“. Tak Hospodin zástupů přikázal „přestati pýše pyšných“ a pokořil „velkomyslnost tyranů“. Tak stal se „Babylón, někdy ozdoba království a okrasa důstojnosti Kaldejské“ Sodomou a Gomorou, místem navždy prokletým. „Nebudou se v něm usazovati na věky,“ praví se v Písmu, „ani bydliti od pokolení až do pokolení, aniž rozbije tam stanu svého Arab, ani pastýři tam odpočívat budou. Ale lítá zvěř tam odpočívati bude, a domové jejich šelmami naplněni budou; bydliti budou tam i sovy, a příšery tam skákati budou. Ozývati se také budou sobě hrozné potvory na palácích jejich, a dravci na hradích rozkošných“ „A obrátím jej v dědictví bukačů, a v jezera vod, a vymetu jej pometlem zahynutí, praví Hospodin zástupů.“ Jeremjáš 51,58; Izajáš 13,11.19-22; 14,23. {PK 348.4}

Každému národu, který přichází na jeviště dějin, je dopřáno zaujmout místo na zemi, aby se mohlo poznat, zda plní záměr Strážce a Svatého. Proroctví předpovídá vznik a rozkvět největších říší světa — Babylóna, Médo-Perské říše, Řecka a Říma. U každé z nich, právě tak jako u národů méně mocných, se historie opakuje. Každá z nich má své období zkoušky, každá upadá, její sláva uvadá a její moc mizí. {PK 350.1}

Zatímco národy zavrhují zásady Boží a tímto odmítáním upadají do vlastní zkázy, projevuje se v celých dějinách zřetelně působení Božského záměru. {PK 350.2}