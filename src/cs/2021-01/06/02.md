---
title: 'Soud nad národy (Iz 13)'
date: 31/01/2021
---

> <p></p>
> Výnos o Babylónu, který přijal ve vidění Izajáš, syn Amósův. (Iz 13,1)

**Osobní studium**

Zdá se, že třináctou kapitolou začíná nová část knihy, které dává Izajáš jako pisatel nový nadpis (Iz 13,1; srov. 1,1; 2,1). Kapitoly 13–23 obsahují výroky o soudu nad různými národy.

`Proč je jako první mezi proroctvími o národech vynesen soud nad Babylónem?`

V Iz 10,5–34 už byl vynesen rozsudek nad Asýrií, která v Izajášových dnech představovala největší nebezpečí. I když v Iz 14,24–27 prorok stručně opakuje Boží záměr zlomit moc Asýrie, kapitoly 13–23 tlumočí hrozby proti jiným národům, z nichž nejvýznamnější je Babylón.

Díky bohatému kulturnímu, náboženskému a politickému dědictví starověku se z Babylónu stala světová velmoc, která si podrobila celé Judsko a jeho obyvatele poslala do vyhnanství. V době, kdy žil Izajáš, se z lidského pohledu zdálo nemožné, aby Babylón ohrožoval Boží lid. Větší část období Izajášova působení byl Babylón ovládán Asýrií. Asyrští králové dobyli Babylón několikrát po sobě. Babylón se však nakonec přece stal obrovskou velmocí, která Judsko zničila. Bůh o tom už předem věděl, a proto jasně prohlásil, že ten, kdo ubližuje jeho dětem, bude také po zásluze potrestán.

**Aplikace**

`Představ si, že některý z obyvatel Babylónu by v době jeho největší slávy četl tato Izajášova slova (zejména v. 19–22). Jak reálné mu asi připadalo, že by se mohla skutečně naplnit? Jak na tebe působí biblická proroctví, která se zatím nenaplnila a je pro nás zatím jen těžko představitelné, jak by se mohla vůbec stát skutečností?`

#### Další čtení: Vybrané citace od Ellen Whiteové

Podle záznamů o dějinách lidstva se zdá, že růst národů, rozkvět a pád říší závisí na vůli a statečnosti člověka; podle těchto záznamů se zdá, že vývoj událostí je do značné míry určován jeho mocí, ctižádostí nebo rozmarem. Avšak slovo Boží strhuje oponu, a my vidíme, že nad vší hrou lidských zájmů, sil a vášní a skrze ně působí tiše a trpělivě činitelé Všemohoucího podle rady vůle Boží. {PK 327.3}

Bůh nechal na živu vraha Kaina, a tím ukázal světu, jak by to vypadalo, kdyby hříšník mohl žít věčně a dál neomezeně páchat zlo. Kainův příklad svedl mnoho jeho potomků k hříchu, až „se na zemi rozmnožila zlovůle člověka“ a Bůh viděl, že „každý výtvor jeho mysli i srdce je v každé chvíli jen zlý“. „Země byla před Bohem zkažená a plná násilí.“ 1. Mojžíšova 6,5.11. {VDV 353.2}

Z milosti ke světu Bůh v době Noema odstranil všechny pachatele zla ze země. Z milosti vyhubil zvrhlé obyvatele Sodomy. Satan svým podvodným vlivem vzbudil soucit a obdiv vůči pachatelům nepravostí a ti jen dále naváděli druhé ke vzpouře proti Bohu. Tak tomu bylo v době Kaina i Noema, v době Abrahama i Lota, tak je tomu i dnes. Z milosti k vesmíru Bůh nakonec odstraní všechny, kdo odmítají jeho milost. {VDV 353.3}

To satan naváděl tehdejší svět, aby odmítl Krista. Vynaložil všechnu svou moc a prohnanost, aby Ježíše zničil. Věděl totiž, že Kristova láska a milosrdenství, jeho soucit a dobrota ukazují světu Boží charakter. Satan se snažil popřít všechno, co Boží Syn řekl, a použil lidi jako své nástroje, aby život Spasitele naplnil utrpením a zármutkem. Lež a překrucování, jimiž se snažil mařit Ježíšovo úsilí, projevy nenávisti a kruté obžaloby namířené proti tomu, jehož život byl prostoupen bezpříkladnou láskou a dobrotou, to vše vycházelo z hluboko zakořeněné pomstychtivosti. Dlouho potlačovaná závist a zloba, pomsta i nenávist se naplno projevila na Golgotě, kde ukřižování Božího Syna sledovalo celé nebe v němé hrůze. {VDV 326.5}

Když byla přinesena velká oběť, vystoupil Kristus na nebesa; pocty andělů však odmítl — dokud nepředloží Otci prosbu: „Chci, aby také ti, které jsi mi dal, byli se mnou tam, kde jsem já.“ Jan 17,24. Tehdy se s nevýslovnou láskou a mocí nesla z Otcova trůnu odpověď: „Ať se mu pokloní všichni andělé Boží!“ Židům 1,6. Ježíš zůstal bez poskvrny. Když skončilo jeho ponížení, když přinesl svou oběť, bylo mu dáno jméno nad každé jiné jméno. {VDV 327.1}