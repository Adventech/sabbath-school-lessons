---
title: 'Pád pyšného krále (Iz 14)'
date: 02/02/2021
---

> <p></p>
> 12Jak jsi spadl z nebe, třpytivá hvězdo, jitřenky synu! Jak jsi sražen k zemi, zotročovateli pronárodů! 13A v srdci sis říkal: „Vystoupím na nebesa, vyvýším svůj trůn nad Boží hvězdy, zasednu na Hoře setkávání na nejzazším Severu. 14Vystoupím na posvátná návrší oblaků, s Nejvyšším se budu měřit.“ 15Teď jsi svržen do podsvětí, do nejhlubší jámy! (Iz 14,12–15)

**Osobní studium**

Pád Babylónu (Iz 13) přinesl Božímu lidu svobodu (Iz 14,1–3). Proroci jako by se z této události radovali i dělali posměch (viz Iz 14,4–23; Mi 2,4; Abk 2,6). Je to poetická řeč, kterou nemůžeme brát doslovně; například když popisuje mrtvé krále, kteří vítají svého nového kolegu v říši mrtvých (v. 9.10), kde červi a hniloba budou jeho lůžkovinami. Hospodin tak poutavým způsobem popisuje domýšlivého krále, který bude ponížen, podobně jako ostatní pyšní monarchové před ním. Není to však žádný komentář o stavu mrtvých!

`Jakým způsobem vystihují obrazná slova v Iz 14,12–14 postoj babylónských králů vůči Bohu, sobě i druhým? Nakolik zároveň představují ještě většího Božího nepřítele?`

Babylónští králové rozhodně netrpěli nedostatkem sebeúcty (Da 4–5). Ale snaha „měřit se s Nejvyšším“ převyšuje hranici i toho „nejnafoukanějšího“ já. Králové tvrdili, že jsou v úzkém spojení s bohy, a podlézali jim. Názorným způsobem to dávali najevo vždy pátého dne babylónských novoročních slavností, když byl král vyzván, aby svoje královské hodnosti složil před sochou Marduka. Jeho moc se tímto obřadem ponížení měla znovu upevnit. Jak bláznivá a sebevražedná se proti tomu musela zdát myšlenka vyvýšit svůj trůn nad hvězdy silného Boha!

Přestože Iz 14 primárně vystihuje pyšný postoj babylónských vládců, přece jen není možné tento text bezezbytku aplikovat jen na lidské vládce. V plném slova smyslu totiž mohou popsat jen toho nejvyššího Božího nepřítele, který stál v pozadí jednání pozemských panovníků. Zj 12,7–9 píše o mocné bytosti, která byla spolu se svými anděly svržena z nebe: „... satan, který sváděl celý svět, byl svržen na zem...“ (v. 9). Byl to on, kdo svedl Evu v ráji (Gn 3).

Satan měl velmi troufalé představy (Ez 28,2). Jeho smrt ale bude jasným důkazem, že není bohem, i když po takovém postavení toužil. Na rozdíl od Krista, satan zahyne v ohnivém jezeře (Zj 20,10) a již nikdy nebude trápit tento vesmír.

**Aplikace**

`Jaký je tvůj postoj k Bohu a spasení, které nabízí? Dokážeš je přijmout jako nezasloužený dar? Nemáš také někdy tendenci se k „nebi“ dopracovat tím, co dokážeš – jako dávný Babylón?`

#### Další čtení: Vybrané citace od Ellen Whiteové

Bytost obdivuhodné síly a slávy se postavila proti Bohu... Satan byl strážným cherubem. Přebýval ve světle Boží přítomnosti. Byl nejvyšší ze všech stvořených bytostí a jako první zjevoval vesmíru Boží záměry. Když zhřešil, podváděl ještě zákeřněji a odhalení jeho skutečné povahy bylo vzhledem k postavení, jaké předtím u Otce zastával, ještě těžší. {TV 487.4}

Bůh mohl satana a jeho stoupence snadno zničit. Ale neudělal to. Nechtěl vzpouru potlačit násilím. Násilné donucovací prostředky jsou totiž nástrojem satanovy moci. Boží zásady jsou úplně jiné. Boží vláda vychází z dobroty, milosrdenství a lásky. Těmito prostředky Bůh uplatňuje svoji moc. Boží vláda je spravedlivá, jejím základem je pravda a láska. {TV 487.5}

Toto podobenství také znázorňuje, jak Bůh jedná s lidmi a s anděly. Satan je podvodník. Když se dopustil prvního hříchu v nebi, ani andělé nepoznali dobře jeho povahu. Proto Bůh neodstranil satana ihned. Kdyby to byl učinil, andělé by nepochopili Boží spravedlnost a lásku. Pochybnosti o Boží dobrotě by jako zlé semeno přinesly hrozné plody hříchu a bídy. Bůh původce zla nezničil, ale dal mu příležitost, aby mohl plně ukázat svou povahu. Bůh po dlouhé věky s bolestí sledoval působení zla. Raději přinesl nekonečnou oběť na Golgotě, ale nechtěl dovolit, aby satan někoho oklamal svými falešnými názory. Nemůžeme odstraňovat plevel bez nebezpečí, že vytrhneme také obilí. Neměli bychom být stejně trpěliví se svými bližními, jako byl Pán nebe a země trpělivý se satanem? {PM 34.3}