---
title: 'Konečné vítězství Sijónu (Iz 24–27)'
date: 04/02/2021
---

> <p></p>
> 21V onen den Hospodin ztrestá nebeský zástup na výšině i pozemské krále na zemi. 22Budou sebráni, jako je sebrán vězeň do jámy, a budou zavřeni pod zámek; po mnohých pak dnech budou potrestáni. 23Zardí se bledá luna, zastydí se žárné slunko, až se Hospodin zástupů ujme kralování na hoře Sijónu a v Jeruzalémě před svými staršími v slávě. (Iz 24,21–23)

**Osobní studium**

Po soudu nad jednotlivými národy v Iz 13–23 popisují kapitoly 24–27 v celosvětovém rozsahu definitivní porážku Božích nepřátel a vysvobození Božího lidu.

`Srovnejte Izajášův popis zpustošení země (Iz 24) a pasáže, kde Jan popisuje události spojené s tisíciletím, které nastane po druhém příchodu Ježíše Krista (Zj 20). V čem se podobají?`

Novozákonní pisatelé, zvlášť autor knihy Zjevení, aplikují z Iz 13–14 prvky skutečného Babylónu na pozdější mocnosti. „Babylónský král“ představuje spojení pozemských vládců s duchovní mocí (satanem), která jejich prostřednictvím působí. Podobně i poselství o tom, že Babylón padl (Iz 21,9), se může později opakovat (Zj 14,8; 18,2). Po druhém příchodu Ježíše Krista bude satan s konečnou platností poražen (Zj 20,10).

Podobně i prorocké vidění v Iz 24 hovoří o čase, kdy „zardí se bledá luna, zastydí se žárné slunko, až se Hospodin zástupů ujme kralování na hoře Sijónu a v Jeruzalémě...“ (v. 23). Izajáš si určitě myslel, že vidění se týká Jeruzaléma, který znal. Kniha Zjevení však vysvětluje, že se to skutečně vyplní až v novém Jeruzalémě (Zj 21,2.23).

`Skutečně Bůh zničí bezbožné? Přečti si Iz 28,21, kde se píše o tom, že Boží ničivé dílo je „práce jemu cizí“. Cizí proto, že Bůh to nechce dělat, a přece to nakonec udělá. Je pravda, že hřích má v sobě prvek sebezničení (Jk 1,15). Protože konečnou moc nad životem a smrtí má Bůh a on určuje čas, místo a způsob definitivního zničení (Zj 20), je zbytečné diskutovat o tom, že Bůh nakonec ukončí kletbu hříchu pasivním způsobem, to znamená možnost, že by jednoduše dovolil, aby záležitosti probíhaly svou přirozenou cestou.`

**Aplikace**

`Král Chizkijáš důvěřoval Hospodinu, že je ochrání, ale přesto udělal řadu opatření. Popřel tím snad svou víru? Zamysli se nad tím, kdy od tebe Bůh čeká „pasivní“ očekávání na jeho pomoc, a kdy tě naopak vede k tomu, abys také „přiložil ruku k dílu“. Jak tyto dvě situace správně rozpoznat?`

#### Další čtení: Vybrané citace od Ellen Whiteové

Z Indie, Afriky, Číny, ze vzdálených ostrovů i z takzvaných křesťanských zemí stoupá k Bohu nářek milionů utlačovaných lidí. Jejich volání nezůstane dlouho bez odpovědi. Bůh očistí zemi od mravní porušenosti, ne vodou jako v době Noema, ale ohněm, který lidé ničím neuhasí. {PM 91.1}

Kristus pak shromáždí své věrné z chatrčí, úkrytů, vězeňských cel, hor a pouští i jeskyní ve skalách. ... On zruší pozemské rozsudky, „sejme potupu svého lidu“ Izajáš 25,8. Každý z nich dostane „bílé roucho“ (Zjevení 6,11), a nazvou je „Lid svatý“, „Hospodinovi vykoupení“ Izajáš 62,12. {PM 91.3}