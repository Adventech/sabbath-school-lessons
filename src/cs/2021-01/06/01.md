---
title: 'Když si někdo hraje na Boha (Iz 13–27)'
date: 30/01/2021
---

> <p>Základní verš</p>
> „Hle, to je náš Bůh. V něho jsme skládali naději a on nás spasil. Je to Hospodin, v něhož jsme skládali naději, budeme jásat a radovat se, že nás spasil.“ (Iz 25,9)

„Kazatel kázal o pýše. Žena, která kázání poslouchala, přišla za ním a řekla mu, že by ráda vyznala jeden velký hřích. ,Co to bylo za hřích?‘ zeptal se jí kazatel. ,Pýcha,‘ odpověděla žena, ,poslední dobou jsem totiž každý den seděla asi hodinu před zrcadlem a obdivovala se, jak jsem krásná.‘ ,Ach,‘ odpověděl kazatel, ,to není hříšná pýcha. To je jen vaše hříšná představivost!‘“ (C. E. Macartney podle Tan, Paul Lee. Encyclopedia of 7700 Illustrations: Signs of the Times, s. 1100)

Od doby, kdy vznikl v srdci mocného anděla hřích, pýcha překračuje hranice reality (u andělů i u lidí). Nejhůře na tom jsou ti, kteří v sobě chovají duchovní pýchu. Jsou tak porušení, že mohou být zachráněni jen díky tomu, co pro ně udělá někdo jiný.

V tomto úkole budeme přemýšlet, kromě jiného, o původu pýchy a vyvyšování sebe.

**Osnova lekce**

Lekce na tento týden představuje Izajášovy texty o soudu nad Babylónem, Božím nepřítelem, který nese charakteristiky nepřátelství vůči Bohu i jeho dětem ve všech dobách.

1. 	Soud nad Babylónem je oznámen (neděle)
2. 	Soud nad Babylónem je vykonán (pondělí)
3. 	Pýcha – příčina pádu Babylónu (úterý)
4. 	Babylón – nadčasový symbol vzpoury (středa)
5. 	Výsledek soudu – záchrana Božích dětí (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

Byla to pýcha a ctižádost, která hnala Lucifera k tomu, že štval proti správě Boží a že usiloval o svržení pořádku, který byl v nebi zaveden. Po svém pádu snaží se pak zasévat v mysli lidí ducha závisti a nespokojenosti, ctižádostivou touhu po postavení a poctách. Tak působil na mysl Chóreho, Dátana a Abirona, aby v nich vzbudil touhu po vyvýšení, aby v nich vyvolal závist, nevíru a vzpouru. Satan je svedl, aby neuznávali muže, jež jim Bůh ustanovil, a tím odmítli i Boha jako svého vůdce. Reptali proti Mojžíšovi a Árónovi, a tím se rouhali Bohu. {PP 298.5}

Satan je tak oklamal, že byli o sobě přesvědčeni, že jsou v právu. Ty pak, kteří je kárali za hříchy, pokládali za svedené satanem. Totéž zlo, které vedlo k záhubě Chóreho, stále působí. {PP 299.1}

Jestliže lidé jednají po svém a nehledají radu u Boha, nebo jednají proti zjevené vůli Boží, vyhovuje Bůh často jejich přáním, aby si pak po trpké zkušenosti mohli uvědomit svou bláhovost a litovat svého hříchu. Pak se ukáže, že liská pýcha a lidský rozum je špatným rádcem. To, co si lidé přejí proti vůli Boží, se nakonec projeví spíše jako pohroma než požehnání. {PP 455.1}