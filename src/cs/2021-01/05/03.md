---
title: 'Zaslíbené dítě (Iz 9,5.6)'
date: 25/01/2021
---

> <p></p>
> 5Neboť se nám narodí dítě, bude nám dán syn, na jehož rameni spočine vláda a bude mu dáno jméno: „Divuplný rádce, Božský bohatýr, Otec věčnosti, Vládce pokoje.“ 6Jeho vladařství se rozšíří a pokoj bez konce spočine na trůně Davidově a na jeho království. Upevní a podepře je právem a spravedlností od toho času až navěky. Horlivost Hospodina zástupů to učiní. (Iz 9,5.6)

**Osobní studium**

Tento text představuje v pořadí už třetí zmínku o narození dítěte v knize proroka Izajáše (narození Immanuela a Maher-šalal-chaš-baze). Všimněte si, že tento Zachránce má několik jmen a přívlastků, které ho různým způsobem charakterizují. Na starověkém Blízkém východě měli králové a božstva početná jména, která měla zdůraznit jejich velikost.

On je „Předivný“ (BK), „Divuplný“ (ČEP). Stejný hebrejský slovní základ použil anděl Hospodinův v odpovědi Samsonovu otci, který prosil, aby mu řekl své jméno (Sd 13,18; BK). Když Manóach obětoval, anděl vystoupil vzhůru v plameni ohně (Sd 13,20). Hovoří se o něm jako o Bohu („Bůh silný“; BK) a věčném Stvořiteli („Otec věčnosti“).

On je Král z Davidova rodu a jeho království pokoje bude navěky.

`Kdo jedině mohl být vzhledem k uvedeným přívlastkům tímto Dítětem? (L 2,8–14)`

Někteří vykladači se pokoušeli ztotožnit toto dítě s králem Chizkijášem, avšak prorocká charakteristika zdaleka převyšuje jakéhokoliv člověka. Hodí se jen na jedinou bytost – Ježíše Krista, Syna Božího a Stvořitele, který se narodil kvůli nám, aby nás zachránil a dal nám pokoj. Byla mu dána veškerá moc na nebi i na zemi. Je vždy s námi (Mt 28,18–20). Zůstal Bohem a zároveň se stal člověkem, aby mohl soucítit s našimi slabostmi (Žd 4,15). „Dítě se nám narodilo...“ Jednou a navždy!

„Když Ježíš Kristus přišel na tento svět, ocitnul se na území satana, který se mu na jeho cestě od jeslí až po Golgotu stále snažil bránit v naplnění jeho poslání. Satan obvinil Boha, že od andělů vyžaduje sebezapření, a přitom sám neví, co to znamená. Bůh sám by prý nepřinesl žádnou oběť pro jiné. Takovéto obvinění vznesl satan proti Bohu v nebi. Když byl z nebe vyhnán, vytrvale žaloval na Boha, že jeho nároky jsou přehnané a ani On sám by je nedokázal splnit. Kristus přišel na tento svět, aby tato falešná obvinění vyvrátil a zjevil Otce.“ (1SM 406, 407)

**Aplikace**

`Bůh na nás někdy dopustí problémy, aby se nám „rozsvítilo“ a my se odvrátili od své špatné cesty. Zažil jsi už něco podobného?`

#### Další čtení: Vybrané citace od Ellen Whiteové

Přesto Marie Kristovo poslání nepochopila. Simeon o něm prorokoval, že přinese světlo pohanům a slávu Izraeli. Andělé hlásali narození Spasitele jako radostnou zvěst pro všechny národy. Bůh chtěl omezenou představu Židů o poslání Mesiáše uvést na pravou míru. Chtěl, aby v něm lidé viděli nejen Vysvoboditele izraelského národa, ale především Vykupitele celého světa. Muselo však uplynout mnoho let, než sama Ježíšova matka pochopila jeho poslání. {TV 32.1}

Marie se těšila, že Mesiáš usedne na Davidův trůn a bude vládnout. Nechápala však, že cesta k němu je plná utrpení. Simeon naznačil, že Mesiášův život na zemi nebude snadný. Slovy „i tvou vlastní duší pronikne meč“ chtěl Bůh ve své lásce připravit Marii na těžký úděl, který pro něho bude muset snášet. {TV 32.2}

Starší bratr lidského pokolení je u nebeského trůnu. Vidí každého člověka, který se k němu obrací jako ke svému Spasiteli. Z vlastní zkušenosti ví, jaké slabosti má člověk, jaké jsou naše potřeby a jak silná jsou naše pokušení, neboť „na sobě zakusil všechna naše pokušení jako my, ale nedopustil se hříchu“. Židům 4,15. Bdí nad vámi, chvějícími se Božími dětmi. Doléhá na vás pokušení? Vysvobodí vás. Jste slabí? Posílí vás. Jste nevědomí? Osvítí vás. Jste ranění? Uzdraví vás. Pán „určuje počet hvězd“ a také „uzdravuje ty, kdo jsou zkrušeni v srdci, jejich rány obvazuje“. Žalm 147,4.3. {ZNP 32.2}

Čím slabší a bezmocnější se cítíte, tím silnější budete v jeho síle. Čím těžší je vaše břemeno, tím krásnější bude odpočinutí, když svou zátěž složíte na jeho bedra. {ZNP 32.3}