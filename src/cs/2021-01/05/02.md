---
title: 'Světlo v temnotách (Iz 9,1–5)'
date: 24/01/2021
---

> <p></p>
> 1Lid, který chodí v temnotách, uvidí velké světlo; nad těmi, kdo sídlí v zemi šeré smrti, zazáří světlo. 2Rozmnožil jsi národ, rozhojnil jsi jeho radost; budou se před tebou radovat, jako se radují ve žních, tak jako jásají ti, kdo se dělí o kořist. 3Neboť jho jeho břemene a hůl na jeho záda i prut jeho poháněče zlomíš jako v den Midjánu. 4Pak každá bota obouvaná do válečné vřavy a každý plášť vyválený v prolité krvi budou k spálení, budou potravou ohně. 5Neboť se nám narodí dítě, bude nám dán syn, na jehož rameni spočine vláda a bude mu dáno jméno: „Divuplný rádce, Božský bohatýr, Otec věčnosti, Vládce pokoje.“ (Iz 9,1–5)

**Osobní studium**

Iz 8,21.22 popisuje velkou úzkost a beznaděj těch, kteří se obrátili k okultismu, ne k pravému Bohu. Ať se podívají kamkoliv, vidí jen „soužení a temnotu, skličující ponurost, šerý soumrak, do něhož budou zahnáni“ (v. 22). Přijde však čas, kdy „nad těmi, kdo sídlí v zemi šeré smrti, zazáří světlo“ (Iz 9,1). Obyvatelé Galileje dostali čest stát se příjemci zvláštního požehnání – uvidí „velké světlo“ (v. 1). Národ se rozhojní a bude se radovat, protože Bůh zlomí „prut jeho poháněče“ (v. 3).

V těchto verších je vzpomínána oblast Galilejského jezera, protože patřila mezi první dobytá území Izraele. Jako odpověď na Achazovu prosbu o pomoc obsadil Tiglat-pileser III. Galileu a zajordánské území severního Izraele a část obyvatel odvlekl do zajetí. Tak se tato oblast stala asyrskou provincií (2Kr 15,29). Izajášovo poselství říká, že to, co bylo dobyto jako první, jako první uvidí vysvobození.

`O jaké naději hovoří dnešní text? (Iz 9,1–5) Jakým způsobem se tento slib naplnil? Jak souvisí syn, který se měl narodit v době Achaza, s Ježíšem, na nějž evangelia tento text vztáhnou?`

Ne náhodou Ježíš nejprve působil v Galileji, kde rozdával naději, oznamoval dobrou zprávu o Božím království, uzdravoval nemocné a posedlé démony vysvobozoval z otroctví okultismu (v. 24).

Právě tady vidíme krásný příklad toho, jak Bible prostřednictvím událostí, které se staly ve starozákonní době, předpovídá, co se stane později v novozákonní době. Bůh spojil obrazy z jednoho období s obrazy z jiného období. Něco podobného nacházíme i v Mt 24, kde Ježíš spojuje zničení Jeruzaléma roku 70 po Kr. s koncem světa.

**Aplikace**

`Co ti říká skutečnost, že se Bůh stal jedním z nás, o jeho povaze a vztahu k nám? Jaký dopad to má na tvůj život?`

#### Další čtení: Vybrané citace od Ellen Whiteové

Proroku bylo dopřáno pohlédnout za staletí, do doby příchodu zaslíbeného Meisáše. Nejrpve spatřil jen „soužení a tmu, mrákotu, bídu a nátisk v temnostech“ Izajáš 8,22. Viděl, že mnozí z těch, kdož touží po světle pravdy, jsou sváděni falešnými učiteli do zmatených bludišť filosofie a spiritismu; mnozí věří ve vnější formy zbožnosti, avšak nevnášejí pravou zbožnost do každodenního života. Zdálo se, že vyhlídky jsou beznadějné. Záhy se však výjev změnil a před očima prorokovýma se objevilo podivuhodné vidění. Spatřil Slucne spravedlnosti, jak vychází se spásou na svých křídlech; a pln obdivu zvolal: „Lid tento chodě v temnostech, uzří světlo veliké, a bydlícím v zemi stínu smrti světlo zaskví se.“ Izajáš 9,2. {PK 245.3}

Toto slavné světlo světa přinese spásu každému národu, lidem všech plemen a jazyků. Prorok slyšel, jak věčný Otec praví o díle, jež ho čeká: „Máloť by to bylo, abys mi byl služebníkem ku pozdvižení pokolení Jákobových a k navrácení ostatků Izraelských; protož dal jsem tě za světlo pohanům, abys byl spasení mé až do končin země.“ Izajáš 49,6. {PK 246.1}

Nepřítel pravdy a spravedlnosti působil všemi možnými způsoby, aby potomci Abrahámovi zapomněli na své vysoké a svaté povolání a aby je svedl k uctívání falešných bohů. A často se mu jeho úsilí zdařilo. Po staletí, jež předcházela první Kristův příchod, přikrývala zemi temnota, na národech ležela mrákota. Satan vrhal svůj pekelný stín přes cestu lidí, aby jim zabránil získat známost o Bohu a o budoucím světě. Lidé žili ve stínu smrti. Jejich jediná naděje byla v tom, že se tato temnota zvedne, aby se pak mohl zjevit Bůh. {PK 451.1}

Prorockým viděním předpovídal David, pomazaný Boží, že příchod Kristův bude „jako bývá světlo jitřní, když slunce vychází ráno bez oblaků“ 2. Samuelova 23,4. A Ozeáš podal svědectví: „Jako jitřní svítání jest vycházení jeho.“ Ozeáš 6,3. Tiše a jemně vzchází svítání na zemi, rozptylujíc tmu a probouzejíc zemi k životu... Lid, bydlící „v zemi stínu smrti“ uzří „světlo veliké“ Izajáš 9,2. {PK 451.2}