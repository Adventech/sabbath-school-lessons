---
title: 'Pařez a nový proutek (Iz 11)'
date: 27/01/2021
---

> <p></p>
> 1I vzejde proutek z pařezu Jišajova a výhonek z jeho kořenů vydá ovoce. 2Na něm spočine duch Hospodinův: duch moudrosti a rozumnosti, duch rady a bohatýrské síly, duch poznání a bázně Hospodinovy. 3Bázní Hospodinovou bude prodchnut. Nebude soudit podle toho, co vidí oči, nebude rozhodovat podle toho, co slyší uši, 4nýbrž bude soudit nuzné spravedlivě, o pokorných v zemi bude rozhodovat podle práva. Žezlem svých úst bude bít zemi, dechem svých rtů usmrtí svévolníka. 5Jeho bedra budou opásána spravedlností a jeho boky přepásá věrnost. (Iz 11,1–5)

**Osobní studium**

`Koho v tomto textu představuje „proutek“, který vzejde „z Jišajova pařezu“? Proč Bible používá tak neobvyklé přirovnání? (Za 3,8; 6,12)`

Iz 11,1 navazuje na obraz pokáceného stromu z Iz 10,33.34. „Jišajův pařez“ představuje myšlenku, že dynastie Davidova (syn Jišajův) ztratí svoji moc (srovnej Da 4,10–17.20¬26). Z pařezu zdánlivě odsouzeného k zániku však vyroste „proutek“ anebo „výhonek“, což znamená, že z Davidova rodu povstane nový vládce.

Jak nový král z Davidova rodu odstraní následky hříchu a odpadnutí? Pročtěte si 11. ka­pitolu knihy proroka Izajáše.

Tento nový vládce myslí a jedná v souladu s Bohem, soudí čestně, trestá zlo a přináší soulad a pokoj. Když převezme vládu, Pán se opět vrátí, obnoví a sjednotí věrný ostatek (pozůstatek) Izraele a Judy (srov. Iz 10,20–22). Vznikne silná a jednotná monarchie, jaká byla za dnů krále Davida, který porazil Pelištejce i ostatní národy. Nový vládce však bude větší, než byl David, protože obnoví pokoj přímo v podstatě samého stvoření – dravá zvěř přestane být masožravou a v míru bude žít se zvěří, která byla předtím její kořistí (Iz 11,6–9).

Díky tomu, co se odehrálo v Novém zákoně, tzn. Ježíšovo vtělení a jeho zaslíbení o druhém příchodu, můžeme jako křesťané rozeznávat v Iz 11 prvky prvního a druhého příchodu Ježíše Krista. Bez poznání novozákonních událostí by to nebylo možné.

Iz 11. kapitola tak představuje v jednom obraze první i druhý příchod Ježíše Krista. Velmi úzce spolu souvisejí, protože jsou to dvě části jednoho celku, jakoby dvě strany jedné mince. Pokud má být plán spasení úplný, jsou nutné oba příchody – ten první, který se už udál, i ten druhý, na který čekáme jako na splnění všech našich nadějí, které jako křesťané máme.

**Aplikace**

`Uvažuj o tom, že Ježíš je naše spasení (Ř 3,24). Jak ti tato pravda dává naději a jistotu spasení zejména tehdy, když na tebe těžce doléhá pocit vlastní nehodnosti?`

#### Další čtení: Vybrané citace od Ellen Whiteové

S posvátnou bázní, ale i s radostí hledal v prorockých spisech svědectví o příchodu Mesiáše — zaslíbeného semene, které rozdrtí hadovi hlavu, o Sílu — „Dárci pokoje“, který přijde dřív, než na Davidově trůnu přestane vládnout král. Doba jeho příchodu nastala. V paláci na hoře Sión seděl římský vládce. Podle Božího slova se už Kristus narodil. {TV 60.1}

Dnem i nocí studoval Jan Izajášovo působivé líčení Mesiášovy slávy, četl o výhonku z kořene Jišajova; o králi, který bude vládnout spravedlivě a „o pokorných v zemi bude rozhodovat podle práva“; bude jako „skrýše před větrem… a stín mohutné skály v žíznivé zemi“. Četl, že o Izraeli už se nebude říkat „opuštěný“ a o jeho zemi „zpustošená“, ale podle Boží vůle se bude nazývat „oblíbený“ a jeho země „vdaná“. Izajáš 11,4; Izajáš 32,2; Izajáš 62,4. Srdce osamělého Jana se naplnilo radostnou vidinou. {TV 60.2}

Vzhlížel ke Králi v jeho kráse a na sebe úplně zapomněl. Hleděl na majestát svatosti a připadal si nehodný a bezvýznamný. Byl připraven vystoupit jako nebeský posel. Nebál se lidí, protože spatřil Boha. Mohl se zpříma a beze strachu postavit před pozemské vládce, protože se hluboce sklonil před Králem králů. {TV 60.3}

Spasitel chce projevit svoji milost a vtisknout svoji povahu celému světu. Svět mu totiž patří. Kristus jej vykoupil a chce lidi osvobodit, očistit a posvětit. Satan se sice snaží jeho záměr zmařit, ale krví prolitou za hříchy světa je možno zvítězit a oslavit Boha i Beránka. Kristus nebude spokojen, dokud jeho vítězství nebude úplné, potom „zbaven svého trápení spatří světlo, nasytí se dny“. Izajáš 53,11. Všechny národy země uslyší evangelium jeho milosti. Všichni tuto milost nepřijmou, ale „potomstvo bude mu sloužit. O Panovníku budou vyprávět dalšímu pokolení.“ Žalm 22,31. {tv 528.4}

Kristovi učedníci hlásali evangelium — zvěst o prvním příchodu Krista na svět. Byla to dobrá zpráva o spasení z víry v Pána Ježíše. Poukazovala i na jeho druhý příchod v slávě, kdy vykoupí svůj lid. Nabízela lidem naději, že mohou vírou a poslušností dosáhnout dědictví svatých ve slávě nebes. I dnes lidé slyší tuto zvěst, navíc zdůrazněnou upozorněním, že Kristův příchod je velmi blízko. Znamení jeho příchodu, která předpověděl, se naplňují a Boží slovo nám připomíná, že příchod Pána Ježíše je skutečně blízko. {PM 114.6}

V knize Zjevení Jan předpověděl, že těsně před druhým příchodem bude hlásáno poselství evangelia. Viděl anděla, který „letí středem nebeské klenby, aby zvěstoval věčné evangelium obyvatelům země, každé rase, kmeni, jazyku i národu. Volal mocným hlasem: ‚Bojte se Boha a vzdejte mu čest, neboť nastala hodina jeho soudu; poklekněte před tím, kdo učinil nebe, zemi, moře i prameny vod.‘“ Zjevení 14,6.7. {PM 115.1}