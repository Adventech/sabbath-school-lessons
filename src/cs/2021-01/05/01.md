---
title: 'Vládce pokoje (Iz 9–12)'
date: 23/01/2021
---

> <p>Základní verš</p>
> „Neboť se nám narodí dítě, bude nám dán syn, na jehož rameni spočine vláda a bude mu dáno jméno: Divuplný rádce, Božský bohatýr, Otec věčnosti, Vládce pokoje.“ (Iz 9,5)

„Když Dr. Robert Oppenheimer, který řídil výrobu první atomové bomby, vystoupil před kongresem Spojených států, dostal otázku, jestli existuje nějaký obranný systém, který by lidstvo před touto zbraní ochránil.

‚Jistě,‘ odpověděl velký fyzik. ‚Je to...‘ Dr. Oppenheimer se zkoumavě zahleděl na obecenstvo, které ztichlo a napjatě očekávalo jeho odpověď. Potom tiše dopověděl: ‚Pokoj a mír.‘ (Podle Tan, Paul Lee. Encyclopedia of 7 700 Illustrations, Rockville, MD: Assurance Publishers, 1985, s. 989)

Dosažení trvalého míru a pokoje je odvěký sen lidstva. Odhaduje se, že od té doby, co se začaly psát dějiny tohoto světa, byl na zemi mír pouze asi 8 % času. Porušených bylo nejméně osm tisíc smluv a dohod.

Alfred Nobel, vynálezce dynamitu, založil roku 1895 nadaci, která odměňuje osobnosti, jež se významnou měrou přičinily o zachování míru. V posledních letech však Nobelovou cenu míru získali i ti, kteří se nějakým způsobem účastnili na válečných konfliktech.

V tomto úkolu budeme přemýšlet nad tím, kdo jediný může lidstvo obdarovat pravým, trvalým mírem a pokojem.

**Osnova lekce**

Lekce na tento týden zaměří naši pozornost na kapitoly 9–12, v nichž Hospodin představuje prostřednictvím poselství proroka toho, kdo zrealizuje všechna jeho zaslíbení o věčném pokoji. Tento zaslíbený „zachránce“ je zde představen jako:

1.	„Světlo“ svítící v temnotách (neděle)
2.	Jedinečné božské dítě (pondělí)
3.	Nový „výhonek“ ze starého pařezu (středa)
4.	Velký dárce spasení (čtvrtek)

(Část na úterý se věnuje historickému období, kdy Boží výchovné tresty měly přivést nevěrné k pokání, aby byli připraveni na příchod zachránce.)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

Kristus je „Kníže pokoje“ (Izajáš 9,6) a jeho posláním je obnovit na zemi a v nebi pokoj, který byl narušen hříchem. „Když jsme tedy ospravedlněni z víry, máme pokoj s Bohem skrze našeho Pána Ježíše Krista.“ Římanům 5,1. Kdo se rozhodne odporovat hříchu a otevře své srdce Kristově lásce, získá tento nebeský pokoj. {MON 23.2}

Není možné získat pokoj jiným způsobem. Kristova milost, kterou srdce přijme, odstraňuje nepřátelství, urovnává spory a naplňuje člověka láskou. Kdo má pokoj s Bohem a se svými bližními, nemůže propadnout zoufalství. V jeho srdci se neusídlí závist, nebude v něm místa pro podezírání, nemůže se v něm usadit nenávist. Člověk, který žije v souladu s Bohem, získává nebeský pokoj a šíří ve svém okolí požehnaný vliv. Vliv pokoje spočine jako rosa na lidských srdcích, která jsou unavená a sklíčená zápasy a napětím světa. {MON 23.3}

Kristus vyslal své následovníky do světa s poselstvím pokoje. Tvůrcem pokoje je každý, kdo tichým bezděčným vlivem ukazuje Kristovu lásku a kdo slovem nebo skutkem vede druhé, aby se zřekli hříchu a odevzdali své srdce Bohu. {MON 23.4}