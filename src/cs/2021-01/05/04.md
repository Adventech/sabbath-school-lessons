---
title: 'Metla Božího hněvu (Iz 9–10)'
date: 26/01/2021
---

> <p></p>
> 10I pozvedl Hospodin proti nim protivníky – Resína – a popudil proti nim jejich nepřátele: 11z východu Arama, ze západu Pelištejce, aby plnými ústy požírali Izraele. Tím vším se jeho hněv neodvrátil a jeho ruka zůstává napřažena. 12Avšak lid se neobrátil k tomu, který ho bil, Hospodina zástupů se nedotazovali. (…) 15Vůdcové tohoto lidu se stali svůdci a ti, kdo se dají vést, jsou ztraceni. 16Proto neměl Panovník radost z jeho jinochů a nad jeho sirotky a vdovami se neslitoval, protože všichni jsou to rouhači a zlovolníci, bludně mluví každá ústa. Tím vším se jeho hněv neodvrátil a jeho ruka zůstává napřažena. 17Avšak jejich svévole hoří jako oheň, požírá bodláčí a křoví, zapaluje houštiny lesa a kouř se vířivě vznáší. 18Země se zatměla pro prchlivost Hospodina zástupů a lid se stal potravou ohně; nikdo nemá soucit ani s bratrem. 19Hltá, co je napravo, a zůstává hladový, požírá nalevo, a sytý není, požírá maso své vlastní paže, 20Manases Efrajima, Efrajim Manasesa a na Judu se vrhají společně. Tím vším se jeho hněv neodvrátil a jeho ruka zůstává napřažena. (Iz 10–12; 15–20)

**Osobní studium**

`Pročtěte si celou 9. a 10. kapitolu knihy proroka Izajáše. Co vše mělo dopadnout na severní Izrael? Srovnej to se zlořečenstvím v Lv 26,14–39. Proč Bůh trestal svůj lid postupně, ne najednou? Co to naznačuje o jeho charakteru a záměrech?`

Kdyby Bůh chtěl zničit svůj lid, mohl je vydat Asyřanům hned. On je však trpělivý, „nepřeje si, aby někdo zahynul, ale chce, aby všichni dospěli k pokání“ (2Pt 3,9). Podobně jako v době soudců, i nyní Bůh dovolil, aby obyvatelé Judska a Izraele okusili některé důsledky své vlastní nerozumnosti, uvědomili si, co činí, a měli příležitost lépe se rozhodnout. Když stále setrvávali v hříchu a zatvrzovali svá srdce proti Bohu i napomenutím, která jim posílal prostřednictvím svých poslů, odtáhl svoji ochrannou ruku. Oni však stále pokračovali ve vzpouře. Tak se to opakovalo znovu a znovu, až klesli tak hluboko, že pro ně Bůh už nic víc udělat nemohl.

To, co tady vidíme – a setkáváme se s tím v celé Bibli – je svobodná vůle. Bůh stvořil člověka jako svobodnou bytost (aby ho člověk mohl upřímně milovat). Ke svobodě patří i možnost činit zlo. I když nás Bůh přesvědčuje a zjevuje nám svoji lásku a charakter, dovolí také, abychom nesli ovoce svých nesprávných rozhodnutí – bolest, utrpení, strach, nepokoj atd. To proto, aby nám pomohl uvědomit si, že jsme sešli z cesty, kterou nás chtěl vést. Jak často se ale stává, že lidé se ani pak neodvrátí od hříchu a nepřijdou k Bohu. Svobodná vůle je nádherná věc, bez níž bychom nemohli být lidmi. Běda však tomu, kdo ji používá nesprávným způsobem.

**Aplikace**

`Izajášova kniha přináší úžasnou naději, i když se měla v plnosti zrealizovat až za dlouhou dobu. Jak se ti žije v době „očekávání“, kdy máš Boží slib konečného vítězství, ale přesto nás stále ještě obklopuje zlo a hřích? Co to dělá s tvou vírou?`

#### Další čtení: Vybrané citace od Ellen Whiteové

„S tím se vším vždy ještě hřešili, a nevěřili předivným skutkům jeho... Když je hubil, jestliže ho hledali, a zase k Bohu silnému hned na úsvitě se navraceli. Rozpomínajíce se na to, že Bůh byl skála jejich, a Bůh silný nejvyšší vykupitel jejich.“ Žalm 78,32.34.35. Přesto se k Bohu nevraceli s upřímností. Ačkoli hledali pomoc u Boha, když je sužovali nepřátelé, protože jen Bůh je mohl zachránit, přesto „srdce jejich nebylo upřímné před ním, aniž se věrně měli v smlouvě jeho. On jsa milosrdný, odpouštěl nepravosti jejich, a nezahladil jich; častokrát odvracel hněv svůj... Nebo pamatoval, že jsou tělo, vítr, kterýž odchází, a nenavracuje se zase.“ Žalm 78,32-39. {PP 304.4}

Boží trpělivost je obdivuhodná. Spravedlnost čeká dlouho, zatímco na hříšníka působí Boží milost. „Spravedlnost a právo jsou pilíře jeho trůnu.“ Žalm 97,2. „Hospodin je shovívavý a velkorysý, ale viníka bez trestu neponechá.“ Nahum 1,3. {PM 90.4}

Svět přestupuje Boží zákon stále opovážlivěji a troufaleji. Protože je Bůh shovívavý, lidé pošlapávají jeho autoritu. Vzájemně se povzbuzují k většímu útlaku Božího lidu a říkají: „Což se to Bůh dozví? Copak to Nejvyšší pozná?“ Žalm 73,11. Bůh však stanovil nepřekročitelnou hranici a blíží se okamžik, kdy jí lidé dosáhnou. Již nyní se pohybují na pokraji mezi Boží shovívavostí, balancují na hranici jeho milosti a milosrdenství. Pán zasáhne, aby ochránil svou čest, vysvobodí svůj lid a zastaví rozmach bezpráví. {PM 90.5}

Jan sice nebyl zázračně vysvobozen, ale nezůstal sám. Vždy měl kolem sebe nebeské anděly, kteří mu připomínali proroctví o Kristu a vzácná zaslíbení Písma. Byli pro Jana stejnou oporou, jakou jsou pro Boží lid v každé době. Janovi i všem, kdo přijdou po něm, patří ujištění: „A hle, já jsem s vámi po všecky dny až do skonání tohoto věku.“ Matouš 28,20. {TV 141.4}

Bůh vždycky vede své děti tak, jak by si samy přály, kdyby od počátku viděly konec a chápaly velikost záměru, který jako Boží spolupracovníci uskutečňují. Enoch byl vzat do nebe a Elijáš vystoupil vzhůru v ohnivém voze. Ani jeden z nich však nebyl větší či váženější než Jan Křtitel, který opuštěn zahynul ve vězení. „Neboť vám je z milosti dáno netoliko v Krista věřit, ale pro něho i trpět.“ Filipským 1,29. Ze všech darů, které může nebe lidem svěřit, je účast na Kristových utrpeních tím nejvznešenějším posláním a největší poctou. {TV 141.5}