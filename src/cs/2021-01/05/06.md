---
title: '„Potěšils mě“ (Iz 12,1–6)'
date: 28/01/2021
---

> <p></p>
> 1V onen den řekneš: „Vzdávám tobě chválu, Hospodine! Rozhněval ses na mě, tvůj hněv se však odvrátil a potěšils mě. 2Hle, Bůh je má spása, doufám a jsem beze strachu. Hospodin, jen Hospodin je má záštita a píseň, stal se mou spásou.“ 3S veselím budete čerpat vodu z pramenů spásy. 4V onen den řeknete: „Chválu vzdejte Hospodinu a vzývejte jeho jméno! Uvádějte národům ve známost jeho skutky. Připomínejte, že jeho jméno je vyvýšené. 5Zpívejte Hospodinu, neboť vykonal důstojné činy, ať o tom zví celá země!“ 6Jásej a plesej, ty, která bydlíš na Sijónu, neboť Veliký je ve tvém středu – Svatý Izraele. (Iz 12,1–6)

**Osobní studium**

Iz 12 je krátký žalm (píseň) chvály Bohu za jeho laskavé a mocné povzbuzení a útěchu. Tento žalm, který by měl znít z úst někoho z navráceného pozůstatku, srovnává slíbené vysvobození s tím, co prožil Izrael při odchodu z Egypta (Iz 11,16). Je podobný písni, kterou zpíval Mojžíš a Izraelci, když byli u Rákosového (Rudého) moře zachráněni před faraonovým vojskem (Ex 15).

`Srovnej tuto píseň v Iz 12 s písní Mojžíše a Beránka ze Zj 15,2–4. Za co obě oslavují Hospodina?`

Iz 12,2 téměř identifikuje přicházejícího Vysvoboditele jako Hospodina – Ježíše. Zpívá: „Bůh je má spása“ a „Hospodin ... stal se mou spásou“. Také novozákonní jméno Ježíš znamená „Bůh je spása“ (srov. Mt 1,21). Bůh činí stejné dílo záchrany jak ve Starém, tak i v Novém zákoně.

Bůh nejen spasí (Iz 12,2), on sám je spása. Přítomnost Svatého Izraele v našem středu je nám vším (v. 6). Bůh je s námi! Ježíš nejenže dělal zázraky, ale stal se tělem a žil mezi námi (J 1,14). Nejen nesl naše hříchy na kříž, ale stal se hříchem za nás (2K 5,21). On je nejen tvůrcem pokoje, ale on je náš pokoj (Ef 2,14; BK).

Nelze se divit, že kořen Jišajův bude vztyčen jako korouhev národů (Iz 11,10). Když bude vyvýšen na kříž, všechny přitáhne k sobě (J 12,32.33). Pozůstatek se obrátí k „Bohu – bohatýru“, dítku, které se narodilo kvůli nám. Je to „Vládce pokoje“ (Iz 10,21; 9,6).

**Aplikace**

`Přečti si Iz 13. Všimni si, jak silná slova jsou použita. Proč Bůh dovolí, aby se něco takového stalo? Určitě tam trpěli i nevinní lidé (v. 16). Jak si vysvětlíme takové Boží jednání? Jak se ti daří vnímat Boží spravedlnost a lásku současně?`

#### Další čtení: Vybrané citace od Ellen Whiteové

Pomáhá nám ve všech našich zkouškách. Vždy se na něho můžeme spolehnout. Nenechává nás, abychom sami bojovali proti pokušení, zápasili se zlem a nakonec padli pod tíhou utrpení a bolesti. V dnešní době jej sice nemůžeme vidět na vlastní oči, ale sluchem víry můžeme slyšet jeho hlas, který nám říká: Neboj se. Já jsem s tebou. „Já jsem… ten živý; byl jsem mrtev — a hle, živ jsem na věky věků.“ Zjevení 1,17.18. Prožil jsem tvé strasti a boje, zakusil tvá pokušení. Vím, proč pláčeš, i já jsem plakal. Znám tak hluboký žal, že jej ani lidskému uchu nelze svěřit. Nevěř tomu, že jsi opuštěný a zapomenutý. I když nenajdeš ve své bolesti u nikoho na zemi pochopení, pohleď na mě a žij. „I kdyby ustoupily hory a pohnuly se pahorky, moje milosrdenství od tebe neodstoupí a smlouva mého pokoje se nepohne, praví Hospodin, tvůj slitovník.“ Izajáš 54,10. {TV 308.3}