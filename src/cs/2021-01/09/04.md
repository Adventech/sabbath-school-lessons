---
title: 'Hospodinův služebník – perský „mesiáš“ (Iz 44–45)'
date: 23/02/2021
---

> <p></p>
> [Hospodin] O Kýrovi praví: „Hle, můj pastýř. Vyplní každé mé přání. Řekne Jeruzalému: ,Budeš vybudován!‘ A chrámu: ,Budeš založen!‘“ (Iz 44,28)

> <p></p>
> 1Toto praví Hospodin o svém pomazaném, o Kýrovi: „Já jsem ho uchopil za pravici, pošlapu před ním pronárody, rozvážu opasky na bedrech králů, zotevírám před ním vrata, brány už nebudou zavírány. 2Já půjdu před tebou, vyrovnám nerovnosti, rozrazím bronzová vrata, železné závory zlomím. 3Tobě dám poklady v temnotě skryté i sklady nejtajnější a poznáš, že já jsem Hospodin, který tě volá jménem, Bůh Izraele. 4Kvůli svému služebníku Jákobovi, kvůli Izraeli, vyvolenci svému, jsem tě zavolal tvým jménem; dal jsem ti čestné jméno, ač jsi mě neznal. 5Já jsem Hospodin a jiného už není, mimo mne žádného Boha není. Přepásal jsem tě, ač jsi mě neznal, 6aby poznali od slunce východu až na západ, že kromě mne nic není. Já jsem Hospodin a jiného už není. (Iz 45,1–6)

**Osobní studium**

Izajáš působil asi od roku 745 př. Kr. do roku 685 př. Kr. Po zmínce o dobyvateli z východu a ze severu (Iz 41,2.3.25), jakož i o tom, že pro Jeruzalém to bude dobrá zpráva (v. 27), Izajáš přesně předpovídá, že to bude muž jménem Kýros a co bude dělat. Kýros skutečně přišel ze severu a východu Babylónu a v roce 539 př. Kr. ho dobyl. Vysvobodil Židy z babylónského zajetí a dovolil jim znovu vybudovat chrám v Jeruzalémě (porovnej Ezd 1).

Od Izajášovy smrti do pádu Jeruzaléma uplynulo asi 146 roků. To znamená, že jeho proroctví předběhlo události téměř o 150 roků. Je to, jako by George Washington předpověděl, že muž jménem General Dwight Eisenhower pomůže v roce 1945 osvobodit Evropu!

`Proč Bůh nazývá perského (pohanského) krále Kýra svým „pomazaným“? (Iz 45,1)`

V tomto případě je pro pojem „pomazaný“ použit hebrejský výraz, z kterého odvozujeme slovo „mesiáš“. Na jiných místech Starého zákona by se toto slovo mohlo vztahovat na pomazaného velekněze (Lv 4,3.5.16; 6,15 – BK 6,22) nebo pomazaného izraelského krále (1S 16,6; 24,7.11; 2S 22,51) anebo na Mesiáše, budoucího dokonalého krále a vysvoboditele z rodu Davidova (Ž 2,2; Da 9,25.26). Podle Izajáše se měl Kýros stát v budoucnosti králem, kterého Bůh pošle, aby vysvobodil jeho lid. Jako neizraelec to určitě byl nestandardní mesiáš. Některé věci bude dělat jako Mesiáš, porazí například Boží nepřátele a vysvobodí jeho zajatý lid, ale nemůže být tím jediným Mesiášem s velkým „M“, protože není potomkem Davida.

Předpověďmi o Kýrovi Bůh dokázal své jedinečné božství. On jediný zná budoucnost (Iz 41,4.21–23.26–28; 44,26). Kýrovi řekl: „Tobě dám poklady v temnotě skryté i sklady nejtajnější a poznáš, že já jsem Hospodin, který tě volá jménem, Bůh Izraele“ (Iz 45,3).

**Aplikace**

`Jsi přesvědčen, že Bůh může zcela konkrétně oznámit budoucí události? Proč to dělá? Jde jen o uspokojení naší zvědavosti ohledně toho, co má přijít? Jakou naději nacházíš ty v prorockých slovech Bible?`

#### Další čtení: Vybrané citace od Ellen Whiteové

Vojska perského dobyvatele vnikla do středu hlavního města Babylóna nečekaným způsobem, a to korytem řeky, jejíž voda byla odvedena, a vnitřními branami, které zůstaly lehkomyslně otevřené a nestřežené. Tím se Židům dostalo dostatečného důkazu, že se do písmene splnilo Izaiášovo proroctví o náhlém svržení jejich utlačovatelů. Mělo jim to být neklamným znamením, že Bůh uspořádává záležitosti národů tak, aby to bylo k jejich prospěchu; k proroctví o tom, jak Babylón bude dobyt a jak padne, byla totiž připojena tato slova: {PK 363.3}

„Cýrus jest pastýř můj, nebo všelikou vůli mou vykoná, a řekne Jeruzalému: Zase vystaven buď, a chrámu: Založen buď.“ „Já vzbudím jej v spravedlnosti, a všecky cesty jeho zpřímím. Onť vzdělá město mé, a zajaté mé propustí, ne ze mzdy, ani pro dar, praví Hospodin zástupů.“ Izajáš 44,28; 45,13. {PK 363.4}