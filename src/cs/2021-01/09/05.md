---
title: 'Hospodinův služebník – naděje do budoucna (Iz 46,10)'
date: 24/02/2021
---

> <p></p>
> 10Od počátku oznamuji, co se v budoucnu stane, od pradávna, co se ještě nestalo. Pravím: Moje rozhodnutí platí a co se mi líbí, uskutečním. 11Od východu povolávám dravce, ze vzdálené země muže své volby. Jak jsem slíbil, tak to uskutečním, jak jsem si předsevzal, tak to splním. (Iz 46,10.11)

**Osobní studium**

To, že Izajáš přesně jmenuje Kýra, znepokojuje ty, kteří nevěří, že proroci předpovídají události na základě zjevení, která dostali od Boha. Copak je možné, aby někdo uvedl jméno postavy, která se ještě ani nenarodila? Aby se s tím vyrovnali, přijímají mnozí teologové teorii, že kapitoly 40–66 napsal „druhý Izajáš“ (tzv. „Deuteroizajáš“) – jiný prorok, který žil až v době Kýra.

Existenci „druhého Izajáše“ však nepotvrzují žádné historické záznamy. Kdyby byl někdo takový existoval, bylo by neobvyklé, aby se o něm Bible nezmínila, protože jeho poselství je velmi vážné a důležité a jeho literární mistrovství výjimečné. Dokonce ani nejstarší biblický rukopis, svitek proroka Izajáše z Kumránu, nemá mezi kapitolami 39 a 40 žádný předěl, který by naznačoval nějaký přechod k novému autorovi.

Jádro poselství proroka Izajáše je v celé jeho knize jednotné: Důvěřujte pravému Bohu a jeho mesiášskému Vysvoboditeli, ne jiným silám. Učenci správně připomínají, že od asyrského období (kapitoly 1–39) se pozornost přesouvá na období babylónské (kapitola 40 a dále). Zjišťujeme však, že kapitoly 13–14 a 39 už babylónské zajetí předvídají. Je pravda, že kapitoly 1–39 zdůrazňují soud a kapitoly 40–66 zdůrazňují útěchu. Avšak i v prvních kapitolách se často setkáváme s povzbuzením a ujištěním, a zase v těch posledních s Božím soudem nad Judskem, protože odešli od Boha (42,18–25; 43,22–28; 48,1–11). A tak Izajášovy předpovědi o budoucí útěše naznačují zároveň bolest a trápení.

I když národ kvůli svým hříchům stál před hroznou pohromou, někteří z lidu se nevzdávali naděje. Drželi se Božích zaslíbení, jak je znali např. z Lv 26,40–45.

**Aplikace**

`Ve světle Iz 49,7 se zamysli nad službou Ježíše Krista. Neměl důvod podlehnout kvůli vnějším okolnostem malomyslnosti? Jaké poučení z toho vyplývá pro tebe?`

#### Další čtení: Vybrané citace od Ellen Whiteové

Jak se člověk stane spravedlivým před Bohem? Jak se hříšník může ospravedlnit? Jedině Kristus nás může uvést do souladu s Bohem, se svatostí. Jak se však dostaneme ke Kristu? Mnozí kladou otázku, kterou vyslovovali lidé kdysi o letnicích, když si uvědomili své hříchy a volali: „Co máme dělat?“ Apoštol Petr jim na to odpověděl: „Čiňte pokání.“ Jindy, ne dlouho nato, pravil: „Čiňte pokání a obraťte se, aby vaše hříchy byly smazány“ Skutky 2,38; 3,19. {CK 17.1}

Pravé pokání obsahuje upřímnou lítost nad hříchem a odvrácení od hříchu. Hříchu se nezřekneme, dokud nepoznáme jeho hříšnost; opravdová změna v životě nastane, až když se od hříchu odvrátíme srdcem. {CK 17.2}

Pravý kajícník nezapomíná na hříchy, které v minulosti spáchal. Nežije dál, jakmile dosáhne pokoje, aniž myslí na chyby, kterých se dopustil. Myslí na ty, kdož byli jeho příkladem svedeni ke zlému a vešemožně se je snaží přivést zpět na pravou cestu. Čím jasnější je světlo, které ho ozářilo, tím silnější je jeho touha usměrnit kroky druhých na správnou cestu. Neulehčuje svou zpozdilou svéhlavost, nýbrž upozorňuje na nebezpečí, aby druzí se ho mohli vyvarovat. {PK 52.1}

Z takových příkladů se máme učit, že jediná jistota jak pro mladé, tak pro dospělé, je v bdění a modlitbě. Jistota není ve vysokém postavení nebo ve velkých výsadách. Člověk může žít po mnoho let životem opravdového křesťana, je však přesto stále vystaven satanovým útokům. V boji s vnitřním hříchem a s pokušením přicházejícím zvnějšku podlehl i moudrý a silný Šalomoun. Jeho pád nás učí, že ať je člověk sebemoudřejší a ať sloužil dříve Bohu sebevěrněji, nemůže nikdy s jistotou spoléhat na svou vlastní moudrost a poctivost. {PK 55.1}