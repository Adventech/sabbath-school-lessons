---
title: 'Hospodinův služebník (Iz 41–49)'
date: 20/02/2021
---

> <p>Základní verš</p>
> „Zde je můj služebník, jehož podepírám, můj vyvolený, v němž jsem našel zalíbení. Vložil jsem na něho svého ducha, aby vyhlásil soud pronárodům.“ (Iz 42,1)

„Mnoho lidí by si přálo navštívit místa, kde Kristus za svého života na zemi pobýval. Považovali by za čest projít se po cestách, po kterých chodil, vidět jezero, u něhož tak rád učil, a poznat pahorky a údolí, na která často hleděl. Ale chceme-li jít v Ježíšových stopách, nemusíme se vydávat do Nazareta, Kafarnaum ani do Betanie. Najdeme je u lůžka nemocného, v bídných chatrčích chudáků, v přeplněných ulicích velkoměsta a všude tam, kde lidé potřebují útěchu. Budeme-li dělat to, co za svého života na zemi dělal Ježíš, můžeme sibýt jisti, že jdeme v jeho stopách.“ (DA 640; TV 410)

Právě v tomto duchu popisuje prorok Izajáš poslání „Hospodinova služebníka“, který tu měl být pro všechny zklamané, nešťastné a potřebné: „Nalomenou třtinu nedolomí, nezhasí knot doutnající... Abys otvíral slepé oči, abys vyváděl vězně ze žaláře, z věznic ty, kdo sedí v temnotě“ (Iz 42,3.7).

**Osnova lekce**

V této lekci se soustředíme na zaslíbeného Hospodinova služebníka. Kdo měl být ten, koho Bůh svému lidu zaslíbil, a co od něj očekával?

1.	„Hospodinův služebník“ – Izraelský národ (neděle)
2.	„Hospodinův služebník“ – konkrétní mesiášská postava (pondělí)
3.	„Hospodinův služebník“ – perský král Kýros (úterý, středa)
4.	„Hospodinův služebník“ – sloužící a trpící mesiáš (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

Jan si připomněl proroctví o Mesiáši: „Hospodin mě pomazal k tomu, abych nesl radostnou zvěst pokorným, poslal mě obvázat rány zkroušených srdcem, vyhlásit zajatcům svobodu a vězňům propuštění, vyhlásit léto Hospodinovy přízně, …potěšit všechny truchlící.“ Izajáš 61,1.2. Slíbeným Mesiášem byl Ježíš z Nazaretu. Tím, že sloužil potřebám trpícího lidstva, dokázal své božství. Snížil se na úroveň člověka, a tím projevil svou slávu. {ZNP 16.5}

Kristovy činy dokazovaly nejen to, že je Mesiáš, ale ukázaly také, jak bude nastoleno jeho království. Pán seznámil Jana se stejnou pravdou jako kdysi Elijáše na poušti. „Před Hospodinem šel veliký a silný vítr, rozervávající hory a tříštící skály, ale Hospodin v tom větru nebyl. Po větru zemětřesení, ale Hospodin v tom zemětřesení nebyl. Po zemětřesení oheň, ale Hospodin ani v tom ohni nebyl. Po ohni hlas tichý, jemný.“ 1. Královská 19,11.12. Tak promluvil Bůh k prorokovi. Podobně měl své dílo konat Pán Ježíš. Neměl bořit trůny a rozvracet království. Neměl působit okázalostí a vnější nádherou. Měl lidi oslovit životem plným milosrdenství a sebeobětování. {ZNP 16.6}

V Kristově životě nebylo ani stopy po sebeuplatnění. Klanění se majetku, postavení nebo nadání, jak to činí svět, bylo Synu Božímu cizí. Mesiáš nepoužíval žádného ze způsobů, jichž používá člověk, aby si někoho získal nebo aby si vynutil úctu. Jeho naprostá nesobecckost byla předpověděna slovy: {PK 455.3}

"„Nebude křičeti,

ani se vyvyšovati,

ani slyšán bude vně hlas jeho.

Třtiny nalomené nedolomí,

a lnu kouřícího se neuhasí.“

Izajáš 42,2.3. {PK 455.4}"

Na rozdíl od učitelů své doby bude Spasitel chodit mezi lidem. V jeho životě nebude hlučných sporů, okázalého uctívání, ani činů vypočítaných na sklízení chvály. Mesiáš bude skryt v Bohu a Bůh se zjeví v povaze svého Syna. Bez známosti Boha by lidstvo bylo navždy ztraceno. Bez božské pomoci by lidé klesali stále hlouběji a hlouběji. Život a moc bude muset přijít od toho, jenž učinil svět. Potřeby člověka nemohou být uspokojeny jinak. {PK 455.5}