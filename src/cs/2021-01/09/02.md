---
title: 'Hospodinům služebník – národ (Iz 41)'
date: 21/02/2021
---

> <p></p>
> 8„A ty, Izraeli, služebníku můj, Jákobe, tebe jsem vyvolil, potomku Abrahama, mého přítele, 9tebe jsem vychvátil z končin země, zavolal jsem tě z odlehlých míst, řekl jsem ti: ,Ty jsi můj služebník, tebe jsem vyvolil, nezavrhl jsem tě.‘ 10Neboj se, vždyť já jsem s tebou, nerozhlížej se úzkostlivě, já jsem tvůj Bůh. Dodám ti odvahu, pomocí ti budu, budu tě podpírat pravicí své spravedlnosti. 11Hle, budou se stydět a hanbit všichni, kdo proti tobě planou hněvem, budou jak nic a zahynou odpůrci tvoji. 12Budeš je hledat, ale nenajdeš ty, kdo na tebe dorážejí; budou jak nic, naprostá nicota, ti, kdo proti tobě válčí. 13Já jsem Hospodin, tvůj Bůh, držím tě za pravici, pravím ti: ,Neboj se, já jsem tvá pomoc.‘ 14Neboj se, červíčku Jákobův, hrstko Izraelova lidu. Já jsem tvá pomoc, je výrok Hospodinův, tvůj vykupitel je Svatý Izraele.“ (Iz 41,8–14)

**Osobní studium**

V Iz 41–53 jsou navzájem protkány dva druhy zmínek o služebnících Hospodinových. Jeden služebník je nazván „Izrael“ neboli „Jákob“ (Iz 41,8; 44,1.2.21; 45,4; 48,20). Jestliže Bůh promlouvá k Izraeli – Jákobovi – v přítomném čase, je jasné, že jde o národ, který z Jákoba vzešel. Potvrzuje to i skutečnost, že vykoupení „služebníka Jákoba“ se stalo tehdy, když vyšel z Babylónu (Iz 48,20).

V ostatních případech, například Iz 42,1; 50,10; 52,13; 53,11, Boží služebník není jmenován. Když však Izajáš v dalších statích rozvíjí jeho charakteristické rysy, pak zjišťujeme, že je to jednotlivec, který navrací Jákobovy (Izraelovy) kmeny k Bohu (Iz 49,5.6) a jako oběť umírá za hříšníky (Iz 52,13–53,12). Izajáš tak vlastně mluví o dvou Božích služebnících. Jeden je kolektivní (představuje národ), druhý je jednotlivec.

`Co je úkolem národa, který je Hospodinovým služebníkem? (Iz 41,8–20)`

Bůh ujišťuje izraelský národ, že ještě stále je Božím služebníkem: „Ty jsi můj služebník, tebe jsem vyvolil, nezavrhl jsem tě“ (Iz 41,9). Pak dává Izraeli jedno z nejkrásnějších zaslíbení v Bibli (Iz 41,10). Tento verš společně s následujícími verši oznamuje, že jednou z hlavních úloh Izraele je důvěřovat pravému Bohu, že jej zachrání (král Achaz to nedělal), a nespoléhat na jiné bohy a jejich obrazy, jak to dělaly okolní národy (Iz 41,7.21–24.28.29).

**Aplikace**

`Přečti si ještě jednou dnešní text ve světle služby Ježíše Krista. Uvažuj o jeho životě. Čím tě jeho služba druhým může inspirovat? Co se z toho můžeš naučit o tom, jak sloužit jiným?`

#### Další čtení: Vybrané citace od Ellen Whiteové

Proroku bylo dáno zjevení o tom, jak blahodárný sleduje Bůh záměr rozehnáním zatrvzelých Judských mezi národy země. „Poznáť lid můj jméno mé,“ pravil Hospodin; „poznáť, pravím, v ten den, že jsem to já, kterýž mluví.“ Izajáš 52,6. A nejen oni sami se naučí poslušnosti a víře; na místech svého vyhnanství naučí také druhé znát živého Boha. Mnozí z potomků cizinců se naučí milovat Boha jako svého Stvořitele a Vykupitele; začnou zachovávat svatou sobotu Boží jako památku tvůrčí síly Boží; a až ohrne „Hospodin rámě svatosti své před očima všech národů,“ aby vysvobodil svůj lid ze zajetí, uvidí „všecky končiny země“ spásu Boží. (Izajáš 52,10) Mnozí z těch, kdož se obrátí z pohanství, se budou chtít připojit k Izraelským a provázet je při návratu do Judska. Nikdo z nich neřekne: „Odloučil mne Hospodin od lidu svého“ (Izajáš 56,3), neboť Bůh skrze svého proroka pravil těm, kteří se mu oddají a budou zachovávat jeho zákon, že budou od té chvíle počítáni k duchovnímu Izraeli — k církvi Boží na zemi. {PK 245.1}

Kristus činí všechno, aby jeho církev byla proměněným tělesem, osvíceným Světlem světa a těšícím se slávě Immanuela. Je Kristovou touhou, aby každého křesťana obklopovalo ovzduší světla a pokoje. Kristus si přeje, abychom svým žitím zjevovali jeho radost. {PK 472.2}

Tehdy se vykoupeným z lidí dostane jejich zaslíbeného dědictví. Tím bude do písmene splněn Boží záměr s Izraelem. To, co Bůh zamýšlí, nemůže člověk zmařit. Přes působení zla se Boží úmysly prosazují, až se nakonec naplní. Bylo tomu tak s domem Izraelským v období rozděleného království, je tomu tak dnes s duchovním Izraelem. {PK 472.4}

Kristus své učedníky, že je nutné důvěřovat Bohu. Tato vzácná poučení jsou určena k povzbuzení dítek Božích ve všech dobách a dodnes je v nich plno naučení a útěchy. {CK 84.1}

Musíme sice počítat s tím, že v nastávajícím zápase nás čekají nové těžkosti, můžeme se však podívat na to, co přijde a říci: „Až potud pomáhal nám Hospodin.“ „Tvá síla ať je stálá jako tvé dny“ 5. Mojžíšova 33,25. Zkoušky, které nám nastanou, nebudou větší než síla, kterou dostaneme, abychom je nesli. {CK 85.3}

Zanedlouho se rozevřou brány nebes, aby dítky Boží vešly a z úst Krále slávy uslyší požehnaní, jež bude znít jejich uším jako nejlíbeznější hudba: „Pojďte, požehnaní mého Otce, ujměte se království, které je vám připraveno od založení světa“ Matouš 25,34. {CK 85.4}