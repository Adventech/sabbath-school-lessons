---
title: 'Touha všech národů (Iz 59–61)'
date: 13/03/2021
---

> <p>Základní verš</p>
> „K tvému světlu přijdou pronárody a králové k jasu, jenž nad tebou vzejde.“ (Iz 60,3)

„Potřebujeme se toho od Krista ještě hodně naučit. Jedině Kristova spravedlnost nám umožňuje získat požehnání zaslíbené milosti. Dlouho jsme po těchto požehnáních toužili. Naše snaha získat je však byla marná, protože jsme v sobě živili myšlenku, že můžeme udělat něco, čím bychom si je zasloužili. Neodvrátili jsme pohled od sebe s vírou, že Ježíš je živý Spasitel. Nesmíme si myslet, že nás spasí naše vlastní spravedlnost a zásluhy. Kristova milost je naší jedinou nadějí na spasení. Ústy svého proroka Pán zaslíbil: ,Svévolník ať opustí svou cestu, muž propadlý ničemnostem svoje úmysly; nechť se vrátí k Hospodinu, slituje se nad ním, k Bohu našemu, vždyť odpouští mnoho‘ (Iz 55,7). Musíme věřit tomuto prostému zaslíbení a nezaměňovat pocity za víru. Jestliže Bohu plně důvěřujeme a spoléháme se na zásluhy Ježíše jako na našeho Spasitele, jenž má jako jediný moc odpouštět hříchy, obdržíme veškerou pomoc, po které toužíme.“ (FW 36, VS 32) V této lekci budeme sledovat, jakým způsobem tuto velkou pravdu rozvíjí právě kniha proroka Izajáše.

**Osnova lekce**

Kapitoly 59–61 ukazují na problém hříchu, který zasáhl celé lidstvo, ale i na nabídku Boží milosti, kterou má jeho lid přijmout a poté nabídnout i ostatním:

1.	Problém všech lidí: hřích a oddělení od Boha (neděle)
2.	Řešení pro všechny: nezasloužená nabídka záchrany (pondělí)
3.	Poslání zachráněných: představit tuto zprávu ostatním (úterý)
 * a.	Zpráva o odpuštění a novém začátku (středa)
 * b.	Zpráva o soudu a odstranění zla a hříchu (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

„Svévolník ať opustí svou cestu, muž propadlý ničemnostem svoje úmysly, nechť se vrátí k Hospodinu, slituje se nad ním, k Bohu našemu, vždyť odpouští mnoho.“ Izajáš 55,7. {PM 103.1}

Bůh nás těmito slovy ujišťuje o své ochotě přijmout kajícího hříšníka. Rozhodl ses jít vlastní cestou? Odešel jsi daleko od Boha? Čekal jsi sladkou chuť plodů svého přestoupení, ona ti však na rtech zhořkla? A nyní, když jsi promarnil své možnosti, když padly tvé životní plány, když jsi pozbyl naděje, zůstal jsi zklamaný a osamělý? {PM 103.2}

Neposlouchej nepřítele, který ti radí, abys nechodil ke Kristu, dokud se sám nezlepšíš a dokud nebudeš dost dobrý, abys mohl jít k Bohu. Jestliže na to budeš čekat, nikdy nepřijdeš ke Spasiteli. Když satan poukáže na tvůj „ušpiněný oděv“, odvolej se na slib Pána Ježíše: „Kdo ke mně přijde, toho nevyženu ven.“ Jan 6,37. Řekni nepříteli, že krev Ježíše Krista smývá každý hřích. {PM 103.3}