---
title: '„Den pomsty našeho Boha“ (Iz 61,1.2)'
date: 18/03/2021
---

> <p></p>
> 1Duch Panovníka Hospodina je nade mnou. Hospodin mě pomazal k tomu, abych nesl radostnou zvěst pokorným, poslal mě obvázat rány zkroušených srdcem, vyhlásit zajatcům svobodu a vězňům propuštění, 2vyhlásit léto Hospodinovy přízně, den pomsty našeho Boha, potěšit všechny truchlící. (Iz 61,1.2)

**Osobní studium**

`Proč uprostřed těchto dobrých zpráv připomíná Mesiáš Boží pomstu? Kdy se toto proroctví naplní?`

Když Ježíš Kristus, Mesiáš, četl v Nazaretu Iz 61,1–2, dočetl až po větu: „... vyhlásil léto milosti Hospodinovy“ (L 4,19). Potom přestal číst a řekl: „Dnes se splnilo toto Písmo, které jste právě slyšeli“ (L 4,21). Konkrétně a záměrně se tak vyhnul následujícím slovům stejného verše: „... den pomsty našeho Boha“. Když zvěstoval radostnou zvěst o vysvobození a útěše, o osvobození zajatců ze satanova otroctví, den pomsty ještě nenastal.

„Den pomsty našeho Boha“ z Iz 61 je „den Hospodinův velký a hrozný“ (Mal 3,23; BK 4,5), který nastane, až se Ježíš Kristus vrátí, aby vysvobodil planetu Zemi z nespravedlnosti, porazil své nepřátele a osvobodil utlačovaný pozůstatek svého lidu.

I když nám Ježíš řekl, že máme nastavit druhou tvář (Mt 5,39), na jiném místě jasně říká, že nastolí spravedlnost a vyměří trest (Mt 8,12). I když Pavel píše, že nemáme „oplácet zlým za zlé“ (1Te 5,15), píše také, že až se zjeví Pán Ježíš z nebe, v plameni ohně vykoná trest na těch, „kteří neznají Boha“ (2Te 1,8).

Ovšem rozdíl je v tom, že jen Bůh ve své nekonečné moudrosti a milosrdenství může nastolit spravedlnost a odplatu úplně čestným a spravedlivým způsobem. Lidská spravedlnost a lidská pomsta je poznamenána omyly, selháními a slabostmi. Boží spravedlnost není omezena ničím podobným.

**Aplikace**

`Byla by pro tebe lákavá představa, že by ti dal Bůh možnost žít na tomto světě, ve stejném stavu, v jakém je dnes, třeba několik set let? Proč? Co by na tom bylo pozitivního? Co naopak děsivého?`

#### Další čtení: Vybrané citace od Ellen Whiteové

"Bůh nenutí lidi, aby se vzdali své nevěry. Mají před sebou světlo i tmu, pravdu i lež. Sami se musí rozhodnout, co přijmou. Svým rozumem jsou schopni rozlišit, co je správné a co špatné. Bůh nechce, aby se rozhodovali z náhlých popudů, ale na základě důkazů a pečlivého srovnání výroků Písma. Kdyby Židé zapomněli na své předsudky a porovnali napsaná proroctví s Ježíšovým životem, zjistili by, že se tato proroctví v jeho životě a službě cele naplňují. {TV 292.4}

Mnozí lidé se v dnešní době nechávají oklamat stejně jako tehdy Židé... Každého, kdo s modlitbami zkoumá Bibli a touží poznat pravdu, aby podle ní mohl žít, Bůh osvítí a on Písmu porozumí. „Kdo chce činit jeho vůli, pozná, zda je mé učení z Boha.“ Jan 7,17. {TV 292.5}"