---
title: 'Velký úkol (Iz 60,1–3)'
date: 16/03/2021
---

> <p></p>
> 1Povstaň, rozjasni se, protože ti vzešlo světlo, vzešla nad tebou Hospodinova sláva. 2Hle, temnota přikrývá zemi, soumrak národy, ale nad tebou vzejde Hospodin a ukáže se nad tebou jeho sláva. 3K tvému světlu přijdou pronárody a králové k jasu, jenž nad tebou vzejde. (Iz 60,1–3)

**Osobní studium**

V těchto verších je představen obraz Božího vysvobození jeho lidu ze zajetí, což je znázorněno světlem, které Bůh vyvede ze tmy. Verše zaměřují naši pozornost na definitivní naplnění spasení prostřednictvím Ježíše Krista.

`O kom mluví verše na začátku Iz 60,1.2? Čí je světlo, ke kterému přijdou národy a králové, o kterých čteme v Iz 60,3?`

V hebrejštině je tato osoba vyjádřena v jednotném čísle ženského rodu. Musí se jednat o „Sijón“ zosobněný ženou, který je vzpomenut na konci předešlé kapitoly (Iz 59,20). To znamená, že národy země, které jsou přikryty tmou, přijdou k Sijónu. Budou přitahovány světlem Boží slávy, které nad ním září (Iz 60,2.3). „Sijón je vyzván, aby vstoupil do světla a pak pozoroval a reagoval na národy, které se budou shromažďovat k stejnému světlu.“ (MOTYER, Alec J. The Prophecy of Isaiah: An Introduction and Commentary, s. 494) I když Sijón je Jeruzalém, větší důraz je kladen na lidi než na zeměpisnou polohu tohoto města.

`Jak souvisí toto proroctví se smluvním požehnáním, které Bůh zaslíbil Abrahamovi? (Gn 12,2.3)`

Když si Bůh vyvolil Abrahama a jeho potomky, měl s nimi velký záměr: V Abrahamovi budou požehnány veškeré čeledi země. Boží smlouva s Abrahamem měla být v konečném důsledku smlouvou uzavřenou s celým lidstvem. Prostřednictvím Abrahama a jeho potomků se Bůh chtěl zjevit celému světu.

Izajáši šlo o to, aby se jeho lid vrátil ke svému prapůvodnímu celosvětovému poslání. Jako reprezentanti pravého Boha byli zodpovědní nejen za sebe, ale za celý svět. Měli zvát a vítat cizince, kteří hledali Boha (Iz 56,3–8), protože jeho chrám se měl „nazývat domem modlitby pro všechny národy“ (Iz 56,7).

**Aplikace**

`V textu L 4,16–21 Ježíš tato slova o poslání „pomazaného“ jasně vztáhl na sebe. Jakým způsobem se můžeš i ty, jako jeho následovník, připojit k jeho úžasnému poslání? Zkus být konkrétní.`

#### Další čtení: Vybrané citace od Ellen Whiteové

"Náboženství Ježíše Krista znamená víc než odpuštění hříchů. Odstraňuje naše hříchy a prázdnotu vyplňuje dary Ducha svatého. Je to Boží osvícení, radost v Pánu. Je to srdce zbavené sobectví a poctěné trvalou přítomností Pána Ježíše. Jestliže v srdci vládne Kristus, je čisté a osvobozené od hříchu. V životě takového člověka se projevuje sláva, plnost a dokonalost plánu spasení. Každý, kdo přijímá Spasitele, získává dokonalý pokoj, dokonalou lásku a dokonalou jistotu. Krása a vliv Kristovy povahy, která se projevuje v životě člověka, svědčí o tom, že Bůh opravdu poslal svého Syna na svět, aby jej spasil. {PM 214.5}

Kristus nevybízí své následovníky, aby se snažili svítit vlastním úsilím. Říká: Pokud jste přijali Boží milost, světlo je ve vás. Nechte ho zářit. Odstraňte překážky, a Boží sláva se projeví. Světlo se rozbřeskne, aby proniklo tmou a rozptýlilo ji. Budete šířit světlo v dosahu svého vlivu. {PM 214.6}"