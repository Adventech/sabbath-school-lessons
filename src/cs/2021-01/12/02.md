---
title: 'Následky hříchu (Iz 59,1.2)'
date: 14/03/2021
---

> <p></p>
> 1Hle, Hospodinova ruka není krátká na spasení, jeho ucho není zalehlé, aby neslyšel. 2Jsou to právě vaše nepravosti, co vás odděluje od vašeho Boha, vaše hříchy zahalily jeho tvář před vámi, proto neslyší. (Iz 59,1.2)

**Osobní studium**

`V Iz 58,3 se lidé ptali Boha: „Proč se postíme, a nevšímáš si toho? Pokořujeme se, a nebereš to na vědomí.“`

Z Iz 59,1 vyplývá další podobná otázka: „Proč, když voláme, aby nás ruka Hospodinova zachránila, nás nezachrání? Proč k němu křičíme, ale on nás neslyší?“ Izajáš odpovídá, že Bůh slyší a může zachránit. Důvod, proč to nedělá, spočívá v něčem úplně jiném.

Bůh se rozhodl „ignorovat“ svůj lid. Ne snad proto, že by to tak chtěl, ale proto, že „jsou to právě vaše nepravosti, co vás odděluje od vašeho Boha“ (v. 2). To je jeden z nejjasnějších biblických výroků o tom, jaký vliv má hřích na vztah mezi Bohem a člověkem. Tomu se prorok Izajáš věnuje i v ostatních verších kapitoly 59 a setkáváme se s tím v celých dějinách lidstva. Hřích ničí náš vztah s Bohem a v důsledku toho nás čeká věčná smrt – ne snad proto, že hřích odhání Boha od nás, ale proto, že nás odtahuje pryč od Boha.

Hřích je především odmítnutí Boha, odvrácení se od něho. Hřích je v podstatě stupňující se proces sebezničení. Není to však jen odvrácení se od Boha. Hřích vede člověka k tomu, aby se odvracel od Boha stále více a více. To, že nás hřích odděluje od Boha, neznamená, že Bůh na hříšníka nedosáhne (vždyť téměř celá Bible nemluví o ničem jiném, než o Bohu, který nabízí ruku hříšníkovi, aby ho zachránil), ale že pod vlivem hříchu odmítáme jeho přátelskou nabídku. Proto je tak důležité, abychom ve svém životě netolerovali žádný hřích.

**Aplikace**

`Prožíváš při představě Božího soudu strach a obavy, nebo pokoj? Pokud strach, z čeho vychází? Pokud naopak pokoj, čím je to dáno? Je oprávněný?`

#### Další čtení: Vybrané citace od Ellen Whiteové

Bůh se neodvrací od hříšníka proto, že nechce odpouštět, ale proto, že hříšník odmítá využít hojnost poskytované milosti, nemůže ho Bůh vysvobodit z hříchu. „Není ukrácena ruka Hospodinova, aby nemohla zachovati, aniž jest obtíženo ucho jeho, aby nemohlo slyšeti, ale nepravosti vaše rozloučily vás s Bohem vaším, a hříchové vaši to způsobili, že skryl tvář před vámi, aby neslyšel.“ Izajáš 59,1.2. {PK 211.3}

Izaiáš upozorňoval národ, jak vratké je jeho postavení mezi národy země, a ukazoval, že je to důsledek bezbožnosti těch, kdož jej vedou... „Nebo se obořil Jeruzalém, a Juda padl, proto že jazyk jejich a skutkové jejich jsou proti Hospodinu.“ Izajáš 3,1-4.8. {PK 212.1}