---
title: 'Tvrdé poselství (Iz 6,9–13)'
date: 07/01/2021
---

> <p></p>
> 9Odpověděl: „Jdi a řekni tomuto lidu: ,Poslouchejte a poslouchejte, nic nepochopíte, dívejte se, dívejte, nic nepoznáte.‘ 10Srdce toho lidu obal tukem, zacpi mu uši, zalep mu oči, aby očima neviděl, ušima neslyšel, srdcem nepochopil, neobrátil se a nebyl uzdraven.“ 11Tu jsem řekl: „Dlouho ještě, Panovníku?“ On odpověděl: „Dokud nezpustnou města a nebudou bez obyvatel a domy bez lidí a role se nepromění v spoušť.“ 12Hospodin odvede ty lidi daleko a v zemi bude mnoho míst opuštěno. 13Zůstane-li v ní jen desetina, i ta bude zajata a přijde vniveč jako posvátný strom, jako dub, po jehož skácení zbude jen pahýl. Tento pahýl bude símě svaté. (Iz 6,9–13)

**Osobní studium**

`Když Bůh znovu pověřil Izajáše, proč ho poslal ke svému lidu s tak neobvyklým poselstvím?`

Abychom nebyli v pokušení si myslet, že Izajáš špatně slyšel anebo že toto poselství není až tak důležité, Ježíš cituje tuto stať, když chce učedníkům vysvětlit, proč mluví v podobenstvích (Mt 13,13–16).

Bůh nechce, aby někdo zahynul (2Pt 3,9), proto poslal Izajáše k obyvatelům Judska – a Je­­ží­še na tento svět. Bůh netouží ničit, ale navěky zachránit. Někteří odpovídají na jeho výzvy kladně, jiní se ve svém odporu stále více utvrzují. Bůh je však přesto stále nabádá a dává jim více a více příležitostí k pokání. Avšak čím více vzdorují, tím jsou horší. A tak tím, co Bůh pro ně činí, aby jejich srdce obměkčil, se jejich srdce ještě více zatvrzují. Boží láska k nám je stálá a neměnná. Naše osobní odpověď na tuto jeho lásku je však osudně nestálá.

Posláním Božích služebníků, jakými byli například Mojžíš, Izajáš, Jeremjáš, Ezechiel nebo i Kristus, je neustále lidi vyzývat a nabádat, i kdyby toto poselství odmítali. Ezechielovi Bůh řekl: „Ať poslechnou, nebo ne, jsou dům vzpurný. Poznají však, že byl uprostřed nich prorok“ (Ez 2,5). Boží úlohou a také úlohou jeho služebníků je dostatečně lidi varovat a dát jim možnost rozhodnout se, i kdyby si nakonec zvolili zkázu a vyhnanství (srov. Ez 3,16–21; Iz 6,11–13).

Izajášovo pověření, v němž Bůh mluví o zatvrzených srdcích a očích, které nevidí, a uších, které neslyší, nám může připomenout i příběh o faraonovi, o kterém Bůh prohlásil: „Já však zatvrdím jeho srdce a on lid nepropustí“ (Ex 4,21). To je první z devíti zmínek o tom, že Bůh zatvrdí faraonovo srdce. Devětkrát je však také napsáno, že své srdce zatvrdil sám faraon (např. Ex 8,15; 9,34).

Samozřejmě že faraon měl svobodnou vůli, jinak by nemohl zatvrdit své srdce. Ale to, že také Bůh zatvrdil jeho srdce, naznačuje, že Bůh vyvolal okolnosti, na které faraon reagoval, když se rozhodoval – a rozhodl se neuznat znamení, která mu Bůh dal. Kdyby byl faraon těmto znamením přístupný, jejich vlivem by jeho srdce změklo, ne se zatvrdilo.

**Aplikace**

`Když poznáme blíže Achazův příběh, možná nás ani nepřekvapí, jak reagoval na nebezpečí. Důležitější otázkou ale je, jak reagujeme v krizových situacích my. Nakolik se ti daří spoléhat na Hospodina, když se věci ve tvém životě komplikují? Jak by bylo možné tvou víru posílit?`

#### Další čtení: Vybrané citace od Ellen Whiteové

Bůh prohlásil o faraónovi: „Jáť pak zatvrdím srdce jeho, aby nepropustil lidu.“ 2. Mojžíšova 4,21. Nebylo potřebí použít nadpřirozené moci, aby se zatvrdilo královo srdce. Bůh podal faraónovi nejpádnější důkazy své moci, avšak panovník se tvrdošíjně zpěčoval osvícení. Každý projev věčné moci, který odmítl, zatvrdil ho ještě více v jeho odporu. Símě odporu, které zasel, když odmítl první zázrak, přineslo své plody. Jak postupně rostla jeho odvaha ke vzdoru a jak se stupňovala jeho zarputilost, zatvrzovalo se stále více a více jeho srdce, až se nakonec musel dívat do studených tváří mrtvých prvorozeňat. {PP 192.2}

Bůh promlouvá k lidu skrze své služebníky a jejich prostřednictvím sděluje lidem svá varování a upozornění a kárá provinění. Každému dává možnost, aby napravil své chyby, dříve než zakoření v jeho povaze. Nechce-li se však někdo polepšit, božská moc nezakročí, aby ho svedla z falešné cesty. Takovému člověku se pak zdá snazší opakovat podruhé tutéž chybu. Takový člověk zatvrdí své srdce před působením Ducha svatého. A dalším odmítáním světla se dostane do takového stavu, že na něho trvale nezapůsobí ani mnohem silnější vliv. {PP 192.3}