---
title:  'Král je mrtev, ať žije král! (Iz 6,1)'
date:  03/01/2021
---

> <p></p>
> „Toho roku, kdy zemřel král Uzijáš, spatřil jsem Panovníka. Seděl na vysokém a vznosném trůnu a lem jeho roucha naplňoval chrám.“ (Iz 6,1)

> <p></p>
> 3Uzijášovi bylo šestnáct let, když začal kralovat, a kraloval v Jeruzalémě dvaapadesát let. Jeho matka se jmenovala Jekolja a byla z Jeruzaléma. 4Činil to, co je správné v Hospodinových očích, zcela jak to činil jeho otec Amasjáš. (…) 16Jakmile svou moc upevnil, jeho srdce se stalo domýšlivým, až se úplně zkazil a zpronevěřil Hospodinu, svému Bohu. Vstoupil do Hospodinova chrámu, aby pálil kadidlo na kadidlovém oltáři. (…) 19V ruce měl kadidelnici, aby pálil kadidlo. Jakmile se vůči kněžím rozběsnil, vyrazilo se mu na čele malomocenství před očima kněží v Hospodinově domě u kadidlového oltáře. (…) 23I ulehl Uzijáš ke svým otcům a pohřbili ho vedle jeho otců na poli u pohřebiště králů. (2Pa 26,3.4.16.19.23)

**Osobní studium**

`Text Iz 6,1 zmiňuje smrt krále Uzijáše, jejíž okolnosti jsou podrobněji popsány v 2Pa 26. Co nám okolnosti jeho smrti říkají o jeho životě a vztahu k Bohu?`

Na smrt krále Uzijáše se můžeme podívat hned z několika odlišných úhlů pohledu:

1. I když Uzijáš vládl dlouho a prosperoval, „jakmile svou moc upevnil, jeho srdce se stalo domýšlivým, až se úplně zkazil...“ (2Pa 26,16), a rozhodl se pálit kadidlo v chrámě. Kněží mu v tom chtěli právem zabránit, protože neměl takové právo, jaké měli kněžští potomci Árona (2Pa 26,18). Král se však rozhněval. Ve chvíli, kdy odmítl uposlechnout výčitku, Hospodin ho ranil malomocenstvím (2Pa 26,21). Zvláštní je to, že právě v roce, kdy zemřel nečistý lidský král, vidí Izajáš v chrámu čistého, nesmrtelného a božského Krále.
2. Mezi Uzijášem a Izajášem je nápadný kontrast. Uzijáš z pýchy a troufale sáhl na svaté, ale dosáhl opaku – stal se rituálně nečistým a byl izolován od svatého. Izajáš naopak dovolil, aby se ho Boží svatost dotkla. Pokorně uznal svoji nedostatečnost. Velmi si přál být mravně čistý – a to se skutečně i stalo (Iz 6,5–7). Zažil tak ospravedlnění, kterého se dostalo i celníkovi v Ježíšově podobenství: „Neboť každý, kdo se povyšuje, bude ponížen, a kdo se ponižuje, bude povýšen“ (L 18,14).
3. Velmi nápadná je podobnost mezi malomocným tělem Uzijáše a morálním stavem jeho lidu: „Od hlavy až k patě nic zdravého není. Samá modřina a jizva i čerstvá rána...“ (Iz 1,6).
4. Smrtí Uzijáše roku 740 př. Kr. začíná pro Boží lid období veliké krize. Při smrti kteréhokoliv svrchovaného panovníka a změně vlády je země nechráněná a lehce napadnutelná. Judsko se octlo v obzvlášť nebezpečné situaci, protože Tiglat-pileser III. nastoupil na asyrský trůn jen několik roků předtím (745 př. Kr.). Podnikal mnoho vojenských výprav a důsledkem toho se jeho národ stal neporazitelnou supervelmocí, která ohrožovala nezávislost všech národů Blízkého východu. V tomto krizovém období Bůh povzbudil Izajáše tím, že mu ukázal, že stále drží všechno ve svých rukou.

**Aplikace**

`Druhá kniha Paralipomenon popisuje krále Uzijáše jako člověka, jehož „srdce se stalo domýšlivým, až se úplně zkazil a zpronevěřil Hospodinu“ (2Pa 26,16). V jaké oblasti může číhat podobné pokušení na tebe? Jak se mu můžeme bránit?`