---
title: 'Krize důvěry k vůdcům (Iz 6)'
date: 02/01/2021
---

> <p>Základní verš</p>
> „Toho roku, kdy zemřel král Uzijáš, spatřil jsem Panovníka. Seděl na vysokém a vznosném trůnu a lem jeho roucha naplňoval chrám.“ (Iz 6,1)

Když jeden ze žáků položil Konfuciovi otázku: „Které prvky charakterizují dobrou vládu?“, filozof mu odpověděl: „Dostatek jídla, dostatek zbraní a důvěra obyčejného lidu.“

„Předpokládejme však,“ ptal se žák dále, „že byste neměl na výběr a jednoho byste se musel vzdát – čeho byste se zřekl?“ „Zbraní,“ odpověděl Konfucius.

Žák byl vytrvalý a ptal se dále: „Předpokládejme, že byste byl potom přinucen zříci se jednoho z těch dvou, které vám zůstaly. Čeho byste se vzdal?“ „Jídla,“ odpověděl Konfucius, „protože stará moudrost říká, že od nepaměti lidé zápasí s hladem, ale lid, který ztratil důvěru ke svým vládcům, je skutečně ztracený.“ (Green, Michael P. 1500 Illustrations for Biblical Preaching, Grand Rapids, MI: Baker Books, 1989, s. 215)

Lidé chtějí (a vlastně i potřebují) mít silné a důvěryhodné vůdce. Když jeden voják podepisoval smlouvu s armádou podruhé, jeden z nováčků se ho ptal, proč se rozhodl opět vstoupit do armády. „Vyzkoušel jsem život v civilu,“ odpověděl, „ale tam nikdo není za nic zodpovědný.“

**Osnova lekce**

Tento týden si budeme při studiu šesté kapitoly knihy Izajáš všímat vůdců Božího lidu v době proroka Izajáše, jejich silných i slabých stránek, a zároveň hledat, nakolik mohou být tyto texty aktuální i v současnosti.

1. 	Iz 6,1: Uzijáš – nevěrný vůdce lidu (neděle)
2. 	Iz 6,1–4: Hospodin – ideální vůdce lidu (pondělí)
3. 	Iz 6,5–7: Izajáš – povolaný a očištěný vůdce lidu
* a. 	Jeho očištění (úterý)
* b. 	Jeho pověření (středa)
* c. 	Jeho poselství (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

#### Další čtení: Vybrané citace od Ellen Whiteové

Svým odpadnutím a svou vzpourou přivolávali na sebe soudy Boží ti, kdož měli být nositeli světla mezi národy. Mnohá ze zel, jež uspíšila rychlou záhubu severního království a jež před krátkou dobou jasně odsuzoval Ozeáš a Amos, přiváděla Judské království do zkázy. {PK 200.3}

S útlakem a s blahobytem přišla pýcha a láska k přepychu, k obžerství a k hýření. (Viz Izajáš 2,11.12; 3,16.18-23; 5,22.11.12). Ani modlářství nevzbuzovalo v době Izaiášově údiv. Viz Izajáš 2,8.9. Nepravost se stala tak rozšířenou ve všech vrstvách společnosti, že ti nemnozí, kteří zůstali věrni Bohu, často již ztráceli naději a propadali malomyslnosti a zoufalství. Zdálo se, že plán, který má Bůh s Izraelem, se nezdaří a že vzpurný národ čeká osud podobný osudu Sodomy a Gomory. {PK 201.2}