---
title: 'Královské pověření (Iz 6,8)'
date: 06/01/2021
---

> <p></p>
> Vtom jsem uslyšel hlas Panovníka: „Koho pošlu a kdo nám půjde?“ I řekl jsem: „Hle, zde jsem, pošli mne!“ (Iz 6,8)

**Osobní studium**

Jako „očištěný“ člověk Izajáš bez váhání odpovídá na Boží výzvu a stává se Božím vyslancem. Použitím novozákonního výrazu bychom mohli Izajáše nazvat apoštolem, tedy tím, kdo je poslán.

Je zajímavé, že kniha proroka Izajáše nezačíná jako ostatní prorocké knihy. Prorok Izajáš neříká nic o svém prorockém povolání (srov. Jr 1,4–10; Ez 1–3). Jinými slovy – Izajáš už musel být povolán jako prorok před událostmi, které popisuje 6. kapitola. Bible ukazuje, že setkání s Bohem může proroka povzbudit a nadchnout i poté, co jeho služba již začala (Mojžíš – Ex 34; Elijáš – 1Kr 19). V 6. ka­pitole čteme, že prorok Izajáš dobrovolně přijímá zvláštní poslání. Zdá se, že kapitoly 1 až 5 popisují podmínky, za kterých byl Izajáš povolán poprvé. Hned nato čteme, že ho Bůh v chrámě povzbudil a opět potvrdil jeho pověření být Božím prorokem a mluvčím.

`Hospodin povzbudil Izajáše ve svém chrámu, ve svatyni. Jakou roli hraje v bib­lických textech Boží svatyně? Co nám říkají o Bohu, jeho povaze a vztahu k nám lidem? Přečtěte si např. Ž 73 (zejména v. 17); Žd 4,14–16; 10,19–23; Zj 5.`

Boží chrám na nás působí obrovskou, bázeň vyvolávající silou a mocí. Ale nejen to, je to také místo, kde slabí a nedostateční lidé, jako jsme my, mohou najít útočiště a záchranu. Vědomí, že Bůh prostřednictvím Ježíše Krista, našeho Velekněze, pracuje pro naši záchranu, nám stále znovu dodává pokoj a jistotu.

**Aplikace**

`Text Žd 4,16 nás vyzývá, abychom směle přicházeli do Boží blízkosti, „k trůnu milosti, abychom došli milosrdenství a nalezli milost a pomoc v pravý čas“. Jak bys odpověděl, kdyby se tě někdo zeptal, jestli jsi skutečně našel pomoc a milosrdenství tehdy, když jsi to velice potřeboval?`

#### Další čtení: Vybrané citace od Ellen Whiteové

Naše vyznání, že Bůh je věrný, je nebem zvolený způsob, jak zjevovat světu Krista. Máme potvrzovat jeho milost, jako to činili svatí v dávných dobách. Nejúčinnějším svědectvím je však náš vlastní život. O Bohu vydáváme svědectví tím, že ukazujeme, jak v nás samých působí Boží moc. Každý člověk prožívá život jinak a má zážitky, které se podstatně liší od zkušeností jiných lidí. Bůh chce, aby k němu stoupala naše chvála, poznamenaná naší vlastní individualitou. Tato vzácná vyznání vyvyšující slávu Boží milosti, jsou-li podepřena životem podobným Kristovu životu, mají neodolatelnou moc přivádět druhé ke spasení. {ZNP 44.5}

Je to jen k našemu prospěchu, uchováme-li si každý Boží dar v čerstvé paměti. Tím se posiluje naše víra, že můžeme žádat a dostávat stále víc. Sebemenší požehnání, jehož se nám osobně od Boha dostane, nás povzbudí víc než všechny zprávy o víře a zážitcích druhých, o nichž se můžeme dočíst. Člověk, který kladně reaguje na Boží milost, bude jako zavlažovaná zahrada. Bude se rychle uzdravovat, jeho světlo bude rozptylovat tmu a bude na něm vidět Boží slávu. {ZNP 44.6}