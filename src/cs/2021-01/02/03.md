---
title: '„Svatý, svatý, svatý!“ (Iz 6,1–4)'
date: 04/01/2021
---

> <p></p>
> 1Toho roku, kdy zemřel král Uzijáš, spatřil jsem Panovníka. Seděl na vysokém a vznosném trůnu a lem jeho roucha naplňoval chrám. 2Nad ním stáli serafové: každý z nich měl po šesti křídlech, dvěma si zastíral tvář, dvěma si zakrýval nohy a dvěma se nadnášel. 3Volali jeden k druhému: „Svatý, svatý, svatý je Hospodin zástupů, celá země je plná jeho slávy.“ 4Od hlasu volajícího se pohnuly podvaly prahů a dům se naplnil dýmem. (Iz 6,1–4)

**Osobní studium**

Kde spatřil Izajáš ve vidění v úvodních verších Pána Boha? Proč se Bůh zjevil Izajášovi právě takto? (Srov. Ex 25,8; 40,34–38.)

`Král umírá zrovna v čase velkého politického nepokoje, protože Asyřané podnikají vojenské výpravy. Izajáš mohl tehdy prožívat těžké období. Možná neměl jistotu, kdo má vlastně věci pod kontrolou. Kdo teď povede dál jeho lid?`

Co se ale stalo potom? Zatímco má Izajáš vidění a upřeně hledí na jas Boží slávy na trůnu, slyší antifonu zářících serafů volajících: „Svatý, svatý, svatý.“ Cítí, jak se od toho zvuku země pod ním chvěje. Hledí na dým, který naplňuje celý chrám. Pro proroka to musela být úžasná zkušenost. Izajáš má už jistotu, kdo má všechno ve své moci, kdo je tím ideálním vůdcem jeho národa.

Když dostali podobná vidění Ezechiel, Da­niel a Jan, byli právě v exilu (Ez 1; Da 7,9.10; Zj 4,5). Podobně jako Izajáš i oni potřebovali zvláštní povzbuzení a útěchu. Potřebovali mít jistotu, že Bůh stále drží všechno ve svých rukou, i když se zdálo, jako by se jim zhroutil svět. (Daniel a Ezechiel byli zajatci pohanského národa, který zničil jejich zemi i národ; Jan byl nepřátelskou politickou mocí vyhnán na pustý ostrov.) Nepochybujeme o tom, že tato vidění jim dala právě to, co potřebovali – aby i v krizi, kterou prožívali, zůstali věrní.

Janův popis Božího chrámu v nebi je velmi podobný tomu, co viděl Izajáš. Přečti si Zj 4,8, kde se píše o čtyřech živých bytostech, z nichž každá měla šest křídel. I ony volaly: „Svatý, svatý, svatý.“

Boží svatost, jak je zdůrazněna v Izajášově vidění, je základním prvkem jeho poselství. Protože Bůh je svatý, i od svého lidu vyžaduje svatost. Je ochoten mu ji dát. Má však podmínku, že budou činit pokání, zanechají svých zlých cest a ve víře a poslušnosti se podřídí jeho vůli.

**Aplikace**

`Každý z nás už určitě byl v situaci, kdy se mu zdálo, že je všechno ztraceno. I když jsi nedostal takové vidění jako Izajáš, jakým způsobem Bůh v této krizi upevnil tvoji víru a posilnil tě? Co ses ze své zkušenosti naučil?`

#### Další čtení: Vybrané citace od Ellen Whiteové

Projev duchovního vytržení za mimořádných okolností není přesvědčivým důkazem o tom, že člověk je křesťanem. Svatost není extáze, ale úplné podřízení vůle Bohu. Být svatý znamená žít každým slovem, které vychází z Božích úst; konat vůli našeho nebeského Otce; důvěřovat Bohu ve zkouškách a v dobách dobrých i zlých; řídit se vírou, nikoli viditelnými věcmi; spoléhat se na Boha, bezpodmínečně mu důvěřovat a spočinout v jeho lásce. {PNL 30.2}