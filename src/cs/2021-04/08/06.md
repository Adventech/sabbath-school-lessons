---
title:  'Otázka Uctívání'
date:  18/11/2021
---

> <p></p>
> Jestliže však přesto na Hospodina, svého Boha, zapomeneš a budeš chodit za jinými bohy, sloužit jim a klanět se jim, dosvědčuji vám dnes, že docela vyhynete. (Dt 8,19)

> <p></p>
> Střezte se, aby se vaše srdce nedalo zlákat, takže byste se odchýlili, sloužili jiným bohům a klaněli se jim. (Dt 11,16)

**Osobní studium**

Ústředním bodem smluvního vztahu mezi Bohem a Izraelem bylo uctívání Boha. To, co odlišovalo Izraelce od světa kolem nich bylo, že oni jediní jako národ sloužili pravému Bohu, a ne falešným pohanským bohům a bohyním, kteří ve skutečnosti bohy nebyli. „Nyní hleďte, jsem jedině já, jiný bůh vedle mne není“ (Dt 32,39).

**Uvažuj o následujících textech. Jaké společné varování se nachází ve všech těchto verších? Proč bylo toto varování pro izraelský národ tak důležité?**

`Dt 4,19`

`Dt 8,19`

`Dt 11,16`

`Dt 30,17`

Před tisíci lety, podobně jako dnes, Boží lid existoval uprostřed kultury a v prostředí uznávajícím standardy, tradice a koncepty, které byly v příkrém rozporu s vírou ­Izraele. Proto musí být Boží lid stále obezřetný. Velmi lehce může přijmout světské způsoby, modly a bohy.

Náš Bůh je „žárlivě milující“ (Dt 4,24; Dt 5,9; Dt 6,15). Pouze on sám jako náš Stvořitel a Vykupitel je hoden toho, abychom ho uctívali. Ani zde neexistuje zlatá střední cesta. Buď uctíváme Boha, který přináší život, dobro a požehnání, nebo uctíváme jiné bohy, kteří přinášejí zlo, prokletí a smrt.

`Přečti si Zj 13,1–15 a zaměř se na způsob, jakým je zde popsáno uctívání. Pak tyto verše porovnej se Zj 14,6–12. Jak text ze Zjevení odráží varování, které Izraelci dostali v knize Deuteronomium v souvislosti s falešnou bohoslužbou?`

Přestože jsou okolnosti rozdílné, otázka zůstává stejná. Budou lidé uctívat pravého Boha a získají život, nebo podlehnou tlaku, ať už viditelnému, nebo skrytému, poruší svou loajalitu vůči Bohu a budou čelit smrti? Odpověď se skrývá v srdci každého jednotlivce. Bůh nikdy nenutil starověké Izraelce, aby ho následovali, a nenutí ani nás. Jak vidíme ve Zjevení 13, šelma a její obraz používají násilí. Bůh používá jen lásku.

**Aplikace**

`Jak se můžeme ujistit, že se pomalu, možná nenápadně, neodvracíme od Boha a nenahrazujeme ho jinými bohy?`