---
title:  'Zvol Si život'
date:  13/11/2021
---

### Texty na tento týden
Gn 2,8.9; Ř 6,23; 1J 5,12; Dt 30,1–20; Ř 10,6–10; Dt 4,19; Zj 14,6–12

> <p>Základní verš</p>
> „Dovolávám se dnes proti vám svědectví nebes i země: Předložil jsem ti život i smrt, požehnání i zlořečení; vyvol si tedy život, abys byl živ ty i tvé potomstvo.“ (Dt 30,19)

Podobné případy jsou vždy smutné: mladému člověku, v tomto případě 22leté ženě, diagnostikovali smrtelné onemocnění. Nádor na mozku. Ani všechny zázraky moderní medicíny pro ni nemohly nic udělat. Konec byl nevyhnutelný. Ale tato mladá žena, Sandy, nechtěla zemřít.

Měla plán. Když zemře, její hlava bude zmrazena při velmi nízké teplotě v tekutém dusíku. Doufala, že tak se zachovají její mozkové buňky a budou čekat. Za padesát, sto, tisíc let, prostě někdy v budoucnu, kdy bude technologie dostatečně vyspělá, snad napojí její mozek, který se skládá z nervových spojení, na počítač. A Sandy bude moci znovu „žít“, možná dokonce navždy.

Je to smutný příběh. Nejen proto, že tato mladá žena umírala, ale také proto, do čeho vložila svou naději. Jako většina lidí chtěla Sandy život, chtěla žít. Ale naneštěstí si zvolila cestu, která nebude fungovat.

Tento týden se při našem studiu knihy Deuteronomium zaměříme na příležitosti, které v životě dostáváme. A prozkoumáme tu nejdůležitější volbu, kterou potřebujeme udělat –  rozhodnout se pro život za podmínek, které nám Bůh, Dárce a Udržovatel života, milostivě nabízí.

**Osnova lekce**:

V této lekci si znovu připomeneme, že se každý den rozhodujeme. Svobodně si můžeme vybrat ze dvou možností – život, nebo smrt. Každá z těchto alternativ má v našem životě své důsledky.

1. 	Rozhodnutí pro život – celkový biblický pohled

- Gn 3,22.23: Rozhodnutí pro život v ráji (neděle)
- Mt 7,24–27: Naše rozhodnutí a jeho důsledky (pondělí)

2. 	Rozhodnutí pro život v knize Deuteronomium

- Dt 30,15–20: Předložil jsem ti... (úterý)
- Dt 30,11–14: Dar života na dosah ruky (středa)
- Dt 8,19; 11,16: Podmínka uchování daru – zůstat na Boží straně (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`