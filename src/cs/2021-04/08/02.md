---
title:  'Strom života'
date:  14/11/2021
---

> <p></p>
> 22I řekl Hospodin Bůh: „Teď je člověk jako jeden z nás, zná dobré i zlé. Nepřipustím, aby vztáhl ruku po stromu života, jedl a byl živ navěky.“ 23Proto jej Hospodin Bůh vyhnal ze zahrady v Edenu, aby obdělával zemi, z níž byl vzat. (Gn 3,22.23)

**Osobní studium**

Nikdo se nás neptal, jestli se chceme narodit. Nerozhodli jsme se existovat, podobně jako jsme si nezvolili, kde a kdy se narodíme a kdo budou naši rodiče.

Stejně to bylo i s Adamem a Evou. Nerozhodli se, že je Bůh stvoří, podobně jako o tom nemohl rozhodnout list, skála či hora. Lidské bytosti nedostaly pouze samotnou existenci (i skála existuje) a život (i měňavka žije), ale dostaly život jako svobodné bytosti obdařené rozumem, stvořené k Božímu obrazu.

Vědomě jsme však neudělali ani rozhodnutí, že budeme existovat jako racionální svobodné bytosti stvořené k Božímu obrazu. To, co nám Bůh nabízí, je volba žít dál. Můžeme si zvolit život, věčný život v něm. Můžeme ho mít díky Ježíši a jeho smrti na kříži.

`Uvažuj o textech Gn 2,8.9.15–17 a Gn 3,22.23. Jaké dvě možnosti představil Bůh člověku v souvislosti s jeho existencí?`

„Uprostřed rajské zahrady rostl strom života, jehož plody měly schopnost udržovat při životě. Kdyby Adam nepřestal poslouchat Boha, mohl mít i nadále volný přístup k tomu stromu a žil by věčně. Když však zhřešil, odloučil se od stromu života, a propadl smrti. Boží rozsudek: ‚Navrátíš se do země, z níž jsi byl vzat,‘ hovoří o úplném zániku života.“ (GC 532.533; VDV 347)

Už od samého počátku nám Bible nabízí pouze jednu ze dvou možností: věčný život, který jsme měli původně mít, a věčnou smrt, což je vlastně pouze návrat do prázdnoty, z níž jsme vyšli.

Je zajímavé, že „strom života“, o kterém Bib- le mluví jako o zdroji nesmrtelnosti a o kterém se poprvé zmiňuje hned v první knize, se znovu objevuje i v poslední knize Bible. (Viz Zj 2,7 a 22,2.14.) Poselstvím této zprávy je i to, že ačkoli jsme měli mít přístup ke stromu života, vinou hříchu jsme ho ztratili. Poté, na konci, když se problém hříchu úplně a definitivně vyřeší, díky Ježíši a jeho plánu spasení budou mít vykoupení, ti, co si zvolili život, přístup ke stromu života. Bude to tak, jak to mělo být už od začátku.

**Aplikace**

`Jak se svými každodenními rozhodnutími rozhoduješ pro život nebo pro smrt?`