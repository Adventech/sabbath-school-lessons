---
title:  'Podněty K Zamyšlení'
date:  19/11/2021
---

I my dnes, podobně jako Izraelci v minulosti, máme možnost volby. Důležité je zde slovo volba. Někteří křesťané věří, že Bůh ještě před narozením předurčil některé k zatracení, a dokonce k věčným mukám v pekle. Písmo nás učí, že naše svobodná volba života, nebo smrti, požehnání, nebo prokletí, dobra, nebo zla rozhodne o tom, jaký osud nás čeká (život, dobro a požehnání, nebo smrt, zlo, prokletí). Je dobré vědět, že i když někdo udělá nesprávná rozhodnutí, výsledkem je smrt, věčná smrt, nikoliv věčné mučení v ohnivém jezeře.

„‚Mzdou hříchu je smrt, ale darem Boží milosti je život věčný v Kristu Ježíši, našem Pánu‘ (Ř 6,23). Život je dědictví spravedlivých, smrt je úděl bezbožných. Mojžíš Izraeli řekl: ‚Předložil jsem ti dnes život a dobro i smrt a zlo‘ (Dt 30,15). Smrt, o níž se mluví v těchto textech Písma, není přirozená smrt, kterou umírají všichni lidé od Adama, protože jsou hříšní. Je to ‚druhá smrt‘, opak věčného života.“ (GC 544; VDV 353)

**Otázky k rozhovoru**

`1. 	Uvažujte více o myšlenkách z úterý. Zamyslete se nad tím, jestli je to Bůh, kdo přímo trestá lidi tady a teď za jejich neposlušnost, nebo zda je to, co se jim stane, přirozeným důsledkem porušení zákona. Je možné, že jsou správné obě možnosti? Nebo jsou případy, kdy je to buď jedno, nebo druhé? Jak rozumíte tomuto tématu?`

`2. 	Co nám říkají verše, které byly v dnešním citátu od Ellen G. Whiteové, o Boží moci, která dokáže překonat hřích?`

`3. 	Přečti si Ř 10,1–10, kde Pavel cituje z Dt 30,11–14. Vysvětluje spasení z víry v Ježíše a ukazuje, v čem je rozdílné od toho, když se snažíme získat si spasení a spravedlnost prostřednictvím zákona. Proč podle vás Pavel použil tyto verše z Deuteronomia? Všimněte si zejména verše Ř 10,10. „Srdcem věříme k spravedlnosti a ústy vyznáváme k spasení.“ Co chtěl Pavel těmito slovy říct?`

`4. 	Pokud si nedáš pozor, jak tě může tvá kultura, společnost a skupina, ve které žiješ, svést k uctívání falešných bohů?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.