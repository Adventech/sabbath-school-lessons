---
title:  'Požehnání Na Dosah Ruky'
date:  17/11/2021
---

> <p></p>
> 11Tento příkaz, který ti dnes udílím, není pro tebe ani nepochopitelný, ani vzdálený. 12Není v nebi, abys musel říkat: „Kdo nám vystoupí na nebe, vezme jej pro nás a ohlásí nám jej, abychom ho plnili?“ 13Ani za mořem není, abys musel říkat: „Kdo se nám přeplaví přes moře, vezme jej pro nás a ohlásí nám jej, abychom ho plnili?“ 14Vždyť to slovo je ti velmi blízko, ve tvých ústech a ve tvém srdci, abys je dodržoval. (Dt 30,11–14)

**Osobní studium**

Deuteronomium začíná tím, že Bůh říká, co se stane, pokud lidé vyznají své hříchy a odvrátí se od svých zlých cest. Jaké nádherné zaslíbení jim bylo nabídnuto!

`Přečti si text Dt 30,1–10. Jaké zaslíbení dal Izraelcům Bůh i přesto, že jim řekl, jaké budou důsledky jejich neposlušnosti? Co nás to učí o Boží milosti?`

Bylo určitě potěšením slyšet takové zaslíbení. Bůh nechtěl říci, že nevadí, když nebudou dělat to, co jim Bůh přikázal. Bůh nikomu nenabízí levnou milost. Zaslíbení jim ale připomínalo Boží lásku, na kterou měli odpovědět tím, že ho také budou milovat a projevovat mu svou lásku poslušností jeho nařízení.

`Co Bůh říká v úvodních verších (Dt 30,11–14) Izraelcům? Jaký základní slib dává v těchto verších? Jaká místa v Novém zákoně vyjadřují stejnou myšlenku?`

Bůh lidi vyzývá k životu s ním prostřednictvím nádherného zaslíbení. Nežádá od nich nic těžkého. Boží příkaz není příliš složitý nebo záhadný, že by ho nemohli pochopit. Není ho nemožné naplnit. Není vzdálený daleko v nebi, tak daleko, že by jim ho někdo musel přinést. Není na druhé straně oceánu. Nikdo jim ho odtud nemusí dopravit. Hospodin říká: „Vždyť to slovo je ti velmi blízko, ve tvých ústech a ve tvém srdci, abys je dodržoval“ (Dt 30,14). Znáš ho velmi dobře, takže mu můžeš dobře rozumět. Je v tvém srdci, takže víš, co musíš dělat. Proto neexistuje omluva pro neposlušnost. „Všechno, co od nás Bůh požaduje, můžeme splnit v jeho síle. Všechny Boží příkazy obsahují zároveň sílu k jejich vykonání.“ (COL 333; PM 168)

Apoštol Pavel cituje některé z úvodních veršů v kontextu spasení v Kristu. Používá je jako příklad ospravedlnění z víry. (Viz Ř 10,6–10.)

Po těchto verších v Deuteronomiu jsou děti Izraele vyzvány, aby si vybraly život nebo smrt, požehnání nebo prokletí. Pokud si z milosti a víry zvolí život, dostanou ho.

**Aplikace**

`I dnes platí stejná nabídka. Co si zvolíš?`