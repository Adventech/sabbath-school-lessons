---
title:  'Život A Dobro, Smrt A Zlo, Požehnání A Prokletí'
date:  16/11/2021
---

> <p></p>
> 15Hleď, předložil jsem ti dnes život a dobro i smrt a zlo; 16když ti dnes přikazuji, abys miloval Hospodina, svého Boha, chodil po jeho cestách a dbal na jeho přikázání, nařízení a právní ustanovení, pak budeš žít a rozmnožíš se; Hospodin, tvůj Bůh, ti bude žehnat v zemi, kterou přicházíš obsadit. 17Jestliže se však tvé srdce odvrátí a nebudeš poslouchat, ale dáš se svést a budeš se klanět jiným bohům a sloužit jim, 18oznamuji vám dnes, že úplně zaniknete. Nebudete dlouho živi v zemi, kam přecházíš přes Jordán, abys ji obsadil. 19Dovolávám se dnes proti vám svědectví nebes i země: Předložil jsem ti život i smrt, požehnání i zlořečení; vyvol si tedy život, abys byl živ ty i tvé potomstvo 20a miloval Hospodina, svého Boha, poslouchal ho a přimkl se k němu. Na něm závisí tvůj život a délka tvých dnů, abys mohl sídlit v zemi, o které přísahal Hospodin tvým otcům, Abrahamovi, Izákovi a Jákobovi, že jim ji dá. (Dt 30,15–20)

**Osobní studium**

Ke konci knihy Deuteronomium, po popisu toho, co se stane lidem, kteří nebudou poslouchat Boha a poruší jeho smlouvu, začíná 30. kapitola slibem, že i kdyby lidé neposlouchali a byli potrestáni vyhnanstvím, Bůh je přesto nakonec navrátí do zaslíbené země.

Samozřejmě, stane se tak pod podmínkou, že vyznají své hříchy a odvrátí se od svých zlých cest.

`Jaké možnosti předkládá Hospodin Izraelcům v úvodních verších (Dt 30,15–20)? Jak tyto možnosti odrážejí myšlenky celého Písma? Jaká motivace pro volbu života zaznívá v tomto textu?`

Bůh jasně říká, že on, Hospodin, předložil Izraelcům dvě možnosti, stejné, jaké dal i Adamovi a Evě v zahradě Eden. Hebrejská slova pro „dobro“ tov a „zlo“ ra v Deuteronomiu, jsou tatáž hebrejská slova, která jsou použita v knize Genesis na popsání stromu poznání „dobrého“ tov a „zlého“ ra. Ani na tomto místě, tak jako nikde jinde v Bibli, není nabídka zlaté střední cesty. Neexistuje neutrální místo. Buď mohli Izraelci sloužit Bohu a mít život, nebo si mohli zvolit smrt. Stejné možnosti máme i my dnes.

Na jedné straně je život, dobro, požehnání. Na druhé straně smrt, zlo, prokletí. Dá se také říci, že Bůh nabízí ve skutečnosti pouze jednu možnost, pouze život a pouze požehnání. Pokud se od Boha odvrátíme, přirozeným důsledkem budou špatné věci, protože už nebudeme pod jeho zvláštní ochranou.

Lidé mají dvě možnosti. Je také jasné, že mají svobodnou volbu, mohou dělat vlastní rozhodnutí. Tyto verše, podobně jako celá Bible, Starý i Nový zákon, by nedávaly smysl bez posvátného daru svobodné volby, svobodných rozhodnutí.

Bůh Izraelcům říká: Použijte svobodnou vůli, kterou jsem vám dal, a zvolte si život, zvolte si požehnání, zvolte si dobro, nevolte si smrt, zlo a prokletí.

Zdá se zcela očividné, jaká by měla být naše volba. A přesto víme, jak se lidé rozhodují. Velký spor věků byl a je přítomen v životech lidí i v současnosti. Měli bychom se poučit z příkladu Izraele a uvědomit si, co se může stát, pokud se zcela neodevzdáme Pánu a nezvolíme si život a vše, co tato volba s sebou přináší.

**Aplikace**

`Uvažuj znovu o textu Dt 30,20. Všimni si spojení mezi láskou a poslušností. Co museli Izraelci dělat, aby byli Hospodinu věrní? Jak se stejný princip projevuje u nás dnes?`