---
title:  'Duha – Připomínka Věčné Smlouvy'
date:  28/11/2021
---

> <p></p>
> 8Bůh řekl Noemu a jeho synům: 9„Hle, já ustavuji svou smlouvu s vámi a s vaším potomstvem 10i s každým živým tvorem, který je s vámi, s ptactvem, s dobytkem i s veškerou zemskou zvěří, která je s vámi, se všemi, kdo vyšli z archy, včetně zemské zvěře. 11Ustavuji s vámi svou smlouvu. Už nebude vyhlazeno všechno tvorstvo vodami potopy a nedojde již k potopě, která by zahladila zemi.“ 12Dále Bůh řekl: „Toto je znamení smlouvy, jež kladu mezi sebe a vás i každého živého tvora, který je s vámi, pro pokolení všech věků: 13Položil jsem na oblak svou duhu, aby byla znamením smlouvy mezi mnou a zemí. 14Kdykoli zahalím zemi oblakem a na oblaku se ukáže duha, 15rozpomenu se na svou smlouvu mezi mnou a vámi i veškerým živým tvorstvem, a vody již nikdy nezpůsobí potopu ke zkáze všeho tvorstva. 16Ukáže-li se na oblaku duha, pohlédnu na ni a rozpomenu se na věčnou smlouvu mezi Bohem a veškerým živým tvorstvem, které je na zemi.“ 17Řekl pak Bůh Noemu: „Toto je znamení smlouvy, kterou jsem ustavil mezi sebou a veškerým tvorstvem, které je na zemi.“ (Gn 9,8–17)

**Osobní studium**

Poprvé se slovo „pamatuj“ vyskytuje v Gn 9. kapitole po celosvětové potopě. Bůh řekl Noemovi, že dá na oblohu duhu jako symbol a připomínku své smlouvy s celou zemí a že nikdy více nezničí zemi potopou.

`Uvažuj o úvodních verších Gn 9,8–17. Jak rozumíte tomu, že se Bůh na něco „rozpomene“? Je snad zapomnětlivý? Nebo jsme spíše my?`

Bůh nepotřebuje duhu, aby nezapomněl na svůj slib a na smlouvu, kterou s lidmi uzavřel. Promluvil jazykem, který lidé dokážou pochopit. Duha je symbolem pro nás, abychom si pamatovali Boží slib formulovaný do smlouvy, že Bůh už nikdy nezničí celou zemi vodou. Duha měla být připomenutím této speciální smlouvy. Vždy, když se ukáže duha, Boží lid si připomene nejen Hospodinův soud nad světem, ale také Boží lásku ke světu a slib, že už nikdy nepřijde potopa.

Tento příběh nám ukazuje, jak je důležité pamatovat si Boží zaslíbení, jeho varování a Boží působení na světě.

`Duha na obloze je ještě důležitější dnes, kdy na základě poznání přírodních zákonů mnoho vědců odmítá myšlenku, že se celosvětová potopa vůbec stala. I lidé, kteří žili před potopou, byli přesvědčeni, že na základě zákonů přírody, tak jak je poznali, není možné, aby nastala celosvětová potopa. „Usoudili, že příroda je nad Bohem přírody. Kdyby bylo Noemovo poselství pravdivé, příroda by musela změnit své zákonitosti“ (PP 97; NUD 39). Před potopou tedy lidé tvrdili, že na základě přírodních zákonů není možné, aby potopa přišla. Po potopě lidé dokazují, že na základě přírodních zákonů potopa nikdy nebyla. Pokud si budeme pamatovat, co znamená duha, můžeme v duze na obloze vidět jistotu vykreslenou nádhernými barvami, že Boží slovo je pravdivé. Pokud můžeme důvěřovat tomu, že Bůh dodrží slib o potopě, proč nedůvěřovat i všemu ostatnímu, co nám říká?`

**Aplikace**

`Jak tento obraz představuje plán spasení, tak jak je vyjádřen v Novém zákoně? Co pro tebe Ježíš udělal? Jaká má být tvá odpověď na Boží činy?`