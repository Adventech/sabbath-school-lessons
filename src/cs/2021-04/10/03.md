---
title:  'Vzpomínka Na Velké Boží činy'
date:  29/11/2021
---

> <p></p>
> 36Z nebe ti dal slyšet svůj hlas, aby tě napomenul, na zemi ti dal spatřit svůj veliký oheň a jeho slova jsi slyšel zprostředku ohně. 37Protože miloval tvé otce, vyvolil po nich i jejich potomstvo a tebe vyvedl svou velikou mocí z Egypta, 38aby před tebou vyhnal pronárody větší a zdatnější, než jsi ty, a přivedl tě do jejich země a dal ti ji do dědictví, jak tomu je dnes. 39Proto poznej dnes a vezmi si k srdci, že Hospodin je Bůh nahoře na nebesích i dole na zemi; žádný jiný není. 40Dbej na jeho nařízení a příkazy, které ti dnes udílím, aby se vedlo dobře tobě i tvým synům po tobě a abys byl dlouho živ na zemi, kterou ti pro všechny dny dává Hospodin, tvůj Bůh. (Dt 4,36–40)

**Osobní studium**

Ve čtvrté kapitole Deuteronomia jsme četli Mojžíšova slova adresovaná Izraelcům popisující výsady, které jako Bohem vyvolený lid dostali. Hospodin je vysvobodil z Egypta „zkouškami, znameními, zázraky a bojem, pevnou rukou a vztaženou paží, velkými hroznými činy, jak to vše s vámi učinil Hospodin, váš Bůh, v Egyptě tobě před očima“ (Dt 4,34b). Bůh pro své vyvolené udělal obrovské věci. A udělal to způsobem, který jim měl pomoci zapamatovat si a nikdy nezapomenout, co všechno pro ně Bůh vykonal.

`Uvažuj o textu Dt 4,32–39. Co si měli pamatovat a proč to bylo důležité?`

Mojžíš připomíná Izraelcům historii, vrací je k samotnému stvoření a klade jim řečnickou otázku, zda v historii lidstva byl nějaký čin, který by se vyrovnal tomu, co pro ně udělal Bůh. Říká jim, aby se ptali, aby sami studovali a posoudili, zda se někdy stalo něco podobného tomu, co zažili při odchodu z Egypta a při dlouhé cestě pouští. Prostřednictvím otázek se Mojžíš snažil, aby si Izraelci sami uvědomili, co pro ně Hospodin vykonal a jak vděční mu mají být za jeho mocné činy v jejich životech.

Ústředním bodem toho, co Bůh dělal, bylo vysvobození izraelského národa z Egypta. Dalším mimořádným a v něčem možná ještě úžasnějším činem bylo, že k nim ze Sínaje promluvil samotný Hospodin, takže jeho slova slyšeli „zprostředku ohně“.

`Uvažuj o textu Dt 4,40. K jakému závěru vedl Mojžíš lid? Co chtěl, aby si uvědomili o Božích činech v jejich prospěch?`

Hospodin neudělal všechny ty věci jen tak bezdůvodně. Vysvobodil svůj lid, dodržel svou část smlouvy, kterou s nimi uzavřel. Byli vysvobozeni z Egypta a stáli před branami zaslíbené země. Bůh splnil svou část. Nyní bylo na nich, aby splnili tu svou, která spočívala jednoduše v poslušnosti.

**Aplikace**

`V čem vyprávění druhým o tvých zkušenostech s Bohem pomůže nejen tobě, ale i jim? Jakým způsobem Izraelcům pomáhalo vyprávění o Božím vedení nezapomínat na Hospodina?`