---
title:  'Podněty K Zamyšlení'
date:  03/12/2021
---

„Jak velká je Boží blahosklonnost k mýlícím se a chybujícím lidem! Jak úžasné je jeho slitování! To neznamená, že by Bůh na svou smlouvu zapomněl, ale mluví k nám naším vlastním jazykem. Když se děti ptají na význam duhy, která se klene na obloze, měli by jim rodiče vyprávět příběh o potopě a říct jim, že Nejvyšší ji umístil na oblacích jako ujištění, že zemi už nikdy nezaplaví vody potopy. Duha svědčí o Boží lásce k člověku a posiluje jeho důvěru v Boha.“ (PP 106.107; NUD 45)

Od počátku křesťanství nikdy neexistovala církev, která by se těšila takovému bohatství a pohodlí, jaké má dnes církev v některých zemích světa. Otázka však je – za jakou cenu? Takový blahobyt určitě ovlivňuje naši duchovnost – a ne k dobrému. Jak by mohl?! Bohatství a hojnost materiálních věcí nikdy nepodporovaly křesťanské ctnosti – sebezapření a sebeobětování. Obvykle je to naopak. Čím více lidé mají, tím více se spoléhají na sebe a tím méně spoléhají na Boha. Bohatství a prosperita, jakkoli jsou příjemné, nesou s sebou mnoho nebezpečných pastí v duchovní oblasti.

**Otázky k rozhovoru**

`1. 	Uvažujte o tom, jaký vliv má bohatství (které může být relativní, protože někdo, kdo se nepokládá za bohatého v jedné zemi, může být pokládán za extrémně bohatého v jiné zemi) na naši duchovnost. Jakými způsoby se ti, kteří mají peníze, mohou chránit před duchovním nebezpečím, které bohatství přináší?`

`2. 	Ve třídě se zamyslete nad závěrečnými událostmi Kristova života a nad tím, co nám to říká o Boží lásce k nám a o tom, proč nikdy nesmíme na jeho lásku zapomenout. Jaké další věci ukazují Boží dobrotu a proč bychom měli mít tuto skutečnost stále na paměti?`

`3. 	Někteří vědci říkají, že celosvětová potopa neexistovala, ačkoli Bible mluví o tom, že potopa se udála (a nakonec se ukázala i duha). Další zase říkají, že neexistovalo šestidenní stvoření, přestože Bible říká, že tomu tak bylo (a dokonce máme sedmý den, sobotu, jako památník stvoření). Co nám to říká o tom, jak silný a negativní může být vliv kultury na naši víru?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.