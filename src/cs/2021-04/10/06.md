---
title:  'Pamatuj Na To, že Jsi Byl Otrok'
date:  02/12/2021
---

> <p></p>
> 18Ale pamatuj, že jsi byl otrokem v Egyptě a že Hospodin, tvůj Bůh, tě odtud vykoupil. Proto ti přikazuji, abys to dodržoval. (...) 22Pamatuj, že jsi byl otrokem v egyptské zemi. Proto ti přikazuji, abys to dodržoval. (Dt 24,18.22)

**Osobní studium**

**Uvažuj o následujících textech. Na co neměli Izraelci zapomenout?**

`Dt 5,15`

`Dt 6,12`

`Dt 15,15`

`Dt 16,3.12`

`Dt 24,18.22`

Jak jsme viděli, v celém Starém zákoně Hospodin neustále vracel mysl lidu k exodu, k jejich zázračnému vysvobození z Egypta. Do dnešního dne, o tisíce let později, si praktikující Židé připomínají tuto událost slavením Paschy, památníku toho, co pro ně Bůh udělal. „Až přijdete do země, kterou vám Hospodin dá, jak přislíbil, dbejte na tuto službu. Až se vás pak vaši synové budou ptát, co pro vás tato služba znamená, odpovíte: ‚Je to velikonoční obětní hod Hospodinův. On v Egyptě pominul domy synů Izraele. Když udeřil na Egypt, naše domy vysvobodil.‘ Lid padl na kolena a klaněl se“ (Ex 12,25–27).

Velikonoce jsou pro dnešní církev symbolem vysvobození, které jsme dostali v Kristu, „neboť byl obětován náš velikonoční beránek, Kristus“ (1K 5,7).

`Přečti si Ef 2,8–13. Co si mají pamatovat tito věřící z pohanů? Shoduje se to s tím, co bylo řečeno v Deuteronomiu Židům, že si mají pamatovat?`

Apoštol Pavel chtěl, aby si nově věřící z pohanů pamatovali, co pro ně Bůh v Kristu vykonal, před čím je zachránil a co mají, protože jim Bůh projevuje milost. Podobně jako v případě dětí Izraele neměli v sobě a ze sebe nic, co by je dělalo dobrými v Božích očích. Byla to Boží milost, která jim byla dána, přestože byli „bez účasti na smlouvách Božího zaslíbení“. A díky Kristově milosti získali vše.

Ať už jsou to Izraelci na poušti, křesťané v Efezu nebo adventisté sedmého dne, je důležité, abychom si všichni pamatovali a abychom nezapomněli na to, co pro nás Bůh v Kristu udělal. „Prospělo by nám, kdybychom každý den uvažovali hodinu o Kristově životě. Měli bychom jej projít krok za krokem a představit si, čím vším musel projít. Zvláštní pozornost bychom měli věnovat posledním událostem jeho života. Když se budeme soustředit na nekonečnou oběť, kterou za nás přinesl, budeme naplněni jeho duchem a naše důvěra a láska k němu poroste.“ (DA 83; TV 49)

**Aplikace**

`Co by podle tebe mohl chtít Bůh dnes změnit v našich životech, domovech a sborech, abychom mu sloužili skutečně celým srdcem a celou duší?`