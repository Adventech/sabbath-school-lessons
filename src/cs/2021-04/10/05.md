---
title:  'Sytý A Bohatý'
date:  01/12/2021
---

> <p></p>
> 11Střez se však, abys nezapomněl na Hospodina, svého Boha, a nepřestal dbát na jeho přikázání, práva a nařízení, která ti dnes udílím. 12Až se dosyta najíš a vystavíš si pěkné domy a usídlíš se, 13až se ti rozmnoží skot a brav, až budeš mít hodně stříbra a zlata, až se ti rozmnoží všechno, co máš, 14jen ať se tvé srdce nevypíná, takže bys zapomněl na Hospodina, svého Boha, který tě vyvedl z egyptské země, z domu otroctví. 15Vodil tě velikou a hroznou pouští, kde jsou ohniví hadi a štíři, žíznivým krajem bez vody, vyvedl ti vodu z křemene skály, 16krmil tě na poušti manou, kterou tvoji otcové neznali, aby tě pokořil a vyzkoušel a aby ti nakonec prokázal dobro. 17Neříkej si v srdci: „Tohoto blahobytu jsem se domohl svou silou a zdatností svých rukou.“ 18Pamatuj na Hospodina, svého Boha, neboť k nabytí blahobytu ti dává sílu on, aby utvrdil svou smlouvu, kterou přísahal tvým otcům, jak tomu je dnes. (Dt 8,11–18)

**Osobní studium**

Jeden kazatel vyprávěl příběh o tom, jak před mnoha lety přistál spolu se svou ženou na letišti a po přistání zjistil, že ztratili zavazadlo. „Přímo tam,“ řekl, „u pásu se zavazadly a na veřejnosti jsme poklekli, modlili se a prosili Pána o navrácení našeho ztraceného zavazadla.“ Poté vyprávěl, že o mnoho let později se jim stalo totéž: dorazili na letiště, ale zavazadlo nedorazilo. Své ženě řekl: „Neměj strach, pojištění to pokryje.“ Boha a jeho pomoc už nepotřebovali.

`Uvažuj o textu Dt 8,7–18 v kontextu předchozího příběhu. Jaké varování dává Bůh svému lidu? Jak by se tento princip měl projevit v našich životech dnes?`

Jaký prospěch měli mít Izraelci z věrnosti Bohu? Nestanou se jen vlastníky nádherné a bohaté „země, v níž budeš jíst chléb bez nedostatku, ve které nebudeš postrádat ničeho“ (Dt 8,9), ale budou také v této zemi nesmírně požehnaní. Budou mít velká stáda, zlato a stříbro a nádherné domy. Dostanou veškerý materiální komfort, který tento život nabízí.

Ale co potom? Budou čelit nebezpečí, které vždy přichází s bohatstvím a blahobytem. Zapomenou na to, že je to Hospodin, kdo „k nabytí blahobytu ti dává sílu“ (Dt 8,18).

Možná ne hned, ale jak léta poplynou a budou mít veškeré materiální pohodlí, které potřebují, zapomenou na minulost, zapomenou na to, jak je Bůh vedl „velikou a hroznou pouští“ (Dt 1,19), a budou si pamatovat pouze svou vlastní moudrost a schopnosti, které jim zaručily úspěch.

Před takovou situací je Bůh varoval. Naneštěstí se jim přesně to stalo, jak se dozvídáme při čtení poselství proroků z té doby.

V době, kdy mají všechno a prosperují, jim Mojžíš připomíná, aby si pamatovali a aby nezapomínali, že to byl Bůh, kdo to pro ně udělal, a aby se nedali oklamat materiálním požehnáním, které jim dal. O několik století později sám Ježíš varoval v podobenství o rozsévači před „vábivostí majetku a chtivostí ostatních věcí“ (Mk 4,19).

**Aplikace**

`Z jakého otroctví vysvobodil Kristus tebe?`