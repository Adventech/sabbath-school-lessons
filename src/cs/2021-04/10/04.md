---
title:  'Dávej Pozor, Abys Nezapomněl'
date:  30/11/2021
---

> <p></p>
> Jenom si dej pozor a velice se střez zapomenout na věci, které jsi viděl na vlastní oči, aby nevymizely z tvého srdce po všechny dny tvého života. Seznam s nimi své syny i vnuky. (Dt 4,9)

> <p></p>
> 23Dávejte si pozor, abyste nezapomněli na smlouvu Hospodina, svého Boha, kterou s vámi uzavřel, a neudělali si tesanou sochu, zpodobení čehokoli, co ti Hospodin, tvůj Bůh, zakázal, 24neboť Hospodin, tvůj Bůh, je oheň sžírající, Bůh žárlivě milující. (Dt 4,23.24)

**Osobní studium**

`Uvažuj o verších Dt 4,9.23.24. Jaké pokyny dává Hospodin Izraelcům? Proč je jeho pokárání tak důležité pro celý národ?`

Na začátku obou textů vystupují do popředí dva výrazy – „dávat pozor“ a „nezapomenout“. Bůh Izraelcům říká, aby se měli na pozoru před tím, že zapomenou. Nezapomeň na to, co pro tebe udělal Bůh, a nezapomeň ani na smlouvu, kterou s tebou uzavřel.

Výraz „dávej si pozor“, který je použit v Dt 4,9, se nachází v celém Starém zákoně a znamená „chránit“, „dávat pozor“, „bdít“ nebo „hlídat“. Je zajímavé, že poprvé se v Písmu vyskytuje ještě před pádem do hříchu, když Hospodin řekl Adamovi, aby „střežil“ zahradu Eden, kterou mu svěřil (Gn 2,15).

Nyní Bůh přikazuje lidem, každému jednotlivě (sloveso je zde v jednotném čísle), aby se „chránili“. V opačném případě mohou „zapomenout“. Nejde zde o „zapomínání“ ve smyslu ztráty paměti (ačkoli po čase se to dalším generacím klidně může stát). Jde spíše o laxní přístup k povinnostem, které vyplývaly ze smlouvy s Bohem. Měli si pamatovat, kým jsou a jak mají žít svůj život před Bohem, před ostatními Izraelci, před cizinci mezi nimi a také před okolními národy.

`Přečti si znovu Dt 4,9 (viz také Dt 6,7 a Dt 11,19). Zaměř se na poslední část, která připomíná, že měli těmto věcem učit i své děti a vnoučata. Jak to souvisí s tím, že nemáme zapomínat?`

Není náhoda, že hned po tom, co jim Mojžíš řekl, aby nedovolili, aby tyto věci „vymizely z jejich srdce“, jim připomíná, že je mají předávat i následujícím generacím. Jejich děti potřebovaly tyto věci slyšet, ale ještě možná důležitější je, že vyprávěním a převyprávěním příběhů o tom, co pro ně Bůh vykonal, lidé nezapomněli na věci, které se staly. Je to možná nejlepší způsob, jak si v paměti zachovat, co Bůh pro svůj lid vykonal.

**Aplikace**

`Nezáleží na tom, kolik peněz nebo materiálních věcí máme, jsme z masa a kostí a čeká na nás hrob v zemi. Co nám to připomíná o nebezpečí bohatství, kdy pro bohatství zapomeneme na Boha, na toho jediného, který nás z toho hrobu může vysvobodit?`