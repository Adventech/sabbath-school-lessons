---
title:  'Pamatuj A Nezapomínej'
date:  27/11/2021
---

### Texty na tento týden
Gn 9,8–17; Dt 4,36–40; 4,9.23; 8,11–18; 24,18.22

> <p>Základní verš</p>
> „Pamatuj, nezapomeň, jak jsi rozlítil Hospodina, svého Boha, na poušti. Ode dne, kdy jsi vyšel z egyptské země, až do svého příchodu na toto místo jste byli vůči Hospodinu vzpurní.“ (Dt 9,7)

V Bibli najdeme slova pamatuj a také zapomeň. Obě poukazují na něco lidského, na něco, co se odehrává v naší mysli. Obě slova jsou slovesa a jsou to protiklady. Pamatovat znamená nezapomínat. Zapomínat znamená nepamatovat si.

Bůh často svému lidu připomíná, aby si pamatovali vše, co pro ně dělá, aby si pamatovali jeho milost a jeho dobrotu. Velkou část Starého zákona tvoří zapsaná poselství proroků, kteří připomínali Izraelcům, co pro ně Hospodin udělal. Neměli zapomenout ani na to, jak je Bůh povolal a jakým lidem se měli stát jako odpověď na toto povolání. „Skutky Hospodinovy si připomínám, připomínám si onen tvůj div z dávnověku“ (Ž 77,12).

Neplatí také pro nás jako církev i jako jednotlivce, že nemáme zapomínat na to, co pro nás Bůh udělal? Je velmi snadné zapomenout.

**Osnova lekce**

V této lekci se zaměříme na důležitý princip vyjádřený v Deuteronomiu. Podíváme se, jak nezapomínat a jak pamatovat na to, jak Bůh pracuje v našich životech.

1. 	Úvod: Bůh pamatuje na člověka

- Gn 9,8–17: Duha – ujištění, že Bůh na nás pamatuje (neděle)

2. 	Bůh touží po tom, aby člověk pamatoval na něj

- Dt 4,36–40: Vzpomínka na velké Boží činy (pondělí)
- Dt 4,9.23.24; 8,11–18: Nebezpečí zapomnětlivosti (úterý, středa)
- Dt 24,18.22: „Pamatuj, že jsi byl otrokem“ (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`