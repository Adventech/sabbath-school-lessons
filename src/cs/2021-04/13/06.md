---
title:  'Ujištění Pro Všechny'
date:  23/12/2021
---

> <p></p>
> 13Není-li zmrtvýchvstání, pak nebyl vzkříšen ani Kristus. 14A jestliže Kristus nebyl vzkříšen, pak je naše zvěst klamná, a klamná je i vaše víra, 15a my jsme odhaleni jako lživí svědkové o Bohu: dosvědčili jsme, že Bůh vzkřísil Krista, ale on jej nevzkřísil, není-li vzkříšení z mrtvých. 16Neboť není-li vzkříšení z mrtvých, nebyl vzkříšen ani Kristus. 17Nebyl-li však Kristus vzkříšen, je vaše víra marná, ještě jste ve svých hříších, 18a jsou ztraceni i ti, kteří zesnuli v Kristu. 19Máme-li naději v Kristu jen pro tento život, jsme nejubožejší ze všech lidí! 20Avšak Kristus byl vzkříšen jako první z těch, kdo zesnuli. 21A jako vešla do světa smrt skrze člověka, tak i zmrtvýchvstání: 22jako v Adamovi všichni umírají, tak v Kristu všichni dojdou života. (1K 15,13–22)

**Osobní studium**

Ve světle Nového zákona se to, že Mojžíš nemohl vstoupit do zaslíbené země, nakonec nezdá jako velký trest. Jeho domovem se sice nestal pozemský Kanaán, a dokonce ani pozemský Jeruzalém, který byl během známé historie velmi často místem válek, dobývání a utrpení. Namísto toho se Mojžíšovým domovem stal „nebeský Jeruzalém“ (Žd 12,22). To byl určitě mnohem lepší příbytek!

Mojžíš byl prvním známým biblickým příkladem vzkříšení z mrtvých. Henoch byl vzat do nebe, aniž zemřel (Gn 5,24) a s Elijášem to bylo podobné (2Kr 2,11). Ale podle zachovaných záznamů, byl Mojžíš prvním člověkem, který byl vzkříšen a dostal věčný život.

Nevíme, jak dlouho spal Mojžíš v hrobě, ale v podstatě na tom nezáleží. Zavřel oči, aby zemřel, a jestli je měl zavřené tři hodiny nebo tři sta let, pro něj to bylo stejné. Stejné je to pro všechny mrtvé v dějinách. Jejich i naše zkušenost, alespoň co se týká smrti, bude podobná jako zkušenost Mojžíše. Zavřeme oči a to, co uvidíme nejdříve, bude buď druhý příchod Krista, nebo poslední soud (Zj 20,7–15).

`Jaké velké zaslíbení se nachází v úvodních verších (1K 15,13–22)? Proč dávají Pavlova slova smysl jen tehdy, pokud chápeme, že mrtví spí v Kristu až do vzkříšení?`

Bez naděje na vzkříšení nemáme žádnou naději, ale Kristovo vzkříšení je zárukou našeho vzkříšení. Kristus na kříži „dokonal očištění od hříchů“ (Žd 1,3), kde jako obětní beránek Kristus zemřel a vstal z mrtvých a díky jeho vzkříšení můžeme i my mít jistotu. Mojžíš je první příklad padlé lidské bytosti, která byla vzkříšena z mrtvých. Mojžíš mohl být vzkříšen díky tomu, co měl Kristus teprve vykonat. A díky tomu, že to Ježíš opravdu udělal, můžeme být vzkříšeni i my.

Mojžíš je pro nás příkladem spasení vírou, která se projevuje v životě věrnosti a důvěry v Boha. A to i tehdy, když v životě padáme a chybujeme. V celém Deuteronomiu vidíme Mojžíše, který vyzývá Izraelce, aby byli věrní a aby přijali nabídku milosti, která jim byla dána stejně, jako byla dána nám. I my se nacházíme na hranicích zaslíbené země.