---
title:  'Mojžíšův Hřích – 1. část'
date:  19/12/2021
---

> <p></p>
> 7Hospodin promluvil k Mojžíšovi: 8„Vezmi hůl, svolej spolu se svým bratrem Áronem pospolitost a před jejich očima promluvte ke skalisku, ať vydá vodu. Vyvedeš jim tak vodu ze skaliska a napojíš pospolitost i jejich dobytek.“ 9Mojžíš tedy vzal hůl, která byla před Hospodinem, jak mu přikázal. 10I svolal Mojžíš s Áronem shromáždění před skalisko. Řekl jim: „Poslyšte, odbojníci! To vám z tohoto skaliska máme vyvést vodu?“ 11Nato Mojžíš pozdvihl ruku, dvakrát udeřil svou holí do skaliska a vytryskl proud vody, takže se napila pospolitost i jejich dobytek. (Nu 20,7–11)

**Osobní studium**

Přes odpadnutí, selhání a hřích se Bůh ne- ustále staral o děti Izraele. I když toho nebyli hodni, Bůh jim neustále projevoval milost. I my dnes přijímáme jeho milost, přestože si ji nezasloužíme. Kdybychom si ji zasloužili, už by to nebyla milost.

Kromě dostatku potravy, kterou jim Hospodin na poušti čtyřicet let zázračně zajišťoval, byla dalším projevem jeho milosti voda, bez níž by na suché, rozpálené a opuštěné poušti rychle zemřeli. Když apoštol Pavel mluvil o této zkušenosti, napsal: „[Všichni] pili týž duchovní nápoj; pili totiž z duchovní skály, která je doprovázela, a tou skálou byl Kristus“ (1K 10,4).

„Poprvé vytryskl proud vody, který občerstvil Izrael na poušti, ze skály na Chorébu, když do ní Mojžíš uhodil. Kdekoli během celého jejich putování vznikla potřeba, vyprýštila vedle jejich tábora zázračně voda.“ (PP 411; NUD 193)

`Uvažuj o textu Nu 20,1–13. Co se tu odehrálo a jak rozumíš Hospodinovu trestu pro Mojžíše za to, co udělal?`

Když nad tím uvažujeme, není těžké cítit a chápat Mojžíšovu frustraci. Po všem, co pro ně Pán udělal, po znameních a zázračném vysvobození byli nakonec tady, na hranicích zaslíbené země. Co se stalo? Najednou neměli vodu, a tak se začali spolčovat proti Áronovi a Mojžíšovi. Bylo to tím, že jim Hospodin nyní nemohl zajistit vodu stejně, jako to dělal tolikrát předtím? Samozřejmě, že tak to nebylo. Hospodin to mohl udělat a také se to chystal udělat.

Podívejte se však na Mojžíšova slova, dříve než udeřil do skály, dokonce dvakrát. „Poslyšte, odbojníci! To vám z tohoto skaliska máme vyvést vodu?“ (Nu 20,10). V jeho slovech je znát hněv, protože je oslovuje „vzbouřenci“!

Problém nebyl v tom, že se zlobil, což samo o sobě bylo sice nesprávné, ale pochopitelné. Problém spočíval v tom, že si přisvojil moc vyvést vodu ze skály, jako by to dokázal ve vlastní síle: „To vám z tohoto skaliska máme vyvést vodu?“ Zdá se, že ve svém hněvu na chvíli zapomněl, že takový zázrak může mezi lidmi udělat pouze Bůh. A Mojžíš to měl vědět ze všech lidí nejlépe.

**Aplikace**

`Co se podle tebe měli Izraelci naučit z toho, co se stalo Mojžíšovi?`