---
title:  'Mojžíšovo Vzkříšení'
date:  22/12/2021
---

> <p></p>
> 5I zemřel Mojžíš, služebník Hospodinův, tam v moábské zemi podle Hospodinovy výpovědi. 6Pochoval ho v údolí v moábské zemi naproti Bét-peóru. Nikdo až dodnes nezná jeho hrob. (Dt 34,5.6)

> <p></p>
> A přece sám archanděl Michael, když se přel s ďáblem o Mojžíšovo tělo, neosmělil se vynést nad ním zatracující soud, ale řekl: Potrestej tě Hospodin. (Ju 1,9)

**Osobní studium**

Verše Dt 34,5.6 stručně popisují smrt Mojžíše, postavy tak důležité pro izraelský národ. Byl to muž, jehož spisy jsou živé i dnes, a to nejen pro židy, ale i pro křesťany.

Mojžíš zemřel a byl pohřben, lidé ho oplakali a tím to skončilo. I pro tuto situaci platí princip z knihy Zjevení: „A slyšel jsem hlas z nebe: ‚Piš: Od této chvíle jsou blahoslaveni mrtví, kteří umírají v Pánu. Ano, praví Duch, ať odpočinou od svých prací, neboť jejich skutky jdou s nimi‘“ (Zj 14,13).

Mojžíšova smrt však nebyla poslední kapitolou v příběhu jeho života.

`Jak rozumíš verši Ju 1,9? O čem mluví? Jak verš vysvětluje to, že Matouš popisuje setkání Ježíše s živým Mojžíšem (Mt 19‚3.4)?`

Bible nám dovolila pouze nahlédnout, jaká neuvěřitelná scéna je zde vykreslena. Michael, samotný Kristus, vedl se satanem spor o Mojžíšovo tělo. Čeho se tento spor týkal? Mojžíš byl nepochybně hříšník. Jeho poslední známý hřích, když si přivlastnil Boží slávu, je podobný tomu, co udělal satan. „Vystoupím na posvátná návrší oblaků, s Nejvyšším se budu měřit“ (Iz 14,14). Právě takový postoj způsobil, že byl Lucifer svržen z nebe. Spor o Mojžíšovo tělo vznikl, protože Kristus si nyní pro Mojžíše nárokoval zaslíbené vzkříšení.

Jak to mohl Kristus udělat pro hříšníka, jakým byl Mojžíš? Pro někoho, kdo porušil Boží zákon? Odpovědí může být samozřejmě pouze kříž. Všechny oběti zvířat ukazovaly na Kristovu smrt, a tak Pán nyní jasně připomněl kříž a vyžadoval, aby byl Mojžíš vzkříšen. „Spasitel nevstoupil se svým nepřítelem do sporu, ale právě tehdy začal uskutečňovat své dílo: zlomil moc poraženého nepřítele a přivedl mrtvého k životu. To byl důkaz nadvlády Božího Syna. Satan o svou kořist přišel. Spravedlivý mrtvý byl znovu živ. Mojžíš vyšel z hrobu oslavený a vystoupil se svým Osvoboditelem vzhůru do Božího města.“ (PP 479; NUD 227)

**Aplikace**

`Náš Bůh nás volá ke stejné věrnosti jako izraelský národ. Jaká rozhodnutí a kroky musíš udělat, abys neudělal stejnou chybu, před jakou nás varoval Mojžíš v Deuteronomiu?`