---
title:  'Mojžíšova Smrt'
date:  21/12/2021
---

> <p></p>
> 1Mojžíš vystoupil z Moábských pustin na horu Nebó, na vrchol Pisgy; ta je naproti Jerichu. Hospodin mu ukázal celou zemi: Gileád až po Dan, 2celý kraj Neftalího i zemi Efrajimovu a Manasesovu a celou zemi Judovu až k Zadnímu moři, 3i Negeb a okrsek Jerišské pláně, Palmové město, až k Sóaru. 4Pak mu Hospodin řekl: „Toto je země, o které jsem přísahal Abrahamovi, Izákovi a Jákobovi slovy: Dám ji tvému potomstvu. Dal jsem ti ji spatřit na vlastní oči, ale nepřejdeš tam.“ (Dt 34,1–4)

**Osobní studium**

Chudák Mojžíš! Došel tak daleko, zažil tak mnoho, ale nakonec nemohl mít podíl na naplnění zaslíbení, které dal před mnoha staletími Bůh Abramovi: „Tuto zemi dám tvému potomstvu“ (Gn 12,7).

`Přečti si pasáž Dt 34,1–12. Co se stalo s Mojžíšem? Co o něm řekl Hospodin? V jakém světle je Mojžíš představen v těchto verších?`

„O samotě Mojžíš přehlížel svůj život plný těžkostí od chvíle, kdy se vzdal poct faraonova dvora a opustil perspektivní egyptské království, aby svůj úděl spojil s Božím vyvoleným lidem. V mysli se mu vybavila dlouhá léta strávená na poušti s Jitrovými stády. Vzpomněl si na Toho, kdo se mu zjevil v hořícím keři, a na své povolání k vysvobození Izraele. V duchu znovu spatřil ony úžasné zázraky Boží moci, které Hospodin vykonal ve prospěch svého lidu, a Boží trpělivé milosrdenství během let jejich putování a vzpour. Pouze dva ze všech dospělých mužů a žen z celého Izraele, kteří vyšli z Egypta, byli shledáni tak věrnými, že mohli vstoupit do zaslíbené země. Jeho život plný těžkostí a sebeobětování se mu jevil jako téměř zbytečný.“ (PP 471.472; NUD 224)

Verš Dt 34,4 přináší zajímavou myšlenku: „Toto je země, o které jsem přísahal Abrahamovi, Izákovi a Jákobovi slovy: Dám ji tvému potomstvu.“ Hospodin zopakoval téměř doslovně slova, která již dříve opakovaně říkal patriarchům a jejich dětem. Nyní stejná slova adresoval Mojžíšovi.

Hospodin také řekl: „Dal jsem ti ji spatřit na vlastní oči, ale nepřejdeš tam“ (Dt 34,4b). Není možné, aby Mojžíš z místa, na kterém stál, viděl lidskými očima vše, co mu Hospodin ukazoval – od Gileádu až po Dan, celý kraj Neftalího a tak dále. Ellen G. Whiteová jasně řekla: šlo o nadpřirozené zjevení, a to nejen území, ale i toho, jak to bude vypadat poté, co Izraelci zemi obsadí.

V určitém smyslu by se téměř mohlo zdát, že Hospodin Mojžíše škádlí, že si z něj dělá legraci: I ty jsi tam mohl být, kdybys mě byl poslouchal tak, jak jsi měl... nebo něco podobného. Místo toho však Hospodin ukázal Mojžíšovi, že navzdory všemu, dokonce i přes Mojžíšovu chybu, Bůh naplní svá zaslíbení, která dal patriarchům a celému izraelskému národu. Jak také uvidíme, Hospodin měl pro svého věrného, byť chybujícího služebníka připraveno ještě něco mnohem lepšího.

**Aplikace**

`Jak ti toto vyprávění o Mojžíšovi pomáhá pochopit hloubku plánu spasení a to, že dokonce i před ukřižováním Ježíše byl Mojžíš vzkříšen a dostal věčný život?`