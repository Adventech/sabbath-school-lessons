---
title:  'Podněty K Zamyšlení'
date:  24/12/2021
---

„Do skály, která symbolizovala Krista, bylo už jednou udeřeno, tak jako Kristus měl být jednou obětován. Bylo třeba ke skále jen promluvit, tak jako my musíme žádat o požehnání v Ježíšově jménu. Druhým udeřením do skály byl význam tohoto krásného předobrazu na Krista zničen.

Navíc si Mojžíš a Áron přisvojili moc, která náleží jedině Bohu. Izraelští vůdcové měli příležitost ovlivnit lid, aby k Bohu přicházel s úctou, a posílit víru v Hospodinovu moc a dobrotu. Když v hněvu volali: „To vám z tohoto skaliska máme vyvést vodu?“ postavili se na Boží místo, jako by oni sami byli zdrojem moci. Mojžíš ztratil ze zřetele svého Všemocného pomocníka a Bůh ho nechal, aby svou pověst poskvrnil lidskou slabostí. Muž, který mohl zůstat věrný a nesobecký až do konce svého života, byl nakonec přemožen. (PP 418; NUD 194)

„Mojžíš byl spolu s Elijášem, který byl zaživa proměněn a vzat do nebe, přítomen na hoře proměnění. Takto byla Mojžíšova modlitba nakonec vyslyšena. Stál na ‚krásné hoře‘ uprostřed dědictví svého lidu a vydával svědectví Kristu, který byl středem všech zaslíbení daných Izraeli. Toto je poslední výjev, který byl lidem zjeven ze života muže, jehož nebesa tak vysoce poctila.“ (PP 479; NUD 228)

**Otázky k rozhovoru**

`1. 	Mojžíš byl vzkříšen a vzat do nebe krátce po své smrti. Ale tím se stal (jak předpokládáme) svědkem hrozných věcí, které se na zemi po jeho smrti udály. Jak je dobře, že většina z nás bude vzkříšena až při druhém příchodu Ježíše, kdy skončí všechno trápení, které na zemi máme. V čem je pak toto větším požehnáním, než to, co zažil Mojžíš?`

`2. 	Jak nám příběh Mojžíšovy smrti a vzkříšení ukazuje na to, jak nás Nový zákon, ačkoli je založen na Starém zákoně, posouvá dále v poznání a může nám přinést lepší pochopení skutečnosti?`

`3. 	V čem je příběh Mojžíšova života, včetně okamžiku, kdy v hněvu udeřil holí do skály, příkladem toho, co znamená žít vírou a být spasen z víry, bez skutků zákona?`

`4. 	Uvažujte o zaslíbeném vzkříšení na konci času. Proč je tak důležité pro naši naději? Pokud v tomto můžeme důvěřovat Bohu a pokud mu můžeme věřit, že nás vzkřísí ze smrti, neměli bychom mu pak věřit i ve všem ostatním? Vždyť pokud má moc nás vzkřísit, musí mít moc splnit i všechna ostatní zaslíbení.`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.