---
title:  'Mojžíšův Hřích – 2. část'
date:  20/12/2021
---

> <p></p>
> 12Hospodin však Mojžíšovi a Áronovi řekl: „Protože jste mi neuvěřili, když jste měli před syny Izraele dosvědčit mou svatost, neuvedete toto shromáždění do země, kterou jim dám.“ 13To jsou Vody Meriba (to je Vody sváru), protože se Izraelci přeli s Hospodinem; on však mezi nimi prokázal svou svatost. (Nu 20,12.13)

**Osobní studium**

Znovu uvažuj o verších Nu 20,12.13. Jak Hospodin zdůvodnil Mojžíšovi, proč nemůže překročit hranici pouště a vejít do zaslíbené země? (Viz také Dt 31,2 a Dt 34,4.)

Podle tohoto textu šlo o víc než jen o to, že se Mojžíš snažil zaujmout Boží místo, což bylo samo o sobě velmi špatné. Prokázal totiž i nedostatek víry, což pro někoho takového jako Mojžíš bylo neomluvitelné. Byl to přece muž, který měl od události s hořícím keřem (Ex 3,2–16) takovou zkušenost s Bohem, jako měl málokdo z lidí. Přesto však podle Hospodina mu Mojžíš s Áronem „neuvěřili“. Mojžíš projevil nedostatek víry v to, co Bůh řekl. Výsledkem podle Hospodinových slov bylo, že oba s Áronem selhali, když měli dosvědčit Boží svatost „před syny Izraele“ (Nu 20,12). Jinými slovy, pokud by si Mojžíš zachoval chladnou hlavu a udělal správnou věc, kdyby uprostřed odpadnutí prokázal svou víru a důvěru v Boha, oslavil by Hospodina před všemi lidmi a znovu by byl příkladem toho, jak vypadá pravá víra a poslušnost.

O co podle verše Nu 20,8 požádal Hospodin Mojžíše a co Mojžíš místo toho udělal? (Viz také Nu 20,9.10.)

V devátém verši si Mojžíš vzal hůl, tak jak mu to Hospodin přikázal. Zatím bylo všechno v pořádku. Ale v desátém verši, místo toho, aby promluvil ke skále, z níž by pak vystříkla voda jako ohromující projev Boží moci, Mojžíš do skály udeřil, a to hned dvakrát. Ano, i to, že ze skály vystříkla voda poté, co do ní Mojžíš udeřil, byl zázrak. Ale určitě ne takový, jako kdyby k ní jen promluvil, jak mu to přikázat l Hospodin.

Na první pohled se může zdát, že Boží trest pro Mojžíše byl moc přísný. Po tom všem, čím Mojžíš prošel, mu nebylo dovoleno vejít do zaslíbené země. Po celou dobu, co se tento příběh vypráví, si lidé kladou otázku, proč jedno jeho neuvážené rozhodnutí způsobilo, že mu bylo odepřeno to, o co tak dlouho usiloval.

**Aplikace**

`Jak vnímáš ty sám svá selhání? Jak se s nimi vyrovnáváš? Čím jsou pro tebe Boží zaslíbení o odpuštění a novém začátku?`