---
title:  'Naplněné Proroctví'
date:  04/10/2021
---

> <p></p>
> 1Toto jsou slova, která mluvil Mojžíš k celému Izraeli v Zajordání, ve stepní pustině naproti Súfu mezi Páranem, Tófelem, Lábanem, Chaserótem a Dí-zahabem. 2Cesta od Chorébu směrem k pohoří Seíru do Kádeš-barneje trvá jedenáct dní. 3Ve čtyřicátém roce, prvního dne jedenáctého měsíce, sdělil Mojžíš synům Izraele vše, co mu pro ně Hospodin přikázal, 4když porazil emorejského krále Síchona, jenž sídlil v Chešbónu, a bášanského krále Óga, jenž sídlil v Aštarótu a v Edreí. 5V Zajordání v moábské zemi začal Mojžíš vysvětlovat tento zákon: 6Hospodin, náš Bůh, k nám promluvil na Chorébu: „Dosti dlouho jste již pobyli na této hoře. 7Obraťte se a táhněte dál, vstupte na pohoří Emorejců a ke všem jejich sousedům na pustině, v pohoří i v Přímořské nížině, v Negebu a na mořském pobřeží, jděte do kenaanské země a na Libanón až k veliké řece, řece Eufratu. (Dt 1,1–7)

**Osobní studium**

Navzdory některým předpokladům, které se dnešní věda pokouší prohlašovat za fakta (například, že náš vesmír povstal „zcela z ničeho“ nebo že život na naší zemi vznikl z jednoduchých sloučenin jako výsledek náhody), přináší věda i některé ohromující pohledy na Boží stvořitelskou moc. Studium souladu, rovnováhy a přesnosti různých dějů v přírodě přináší i přes vliv hříchu fascinující poznatky.

Pokud je Bůh tak důkladný ve fyzickém světě, určitě bude takový i v duchovní oblasti. V úvodních verších Deuteronomia vidíme další důkazy Boží přesnosti a důkladnosti.

`Uvažuj o úvodních verších knihy Deuteronomium (Dt 1,1–7). Hned v úvodu je zdůrazněno, že Mojžíš promlouvá k lidu ve čtyřicátém roce pobytu na poušti. Proč je tato časová zmínka důležitá?`

Co se stalo po neúspěchu, který následoval po návratu vyzvědačů z Kádeš-barneje, když po přednesení jejich zprávy lid odmítl vstoupit do zaslíbené země? Bůh jim oznámil, že do zaslíbené země nevstoupí. Jejich naděje se rozplynuly. Jak dlouho měl národ čekat na splnění zaslíbení? „Podle počtu dnů, v nichž jste dělali průzkum země, ponesete své viny. Za každý den jeden rok, za čtyřicet dnů čtyřicet let. Tak pocítíte mou nevoli“ (Nu 14,34).

Deuteronomium tedy navazuje na příběh Božího lidu ve čtyřicátém roce pobytu na poušti. Boží prorocké slovo je stejně důvěryhodné jako samotný Bůh a úvodní slova knihy Deuteronomium to jen potvrzují. Bůh udělá to, co svému lidu oznámil, a přesně v té době, kterou předem určil.

Nejde samozřejmě o jediné časové proroctví, které se naplnilo přesně podle Božích slov. Když se zpětně díváme na události popsané v Písmu, nacházíme například u Daniela 9,24–27 časové proroctví o Ježíši, které se také naplnilo přesně tak, jak to Hospodin zaslíbil. Vidíme, že „čas a časy a polovina času“ (Da 7,25; viz také Zj 12,6.14; 13,5) se v dějinách naplnilo stejně jako proroctví o dvou tisících třech stech večerech a ránech z Daniela 8,14.

Kromě uvedených časových údajů nám proroctví z knihy Daniel přesně a výstižně předpovídají světové dějiny, což je velmi silným důkazem o tom, že Bůh zná budoucnost, vládne světu a můžeme mu důvěřovat.

**Aplikace**

`Na základě historických faktů vidíme, že Bůh důvěryhodně naplnil to, co oznámil prostřednictvím proroků. Proč by to mělo být důvodem, abychom mu důvěřovali i ve všem ostatním, co řekl o budoucnosti?`