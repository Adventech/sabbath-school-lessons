---
title:  'Mojžíš – Jeho Vztah K Bohu A Izraelcům'
date:  03/10/2021
---

> <p></p>
> 29Potom Mojžíš řekl: „Ujměte se dnes svého úřadu pro Hospodina každý, kdo povstal proti svému synovi či bratru, aby vám dnes dal požehnání.“ 30Nazítří pak Mojžíš řekl lidu: „Dopustili jste se velikého hříchu; avšak nyní vystoupím k Hospodinu, snad jej za váš hřích usmířím.“ 31Mojžíš se tedy vrátil k Hospodinu a řekl: „Ach, tento lid se dopustil velikého hříchu, udělali si zlatého boha. 32Můžeš jim ten hřích ještě odpustit? Ne-li, vymaž mě ze své knihy, kterou píšeš!“ (Ex 32,29–32)

**Osobní studium**

V celé Bibli můžeme vnímat vliv Mojžíše a jeho života. A přestože se zmínka o něm nachází poprvé až v Ex 2,2, je právě on autorem knihy Genesis, základního a autoritativního Božího příběhu o tom, kým jsme, odkud jsme se tu vzali, proč je na světě zlo a proč navzdory všemu můžeme žít nadějí. Stvoření, pád do hříchu, potopa, příběh Abrahama, evangelium – to všechno má své kořeny právě v knize Genesis, jejímž autorem je prorok Mojžíš. Je obtížné správně docenit vliv tohoto jediného člověka. Ačkoli měl velmi daleko do dokonalosti, Bůh si ho dokázal použít, protože Mojžíš Boha miloval a chtěl mu sloužit.

`V úvodní pasáži (Ex 32,29–32) je za­zna­me­nán rozhovor mezi Hospodinem a Moj­ží­šem, který proběhl po hrozném hříchu modloslužby se zlatým teletem. Co se z těchto veršů můžeme naučit o Mojžíšově charakteru a o jeho vztahu k Hospodinu? Co bylo tou příčinou, že Hospodin mohl s Mojžíšem tak úzce spolupracovat?`

Přestože Mojžíš nebyl odpovědný za hřích, kterého se Izraelci dopustili, a ani se na něm nijak nepodílel, přimlouval se za lid tak intenzivně, že byl dokonce ochoten obětovat svou vlastní věčnost. Je pozoruhodné, že když Mojžíš řekl: „Můžeš jim ten hřích ještě odpustit?“ (Ex 32,32), je v hebrejštině použito sloveso s významem „nést“. Mojžíš chápe závažnost hříchu i to, co znamená hřích odčinit. Právě proto prosí Hospodina aby „nesl“ hřích lidu. Je to totiž jediný způsob, jakým může být tento hřích lidu – a vlastně jakýkoliv hřích – odpuštěn.

Už na tomto místě Písma se tedy mluví o zástupné oběti. Sám Bůh v osobě Ježíše Krista ponese celé břemeno hříchu a trest za náš hřích. Je to Bohem určený způsob záchrany lidstva, má-li Bůh zároveň zůstat věrný principům své vlády a zákona.

O mnoho století později apoštol Petr napsal o Ježíši: „On ‚na svém těle vzal naše hříchy‘ na kříž, abychom zemřeli hříchům a byli živi spravedlnosti“ (1Pt 2,24).

V příběhu o Mojžíšovi a jeho reakci na hřích lidu vidíme Mojžíše v roli toho, kdo se přimlouvá za národ, který zhřešil. Mojžíšovo jednání je předobrazem toho, co pro nás dělá Ježíš (Žd 7,25).

**Aplikace**

`Ochota ztratit svůj život za vlastní národ? Uvažuj o důsledcích takového postoje. Co se z toho můžeš naučit o skutečné lásce k druhým?`