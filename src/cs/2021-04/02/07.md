---
title:  'Podněty K Zamyšlení'
date:  08/10/2021
---

Následující ukázka je příkladem, jak se teologové snaží odpovědět na komplikované otázky související s tím, jak Izraelci zacházeli s některými z kanaánských národů.

„Jako Stvořitel všech věcí a všech lidských bytostí a jako svrchovaný vládce nade vším, může Bůh dělat cokoliv, co uzná za vhodné, a jeho jednání bude správné. (...)

Boží jednání pro nás zůstává tajemstvím. Jelikož Boha nikdy úplně nepochopíme, můžeme se od podobných otázek osvobodit. Iz 55,8.9 nabízí určitou útěchu. (...)

Bible popisuje obyvatele Kanaánu jako mimořádně hříšné a jejich zničení představuje Boží soud nad jejich hříchy. Zničení Kenaanců nebylo poprvé ani naposledy, co Bůh něco podobného udělal. Mezi osudem Kenaanců a osudem lidí (kromě rodiny Noema) během potopy popsané v Gn 6–9 existuje celá škála rozdílů. (...)

Bůh nikdy neplánoval, že Izraelci budou provádět taktiku herem (úplného zničení) jako všeobecný přístup k cizincům. Dt 7,1 jasně označuje a přesně vymezuje, kterých skupin lidí se týká ničící kletba. Izraelci takto neměli postupovat proti Emorejcům, Edómcům, Egypťanům ani proti nikomu jinému (viz také Dt 20,10–18). (...)

Kananejce postihl osud, kterému budou nakonec vystaveni všichni hříšníci – Božímu soudu. (...)

Boží zničení Kenaanců bylo v dějinách spásy nezbytným krokem. (...)

Ačkoli Kenaanci jako celek byli předmětem Božího soudu, minimálně čtyřicet let předem dostali varování (viz vyznání Rachaby v Joz 2,8–11).“ (Block, Daniel I., The NIV Application Commentary: Deuteronomy. Grand Rapids, Mich.: Zondervan 2012, s. 98.99)

**Otázky k rozhovoru**

`1. 	Uvažujte o našem chápání období tisíciletí, během kterého budeme mít mimo jiné tisíc let na to, abychom dostali odpovědi na naše otázky. Jak nám toto pochopení může pomoci naučit se důvěřovat Bohu i přes komplikované otázky, které nyní máme?`

`2. 	Které z vašich minulých zkušeností s Božím vedením vás naučily důvěřovat mu i v budoucnu? Proč je důležité nezapomínat, jak Bůh jednal v našich životech?`

`3. 	Uvažujte společně nad poslední otázkou v části na neděli – o Mojžíšově ochotě obětovat vlastní život pro záchranu celého národa. Je takovýto postoj správný? Stojí něco za to, abychom obětovali vlastní život, zvláště když si uvědomíme, jak velkou cenu stálo naše vykoupení?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.