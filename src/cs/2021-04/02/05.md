---
title:  'Kádeš Barnej'
date:  06/10/2021
---

> <p></p>
> 26Ale vy jste nechtěli táhnout a vzpírali jste se rozkazu Hospodina, svého Boha. 27Žehrali jste na něj ve svých stanech a říkali: „Hospodin nás vyvedl z egyptské země z nenávisti, aby nás vydal do rukou Emorejců, a tak nás vyhladil.“ (...) 29Tu jsem vám řekl: „Nemějte strach a nebojte se jich. 30Hospodin, váš Bůh, který jde před vámi, bude bojovat za vás, jak to před vašima očima učinil s vámi v Egyptě...“ (...) 34Když Hospodin vyslechl vaše slova, rozlítil se a přísahal: 35 „Věru nikdo z mužů tohoto zlého pokolení nespatří tu dobrou zemi, kterou jsem přísahal dát jejich otcům.“ (Dt 1,26–35)

> <p></p>
> 13Mojžíš však řekl Hospodinu: „Uslyší o tom Egypťané, neboť z jejich středu jsi vyvedl tento lid svou mocí, 14a budou o tom vykládat obyvatelům této země. (...) 15Když tento lid do jednoho usmrtíš, pronárody, které slyšely o tobě zprávu, řeknou: 16‚Protože Hospodin nebyl s to uvést tento lid do země, kterou přísežně zaslíbil, pobil je na poušti.‘ 17Nuže, nechť se prosím vyvýší tvá moc, Panovníku, jak jsi prohlásil. Řekl jsi: 18‚Hospodin je shovívavý a nesmírně milosrdný, odpouští vinu a přestupek, ale viníka nenechá bez trestu, vinu otců stíhá na synech do třetího i čtvrtého pokolení.‘“ (Nu 14,13–18)

**Osobní studium**

V první části knihy Deuteronomium se opakovaně vrací motiv selhání v Kádeš-barneji. Tento nešťastný příběh tvoří bezprostřední kontext knihy Deuteronomium, bude dobré jej proto prozkoumat důkladněji.

`Přečti si Nu 14. kapitolu. Jak lid reagoval na zprávu vyzvědačů a jaký byl následek této reakce? (Viz také Dt 1,20–46.)`

Z tohoto příběhu si můžeme vzít mnoho poučení. Jednu důležitou lekci, která se znovu nachází v knize Deuteronomium, můžeme najít právě v Nu 14.

`Soustřeď se na verše Nu 14,11–20. Mojžíš zde opět vystupuje v roli přímluvce. Co je důležité pro jeho argumentaci v rozhovoru s Hospodinem? Proč by podle Mojžíše Hospodin neměl Izraelce zničit?`

Mojžíšova argumentace směrem k Hospodinu je jasná. Pokud to uděláš, jak se na tebe budou dívat Egypťané a ostatní národy v oblasti. Tento bod je důležitý, protože v konečném důsledku nic z toho, co Bůh chtěl provést prostřednictvím Izraele, nemělo sloužit jen pro jejich dobro, ale mělo to sloužit k prospěchu celého lidstva. Izraelci měli být světlem světu. Měli být svědky o lásce, moci a záchraně, které lze najít jedině v pravém Bohu, ne v nicotných modlách, které uctívaly okolní národy.

Co by se stalo, kdyby Hospodin Izraelce zničil? Okolní národy by řekly: „Protože Hospodin nebyl s to uvést tento lid do země, kterou přísežně zaslíbil, pobil je na poušti“ (Nu 14,16).

Jde o téma, které nacházíme napříč celým Písmem. Jde o myšlenku, že Bůh je oslaven prostřednictvím svého lidu. Boží sláva, dobrota, láska a moc se zjevují v jeho církvi a v tom, co Bůh prostřednictvím svého lidu dělá. Samozřejmě, církev mu to často příliš neusnadňuje. Nakonec však Bůh bude prostřednictvím toho, co dělá na Zemi, oslaven.

**Aplikace**

`Uvažuj o textu Ef 3,10. Jak rozumíš Pavlovým slovům, že nebesa prostřednictvím církve lépe poznají Boží moudrost? V čem tato moudrost spočívá a jak se projevuje ve vesmíru? Jak se na tom můžeš podílet ty jako jednotlivec?`