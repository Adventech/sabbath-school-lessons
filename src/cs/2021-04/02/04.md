---
title:  'Tisíckrát Více'
date:  05/10/2021
---

> <p></p>
> 9V oné době jsem vám řekl: „Nemohu vás sám unést. 10Hospodin, váš Bůh, vás rozmnožil; je vás dnes takové množství jako hvězd na nebi. 11Nechť vás Hospodin, Bůh vašich otců, rozhojní ještě tisíckrát, nechť vám žehná, jak vám přislíbil.“ (Dt 1,9–11)

**Osobní studium**

Po dlouhém putování po poušti Mojžíš jako Boží prorok oznamuje lidu důležité poselství od Boha: „Hleď, předal jsem vám zemi. Jděte obsadit zemi, o níž Hospodin přísahal vašim otcům Abrahamovi, Izákovi a Jákobovi, že ji dá jim a jejich potomstvu“ (Dt 1,8). Soustřeďme se nyní na slova, které následovala.

`Jak rozumíš slovům z úvodních veršů (Dt 1,9–11)? V čem spočívá jejich důležitost v kontextu toho, že Izraelci byli potrestáni za vzpouru proti Bohu v Kádeš-barneji?`

Také tato slova jsou příkladem Božího milosrdenství, když byli i během putování po poušti požehnáni: „Po čtyřicet let ses o ně na poušti staral, nic jim nescházelo, pláště jim nezvetšely a nohy jim neotekly“ (Neh 9,21).

Mojžíš znovu dokazuje lásku ke svému lidu, prosí Boha, aby národu ještě více požehnal a rozmnožil jej.

`Přečti si text Dt 1,12–17. Co bylo podle těchto veršů přímým důsledkem Božího požehnání Izraele? Jak na tuto situaci reagoval Mojžíš?`

Přestože byl Hospodin tak viditelně přítomen uprostřed svého lidu, ukázalo se, že lid je třeba zorganizovat, vytvořit vnitřní strukturu a systém odpovědnosti. Izraelci byli kahal, organizované shromáždění (viz Dt 31,30). Šlo o předchůdce novozákonní ekklé­sie (řecký výraz pro „církev“; viz Mt 16,18). A přestože Pavel konal svou službu v jiném kontextu, nikdy se nevzdálil od svých židovských kořenů a v 1K 12. kapitole jasně popisuje potřebu kvalifikovaných lidí, kteří by zastávali různé úkoly důležité pro správné fungování těla – církve. Jde o podobný princip, jaký vidíme ve shromáždění (kahal) na poušti. Podobně jako kdysi shromáždění Izraelců, i církev dnes potřebuje být sjednoceným společenstvím, ve kterém lidé naplňují své poslání tím, že využívají jim svěřené dary.

Někdy slyšíme, jak lidé kritizují „organizované“ náboženství (chtěli by mít snad raději „dezorganizované“ náboženství?), ale Písmo uznává jen organizovanou formu náboženství. Velmi jasně je to vidět zejména v Novém zákoně.

**Aplikace**

`Které své úkoly může církev plnit lépe díky tomu, že působí jako organizované hnutí? Které úkoly by nemohla plnit, kdyby byl každý sbor pouze osamoceným společenstvím?`