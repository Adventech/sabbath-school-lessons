---
title:  'Boje Proti Nepřátelům'
date:  07/10/2021
---

> <p></p>
> 33A Hospodin, náš Bůh, nám ho vydal. Porazili jsme ho i jeho syny a všechen jeho lid. 34V oné době jsme dobyli všechna jeho města, vyhubili jsme každé jeho město jako klaté, muže, ženy i děti; nenechali jsme nikoho vyváznout. (Dt 2,33.34)

> <p></p>
> 13Tu Hospodin Abramovi řekl: „Věz naprosto jistě, že tvoji potomci budou žít jako hosté v zemi, která nebude jejich; budou tam otročit a budou tam pokořováni po čtyři sta let. 14Avšak proti pronárodu, jemuž budou otročit, povedu při. Potom odejdou s velkým jměním. 15Ty vejdeš ke svým otcům v pokoji, budeš pohřben v utěšeném stáří. 16Sem se vrátí teprve čtvrté pokolení, neboť dosud není dovršena míra Emorejcovy nepravosti.“ (Gn 15,13–16)

**Osobní studium**

V Dt 2. a 3. kapitole Mojžíš pokračuje ve vyprávění o dějinách Izraele a o tom, jak pod Božím vedením porazili své nepřátele. Když byli věrní, Bůh jim dával vítězství dokonce i nad „obry“ (Dt 2,11.20; 3,13).

To nás přivádí k náročnému tématu zničení nepřátelských pohanských národů, kterému bychom se měli alespoň krátce věnovat. Ano, děti Izraele často přicházely k národům s nabídkou míru (Dt 20,10.11). Když však takovou nabídku obyvatelé Kanaánu odmítli, velmi často to skončilo zničením a vyhlazením všech mužů a nezřídka i žen a dětí.

Někteří se snaží tento fakt obejít jednoduchým konstatováním, že tyto příběhy nejsou pravdivé. Jako adventisté však vnímáme, že celé Písmo „pochází z Božího Ducha a je dobré k učení, k usvědčování, k nápravě, k výchově ve spravedlnosti“ (2Tm 3,16), a proto takové tvrzení považujeme za nesprávné. Proto se musíme s touto komplikovanou otázkou vypořádat.

`Uvažuj o textu Gn 15,1–16. Jak nám tento příběh pomáhá alespoň zčásti pochopit Boží postoj k tomuto složitému tématu? Jak v této souvislosti rozumíš slovům Hospodina v Gn 15,16?`

Není pochyb o tom, že mnohé z těchto pohanských národů byly mimořádně kruté a nelidské. Byly proto vystaveny spravedlivému Božímu hněvu a odsouzení už dávno před příchodem Izraelců. Bůh často velmi dlouho a trpělivě čekal a dával národům příležitost změnit způsob svého chování. Ale přestože pohané tyto nabídky odmítali, nedává nám to uspokojivou odpověď na komplikovanou realitu týkající se vyvraždění každého, včetně dětí.

Je třeba říci, že i dnes máme stále omezené poznání celého kontextu událostí, které se tehdy odehrály, a proto musíme prozatím přijmout tuto těžkou a smutnou realitu a důvěřovat v Boží dobrotu, která se projevila mnoha různými způsoby. Víra nespočívá jen v tom, že budeme Boha milovat v nádherném počasí uprostřed lesa plného krásných zvuků, vůní a barev. Víra znamená důvěřovat Bohu i navzdory složitým okolnostem, kterým zcela nerozumíme.

**Aplikace**

`Jak se ti daří důvěřovat Bohu a jeho lásce, spravedlnosti a dobrotě, a to i tehdy, když jsme svědky situací, které se nám nehodí do naší představy Boha?`