---
title:  'Mojžíšovo Podání Dějin'
date:  02/10/2021
---

### Texty na tento týden
Deuteronomium 1–3

> <p>Základní verš</p>
> „... všichni jedli týž duchovní pokrm a pili týž duchovní nápoj; pili totiž z duchovní skály, která je doprovázela, a tou skálou byl Kristus.“ (1K 10,3.4)

„Toto jsou slova, která mluvil Mojžíš“ (Dt 1,1). Právě touto větou začíná kniha Deuteronomium. A přestože Mojžíš a jeho život dominují celé knize od úvodních slov až po jeho smrt v moábské zemi (Dt 34,5), Deuteronomium (stejně jako celá Bible) je ve skutečnosti velkým svědectvím o našem Pánu Ježíši. Protože on je náš Stvořitel (Gn 1–2; J 1,1–3), Udržovatel (Ko 1,15–17; Žd 1,3) a Vykupitel (Iz 41,14; Tt 2,14). A v širším smyslu těchto slov Deuteronomium ukazuje, jak Hospodin tvořil, udržoval a vykupoval svůj lid v tomto důležitém období dějin spasení.

Ve chvíli, kdy měli Izraelci konečně vstoupit do Kanaánu, zaměřuje Mojžíš jejich pozornost na minulost. Snaží se jim připomenout zásadní události, které jako národ s Bohem prožili. Chce, aby si uvědomili, co vše pro ně dosud Bůh udělal. Toto téma se opakuje v celém Písmu: pamatuj, co pro tebe Hospodin učinil v minulosti.

Toto upozornění by mělo být důležité i pro nás. I my totiž dnes stojíme téměř na hranicích zaslíbené země: „Když jsem uvažovala o naší minulosti a sledovala každý krok až po naši dnešní situaci ... když vidím, co Bůh vykonal, jsem naplněna úžasem a důvěrou v Krista jako našeho Vůdce. V budoucnu se nemusíme ničeho obávat, jedině pokud bychom zapomněli na cestu, po které nás Pán vedl, a na to, jak nás v minulosti učil.“ (LS 196)

**Osnova lekce**

V této lekci nahlédneme do prvních tří kapitol knihy Deuteronomium. Na prahu „zaslíbené země“ obrací Mojžíš pozornost svého lidu do minulosti – připomíná jim některé události, které prožili za posledních 40 let s Bohem a ze kterých si mohou vzít důležité poučení i pro svůj současný a budoucí život.

1. Úvod

- Ex 32,29–32: Úvod – Mojžíšův vztah k Bohu a jeho lidu (neděle)

2. Čtyři pohledy do minulosti

- Dt 1,1–7: 40 let putování pouští (pondělí)
- Dt 1,8–11: Zaslíbené požehnání (úterý)
- Dt 1,26–35: Vzpoura na poušti (středa)
- Dt 2,33.34: Boje proti nepřátelům (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`