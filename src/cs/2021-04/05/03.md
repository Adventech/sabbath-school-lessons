---
title:  'Milovat Cizince'
date:  25/10/2021
---

> <p></p>
> 17Vždyť Hospodin, váš Bůh, je Bůh bohů a Pán pánů, Bůh veliký, všemocný a vzbuzující bázeň, který nebere ohled na osobu a nepřijímá úplatek, 18ale zjednává právo sirotku a vdově, miluje hosta a dává mu chléb a šat. 19Milujte tedy hosta, neboť jste byli hosty v egyptské zemi. (Dt 10,17–19)

**Osobní studium**

Uprostřed napomenutí Mojžíš prohlásil: „Hle, Hospodinu, tvému Bohu, patří nebesa i nebesa nebes, země a všechno, co je na ní“ (Dt 10,14). Jde o silné vyjádření Boží svrchovanosti. Tuto myšlenku nacházíme na různých místech Písma: „Hospodinova je země se vším, co je na ní, svět i ti, kdo na něm sídlí“ (Ž 24,1).

`Uvažuj o úvodním textu (Dt 10,17–19). Co v těchto verších říká Mojžíš o Bohu? Jak se tato prohlášení promítají do příkazů, které dal Hospodin Izraelcům?`

Hospodin není jen svrchovaným vládcem nebes a země, je i „Bůh bohů a Pán pánů“ (Dt 10,17). To samozřejmě neznamená, že by existovali nějací jiní, nižší bohové, jako například domnělí bohové, které uctívali pohané. Je to víc než jen prohlášení, že Hospodin je jediný Bůh. („Nyní hleďte, jsem jedině já, jiný bůh vedle mne není...“ [Dt 32,39].) Jde o potvrzení jeho naprosté svrchovanosti nade všemi ostatními mocnostmi, skutečnými i vymyšlenými, na zemi i na nebi.

Text Dt 10,17 dále říká, že Hospodin je „Bůh veliký, všemocný a vzbuzující bázeň, který nebere ohled na osobu a nepřijímá úplatek“. To vše je součástí většího poselství: Hospodin je váš Bůh a vy, jeho lid, ho musíte poslouchat.

V těchto verších je představen velký kontrast. Ano, Hospodin je Bůh bohů a Pán pánů, svrchovaný vládce a udržovatel stvoření (Ko 1,16.17). Zajímá se však i o sirotky, vdovy a cizince a tuto péči vyjadřuje naplňováním jejich bezprostředních potřeb. Bůh, který zaznamená i pád vrabce na zem (Mt 10,29), ví o všech trápeních lidí na okraji společnosti. Hospodin říká, že ačkoli jsou součástí vyvoleného, zvláštního a milovaného národa, on jako Stvořitel miluje i druhé lidi, včetně těch, kteří strádají a jsou bezbranní. A tak, jak je miluje on, mají je milovat i oni. Je to nedílnou součástí jejich povinností vyplývajících ze smlouvy.

**Aplikace**

`Uvažuj o textu Ž 146,5–10, který se týká právě našeho vztahu k druhým. Co nám mají tyto verše připomenout? Co chtějí říct nám dnes, v naší společnosti?`