---
title:  'Host Ve Tvých Branách'
date:  23/10/2021
---

### Texty na tento týden
Dt 10,1–19; Dt 1,16.17; Dt 24,10–15

> <p>Základní verš</p>
> „Milujte tedy hosta, neboť jste byli hosty v egyptské zemi.“ (Dt 10,19)

Minulý týden jsme četli otázku zákoníka: „Které přikázání je první ze všech?“ (Mk 12,28). Ježíš v odpovědi potvrdil, že nejdůležitějším přikázáním je milovat Hospodina. „Miluj Hospodina, Boha svého, z celého svého srdce, z celé své duše, z celé své mysli a z celé své síly!“ (Mk 12,30).

Ježíš však pokračoval a začal mluvit o „druhém“ přikázání, na které se zákoník neptal. Ježíš však věděl, jak je i toto přikázání důležité, a proto řekl: „Druhé je toto: ‚Miluj svého bližního jako sám sebe!‘ Většího přikázání nad tato dvě není“ (Mk 12,31).

Žádné přikázání není větší než tato dvě? Ježíš spojil lásku k Bohu s láskou k bližnímu jako dvě nejdůležitější přikázání, která přesahují všechna ostatní.

Ježíš těmito slovy neřekl nic nového, co by Židé předtím nevěděli nebo neslyšeli. Výzva milovat Boha a myšlenka, že projevem této lásky je i láska k bližnímu (tedy k ostatním lidem), pochází ze Starého zákona – a kromě jiných míst právě z knihy Deuteronomium.

**Osnova lekce**

V této lekci budeme sledovat, co můžeme z knihy Deuteronomium pochopit o Boží touze, aby se jeho láska k nám odrážela i v našich láskyplných vztazích k druhým lidem.

1. Dt 10,14–16: Boží touha – proměněné lidské srdce (neděle)

2. Dt 10,17–19: Boží nařízení – milovat „cizince“ a potřebné (pondělí)

- Dt 10,19: 1. důvod – „I vy jste byli v jejich situaci.“ (úterý)
- Dt 1,16.17: 2. důvod – „Vždyť Bůh sám je miluje.“ (středa)
- Dt 24,10–15: Praktická podoba lásky k bližním (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`