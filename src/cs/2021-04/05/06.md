---
title:  'Čistá A Neposkvrněná Zbožnost'
date:  28/10/2021
---

> <p></p>
> 10Když poskytneš svému bližnímu nějakou půjčku, nevejdeš do jeho domu, abys na něm vymáhal zástavu. 11Zůstaneš venku a muž, kterému jsi půjčku poskytl, vynese ti zástavu ven. 12Jestliže je ten muž zchudlý, s jeho zástavou neulehneš. 13Vrátíš mu zástavu při západu slunce, aby ulehl ve svém plášti a žehnal ti. To bude tvá spravedlnost před Hospodinem, tvým Bohem. 14Nebudeš utiskovat nádeníka, zchudlého a potřebného ze svých bratří ani ze svých hostí, kteří žijí v tvé zemi v tvých branách. 15Dáš mu jeho mzdu ještě téhož dne, než nad ním zapadne slunce, neboť je zchudlý a svým životem na ní závisí, aby nevolal proti tobě k Hospodinu a aby na tobě nebyl hřích. (Dt 24,10–15)

> <p></p>
> Pravá a čistá zbožnost před Bohem a Otcem znamená pamatovat na vdovy a sirotky v jejich soužení a chránit se před poskvrnou světa. (Jk 1,27)

**Osobní studium**

`Které důležité principy jsou vyjádřeny v úvodních verších Dt 24,10–15 v souvislosti s naším chováním k těm, kteří jsou ve vztahu k nám v nevýhodném postavení?`

Vidíme v tom, jak Bohu záleží na lidské důstojnosti. Ano, možná nám něco patří, něco jsme půjčili a nyní je čas to získat zpět – ale i v tomto případě bychom se měli chovat s úctou a důstojně. Ani když jsme v právu, neměli bychom se snížit k ponižování, urážkám a útokům. Namísto toho bychom měli klidně počkat. Zdá se, že Dt 24,12.13 ukazuje, jak se chovat k někomu, kdo nám dal svůj jediný majetek – plášť chránící jej před chladem pouště – jako zálohu. Měli bychom mu umožnit, aby se mohl alespoň vyspat v teple. Ostatní verše se věnují tomu, jak bychom měli přistupovat k chudým, kteří pro nás pracují a které je často jednoduché utlačovat nebo vykořisťovat. K takovému chování bychom se nikdy neměli snížit, protože v Hospodinových očích jde o velmi vážný, politováníhodný hřích. Pokud měl být Izrael svatým národem a nést pravdu uprostřed světa naplněného zlem, modlářstvím a hříchem a pokud měl být svědkem o milosrdném Hospodinu, pak se zcela určitě musel vyznačovat laskavostí k slabým a lidem na okraji společnosti. V opačném případě by jejich svědectví nestálo vůbec za nic.

`Uvažuj o textu Jk 1,27–2,11. Jak tyto verše odrážejí slova, která Hospodin říkal Izraelcům v Deuteronomiu? Apoštol v těchto verších spojuje špatné zacházení s chudými s Desaterem. Jak tomu rozumíš?`

Ačkoliv Desatero se výslovně nevěnuje vztahu bohatých k chudým, platí, že přísné dodržování litery zákona a současně týrání či zanedbávání chudých nebo nuzných zesměšňuje víru člověka. Pokud má někdo vlažný nebo nepřátelský vztah k slabým či potřebným, nemůže o sobě tvrdit, že žije podle Desatera. Milovat bližního jako sebe sama je nejlepším, nejvznešenějším vyjádřením Božího zákona. Tato skutečnost je pravdou pro dnešek, stejně jako jí byla v době apoštola Jakuba nebo v době, kdy se Mojžíš přimlouval za izraelský národ na hranicích zaslíbené země.

**Aplikace**

`Jako adventisté sedmého dne bereme přikázání velmi vážně. Proč je důležité brát vážně i pokyny zaznamenané v Deuteronomiu a u Jakuba? Proč by (v souvislosti s texty u Jakuba) naše přesvědčení o důležitosti zachovávání zákona mělo posílit i naše předsevzetí pomáhat chudým a potřebným mezi námi?`