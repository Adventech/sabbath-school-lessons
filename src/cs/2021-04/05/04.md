---
title:  'I Vy Jste Byli Hosty V Egyptě'
date:  26/10/2021
---

> <p></p>
> Milujte tedy hosta, neboť jste byli hosty v egyptské zemi. (Dt 10,19)

> <p></p>
> Jak byste chtěli, aby lidé jednali s vámi, tak vy ve všem jednejte s nimi; v tom je celý Zákon i Proroci. (Mt 7,12)

**Osobní studium**

`Jaké poselství Izraelcům je obsaženo ve verši Dt 10,19? Jak bys ho mohl aplikovat do svého života a do života církve?`

Několik století předtím řekl Hospodin Abramovi: „Věz naprosto jistě, že tvoji potomci budou žít jako hosté v zemi, která nebude jejich; budou tam otročit a budou tam pokořováni po čtyři sta let“ (Gn 15,13; viz také Gn 17,8 a Sk 13,17). Toto proroctví se naplnilo a pro následující generace byl v prvních kapitolách knihy Exodus zaznamenán dramatický příběh jejich vykoupení (Ex 15,13) a záchrany (Ex 14,13) z Egypta. Tyto události slouží zároveň jako předobraz, symbol vykoupení a spasení, které jsme obdrželi v Ježíši Kristu. V tomto verši Hospodin připomíná, aby si Izraelci vždy dobře pamatovali, kde byli a kým tam byli – cizinci v cizí zemi.

Jinými slovy, měli pamatovat na to, jak byli na okraji společnosti, vyděděnci, dokonce otroky, vydanými na milost těm, kteří byli silnější a měli moc zneužívat, týrat a ponižovat. A přestože Izrael byl vyvolený národ povolaný Bohem, „království kněží“ (Ex 19,6), a mezi Izraelem a cizinci v jejich středu existovaly určité rozdíly – zejména v souvislosti s náboženskými obřady – pokud šlo o „lidská práva“, mělo se s cizinci, vdovami a se sirotky zacházet stejně férově a spravedlivě, jak to Izraelci očekávali sami pro sebe.

`Jak verš Mt 7,12 shrnuje, co Hospodin řekl starověkému Izraeli o jejich chování k slabým mezi nimi?`

Napomenutí, které dal Hospodin Izraelcům o tom, jak se mají chovat k lidem na okraji společnosti, nebylo ve starověkém světě vůbec běžné. Spíše bylo obvyklé, že měli postavení na úrovni zvířat.

Naproti tomu Izraelci měli být jiní, měli být světlem ostatním národům. A ano, tato odlišná norma chování měla svůj původ v Bohu, jehož uctívali, a ve způsobu, jakým ho uctívali. Jiný byl celý náboženský systém, který dostali od Hospodina. Právě laskavý přístup k lidem na okraji společnosti měl být celému světu svědectvím o výjimečnosti jejich Boha a víry. Důležitým smyslem existence vyvoleného národa bylo to, aby představovali světu jejich Boha.

**Aplikace**

`Kdo může být pro tebe oním „cizincem“, kterému bys měl projevovat lásku a milosrdenství?`