---
title:  'Soudit Spravedlivě'
date:  27/10/2021
---

> <p></p>
> 16V oné době jsem také přikázal vašim soudcům: „Vyslechněte své bratry a suďte každého v rozepři s jeho bratrem i s bezdomovcem spravedlivě. 17Při soudu nebuďte straničtí, vyslechněte jak malého, tak velkého a nikoho se nelekejte; soud je věcí Boží. Záležitost, která bude pro vás obtížná, předložte mně a já ji vyslechnu.“ (Dt 1,16.17)

> <p></p>
> „Buď proklet, kdo převrací právo bezdomovce, sirotka a vdovy.“ A všechen lid řekne: „Amen.“ (Dt 27,19)

**Osobní studium**

Jako věřící jsme povoláni odrážet Boží charakter. Apoštol Pavel napsal: „Znovu vás v bolestech rodím, dokud nebudete dotvořeni v podobu Kristovu“ (Ga 4,19). Vždyť původně jsme byli stvořeni, abychom byli „obrazem Božím“ (Gn 1,27). Tento obraz byl však později poškozen hříchem. Jak jsme viděli, když Mojžíš mluvil o Boží moci a majestátu, řekl zároveň, že Hospodin nepřijímá úplatky a že „nebere ohled na osobu“ (Dt 10,17), jinými slovy, že se zajímá o slabé a o lidi na okraji společnosti. Dělá to Bůh a my bychom ho měli následovat.

**Uvažuj nad uvedenými texty. Co mají společného? Jak bys shrnul jejich hlavní myšlenku?**

`Dt 1,16.17`

`Dt 16,19`

`Dt 24,17`

`Dt 27,19`

Je téměř příslovečné, že slabí, chudí a znevýhodnění se u většiny lidských soudů nedočkají stejné spravedlnosti jako ti, kteří mají peníze, moc a známosti. Nezáleží na zemi, historickém období, kultuře ani na tom, jak ušlechtilé myšlenky jsou obsažené v ústavě či jiných zákonech země. Realita zůstává stejná: chudí, slabí a utlačovaní téměř nikdy na spravedlnost nedosáhnou.

Právě proto je tak pozoruhodné, co Hospodin říká v uvedených verších. Nespravedlnost, která je všude jinde tak běžná, nemá mít své místo v Izraeli, uprostřed Božího lidu, mezi těmi, kdo mají představovat Hospodina okolnímu světu. Pokud bychom použili současný jazyk, Hospodin chtěl, aby si ve starověkém Izraeli byli „před zákonem všichni rovni“.

Tento koncept však přesahuje otázku zákonů. „Buďte svatí, neboť já Hospodin, váš Bůh, jsem svatý“ (Lv 19,2). Ano, věděli, kdo je pravý Bůh, měli i správný způsob bohoslužby, a dokonce přinášeli i správné oběti. Ale k čemu to vlastně bylo, když špatně zacházeli se slabými a s chudými, kteří žili mezi nimi? Prostřednictvím proroků Hospodin často a opakovaně ostře kritizuje ty, co utlačovali chudé a nuzné v Izraeli. Jak můžeš být „svatý“, a zároveň špatně zacházet s druhými? Nemůžeš, bez ohledu na to, jak přísně zachováváš náboženské obřady.

**Aplikace**

`Uvažuj o textech Am 2,6; 4,1; 5,11; Iz 3,14.15; 10,1.2 a Jr 2,34. Jak tato slova proroků odrážejí Hospodinovo varování starověkému Izraeli? Čím jsou tato slova aktuální i pro tebe dnes?`