---
title:  'Pokušení Na Poušti'
date:  12/12/2021
---

> <p></p>
> Tak ti dával [Bůh] poznat, že člověk nežije pouze chlebem, ale že člověk žije vším, co vychází z Hospodinových úst. (Dt 8,3)

> <p></p>
> Nepokoušejte Hospodina, svého Boha, jako jste ho pokoušeli v Masse. (Dt 6,16)

> <p></p>
> Hospodina, svého Boha, se budeš bát, jemu budeš sloužit, při jeho jménu přísahat. (Dt 6,13)

> <p></p>
> 1Tehdy byl Ježíš Duchem vyveden na poušť, aby byl pokoušen od ďábla. (…) 4On však odpověděl: „Je psáno: ‚Ne jenom chlebem bude člověk živ, ale každým slovem, které vychází z Božích úst.‘“ (…) 7Ježíš mu pravil: „Je také psáno: ‚Nebudeš pokoušet Hospodina, Boha svého.‘“ (…) 10Tu mu Ježíš odpoví: „Jdi z cesty, satane; neboť je psáno: ‚Hospodinu, Bohu svému, se budeš klanět a jeho jediného uctívat.‘“ 11V té chvíli ho ďábel opustil, a hle, andělé přistoupili a obsluhovali ho. (Mt 4,1–11)

**Osobní studium**

`Uvažuj o úvodní pasáži Mt 4,1–11. Jak Ježíš reagoval na satanova pokušení na poušti? Jakou důležitou lekci se z toho můžeme naučit my dnes?`

Ježíš se se satanem nehádal ani s ním nediskutoval. Jednoduše citoval Písmo, které je „živé, mocné a ostřejší než jakýkoli dvousečný meč“ (Žd 4,12). Ve všem, co říkal, najdeme citaci z Deuteronomia. Je zajímavé, že se Ježíš na poušti rozhodl citovat texty, které Izraelci dostali také na poušti.

Během prvního pokušení se Ježíš odvolával na Dt 8,3. Mojžíš připomínal starověkým Izraelcům, jak je Hospodin sytil manou během dlouhých let, které strávili na poušti. Všechno to bylo součástí procesu růstu, kterým je Bůh vedl. Měli si uvědomit, že „člověk nežije pouze chlebem, ale že člověk žije vším, co vychází z Hospodinových úst“. Bůh nám dává nejen fyzické jídlo, ale i duchovní výživu. Nemůžeme si vzít jen to první, aniž jsme přijali i to druhé. Ježíš použil obraz chleba jako návrat k Deuteronomiu, napomenul satana a odmítl pochybnosti, které se v něm satan snažil vyvolat.

V druhém pokušení se Ježíš odvolává na Dt 6,16, kde Mojžíš říká lidem, aby si vzpomněli na svou vzpouru v Masse (viz Ex 17,1–7). „Nepokoušejte Hospodina, svého Boha, jako jste ho pokoušeli v Masse.“ Slovo „pokoušet“ znamená zkoušet nebo testovat. Hospodin jim už mnohokrát ukázal svou moc a ochotu postarat se o ně. Když však přišly problémy, křičeli: „Je mezi námi Hospodin, nebo není?“ (Ex 17,7). A právě z tohoto příběhu čerpal Ježíš Boží slovo, kterým satana napomenul.

Při třetím pokušení se tentokrát satan snažil přimět Krista, aby se mu poklonil a uctíval ho. Jak otevřené a nehorázné odhalení toho, kým ve skutečnosti je a co skutečně chce! Místo toho, aby s ním začal diskutovat, Ježíš satana napomenul a znovu se vrátil k Božímu slovu – Deuteronomiu – ve kterém Hospodin varoval svůj lid před tím, co se stane, pokud od něj odpadnou a budou uctívat jiné bohy. „Hospodina, svého Boha, se budeš bát, jemu budeš sloužit, při jeho jménu přísahat“ (Dt 6,13). Tím myslel sebe a nikoho jiného.

**Aplikace**

`Jak často ty sám „zvedáš tvář“ a proč nám kříž ukazuje, jak hříšný je tento postoj?`