---
title:  'Vzal Prokletí Na Sebe'
date:  14/12/2021
---

> <p></p>
> Buď proklet, kdo nebude plnit slova tohoto zákona a dodržovat je. (Dt 27,26)

> <p></p>
> 22Bude-li nad někým pro hřích vynesen rozsudek smrti, bude-li usmrcen a ty jej pověsíš na kůl, 23nenecháš jeho mrtvolu na kůlu přes noc, ale bezpodmínečně ho pohřbíš týž den, protože ten, kdo byl pověšen, je zlořečený Bohem. (Dt 21,22.23)

> <p></p>
> 9A tak lidé víry docházejí požehnání spolu s věřícím Abrahamem. 10Ti však, kteří spoléhají na skutky zákona, jsou pod kletbou, neboť stojí psáno: „Proklet je každý, kdo nezůstává věren všemu, co je psáno v zákoně, a nečiní to.“ 11Je jasné, že nikdo není před Bohem ospravedlněn na základě zákona, neboť čteme: „Spravedlivý bude živ z víry.“ 12Zákon však nevychází z víry, nýbrž praví: „Kdo bude tyto věci činit, získá tím život.“ 13Ale Kristus nás vykoupil z kletby zákona tím, že za nás vzal prokletí na sebe, neboť je psáno: „Proklet je každý, kdo visí na dřevě.“ 14To proto, aby požehnání dané Abrahamovi dostaly v Ježíši Kristu i pohanské národy, abychom zaslíbeného Ducha přijali skrze víru. (Ga 3,9–14)

**Osobní studium**

`Které z myšlenek apoštola Pavla obsažených ve verších Ga 3,1–14 jsou důležité i dnes pro nás? Jak ke zdůraznění své myšlenky používá apoštol texty Dt 27,26 a 21,22.23?`

V křesťanství se list Galatským často využívá k tomu, aby si lidé ospravedlnili nedodržování Desatera a ostatních Božích příkazů. Tento argument se ovšem ve skutečnosti dává jako důvod pro nedodržování čtvrtého přikázání. Jako by dodržování tohoto jediného přikázání, na rozdíl od ostatních devíti, bylo nějakým projevem legalismu, o němž tu Pavel mluví.

Pavel však neargumentoval proti zákonu a rozhodně nic v této pasáži nemohlo ospravedlnit porušování přikázání o sobotě. Klíč se nachází v Ga 3,10, kde píše, že „ti však, kteří spoléhají na skutky zákona, jsou pod kletbou“, a pak cituje Dt 27,26. Nejde zde o poslušnost zákona, ale o „spoléhání se na zákon“, což je pro hříšné bytosti, jako jsme my, velmi obtížná, ne-li nemožná pozice.

Apoštol Pavel ukazuje, že nejsme spaseni na základě skutků zákona, ale Kristovou smrtí za nás, která je nám připočtena vírou. Důraz je položen na to, co pro nás udělal Kristus na kříži. Aby Pavel lépe zdůraznil tento fakt, připomíná opět myšlenky z Dt 21,23. Podobně jako Ježíš, i Pavel říká, že „je psáno“, a ukazuje na autoritu Starého zákona. Cituje text pojednávající o někom, kdo se dopustil hrdelního zločinu, byl za něj popraven a pověšen na strom, snad pro odstrašení ostatních.

Pavel příklad používá jako popis Ježíšovy zástupné smrti na kříži. Kristus „za nás vzal prokletí na sebe“ tím, že čelil prokletí zákona, tedy smrti, které by jinak museli čelit lidé, protože porušili zákon. Dobrá zpráva evangelia spočívá v tom, že prokletí, které mělo být naše, se na kříži stalo jeho prokletím, „abychom zaslíbeného Ducha přijali skrze víru“ (Ga 3,14).

Nebo, jak napsala Ellen G. Whiteová: „Jen Ten, který je rovný Bohu, mohl vykonat smíření za toto přestoupení. Nikdo jiný než Kristus nemohl vykoupit padlého člověka z prokletí zákona a uvést ho opět do souladu s nebesy. Kristus vezme na sebe vinu a hanbu hříchu, aby zachránil ztracené lidstvo.“ (PP 63; NUD 24)

**Aplikace**

`Jak nám tyto verše ukazují na Ježíše jako ústřední postavu celé Bible? Proč z tohoto faktu musí vycházet i naše porozumění Bible?`