---
title:  'Bůh Jako Spravedlivý Soudce'
date:  16/12/2021
---

> <p></p>
> Ten, kdo má zemřít, bude usmrcen na základě výpovědi dvou nebo tří svědků. Nebude usmrcen na základě výpovědi jediného svědka. (Dt 17,6)

> <p></p>
> Má je pomsta i odplata, přijde včas a jejich noha zakolísá, den jejich běd se blíží, řítí se na ně, co je jim uchystáno. (Dt 32,35)

> <p></p>
> 28Už ten, kdo pohrdne zákonem Mojžíšovým, nedojde slitování a propadá smrti na základě svědectví dvou nebo tří svědků. 29Pomyslete, oč hroznějšího trestu si zaslouží ten, kdo zneuctí Božího Syna a za nic nemá krev smlouvy, jíž byl posvěcen, a tak se vysmívá Duchu milosti. 30Vždyť víme, kdo řekl: „Já budu trestat, má je odplata.“ A jinde: „Pán bude soudit svůj lid.“ 31Je hrozné upadnout do ruky živého Boha. (Žd 10,28–31)

**Osobní studium**

List Židům je v celé své hloubce a vznešenosti v mnoha ohledech jen jednou dlouhou výzvou pro křesťany ze židů. O jakou výzvu šlo? Aby zůstali věrni Pánu!

Tato věrnost měla pocházet z lásky k Bohu, k tomu, jaký je, jaký má charakter a jak je dobrý, což se nejvýrazněji projevilo na kříži. Někdy je však třeba lidem připomenout, jak hrozné následky má odpadnutí od Boha. Potřebujeme si uvědomit, že pokud nakonec nepřijmeme to, co pro nás Kristus udělal tím, že zaplatil trest za naše přestoupení, budeme muset zaplatit tento trest sami, a to znamená „pláč a skřípění zubů“ (Mt 22,13); potom už bude následovat věčná smrt.

`Uvažuj o úvodním textu Žd 10,28–31. Co Pavel říká a jak se to týká i nás?`

Je zajímavé, že když chce Pavel křesťany ze židů povzbudit k věrnosti Bohu, cituje Deuteronomium, pasáž, v níž jsou židé v minulosti vyzváni k tomu, aby zůstali Bohu věrni! Apoštol Pavel cituje Dt 17,6, kde se hovoří o tom, že někdo, kdo si zaslouží smrt, jí bude čelit pouze tehdy, když proti němu budou svědčit alespoň dva lidé.

Pavel ukázal, že pokud neposlušnost může vést ke smrti podle Starého zákona, o co „hroznějšího trestu si zaslouží ten, kdo zneuctí Božího Syna a za nic nemá krev smlouvy, jíž byl posvěcen, a tak se vysmívá Duchu milosti“ (Žd 10,29). Jinými slovy, máte více světla a více pravdy než měli oni, víte o oběti Syna Božího za vaše hříchy. Proto, pokud se odchýlíte od pravdy, vaše odsouzení bude větší než jejich odsouzení.

Pavel se pak vrací zpět k Dt 32,35, aby podpořil tento argument. Vzhledem k tomu, co v Kristu dostali a co věděli o díle, které pro ně Bůh vykonal, bude Hospodin, který řekl „má je pomsta i odplata“, soudit svůj lid a odplatí jim (Žd 10,30) za jejich nevěru. Bůh soudil i jejich předky, kteří neměli tolik poznání jako tito novozákonní židé. Těm se Boží láska plně zjevila na kříži. Pavel proto říká: Mějte se na pozoru.

**Aplikace**

`Jak často říkáš nebo děláš věci v hněvu, i když si třeba myslíš, že je oprávněný? Jak se můžeš naučit zastavit, modlit se a hledat moc Boží, abys mohl říct a udělat správně věci předtím, než řekneš nebo uděláš něco špatného?`