---
title:  'Prorok Z Vašich Bratří'
date:  15/12/2021
---

> <p></p>
> 15Hospodin, tvůj Bůh, ti povolá z tvého středu, z tvých bratří, proroka, jako jsem já. Jeho budete poslouchat 16zcela podle toho, co jsi žádal od Hospodina, svého Boha, na Chorébu v den shromáždění: „Kéž neslyším už hlas Hospodina, svého Boha, a nevidím už ten veliký oheň, abych nezemřel.“ 17Hospodin mi řekl: „Dobře to pověděli. 18Povolám jim proroka z jejich bratří, jako jsi ty. Do jeho úst vložím svá slova a on jim bude mluvit vše, co mu přikážu. 19Kdo by má slova, která on bude mluvit mým jménem, neposlouchal, toho já sám budu volat k odpovědnosti. (Dt 18,15–19)

> <p></p>
> Mojžíš řekl: „Hospodin, náš Bůh, vám povolá proroka z vašich bratří, jako jsem já; toho budete poslouchat ve všem, co vám řekne.“ (Sk 3,22)

> <p></p>
> To je on, který řekl synům izraelským: „Bůh vám z vašich bratří povolá proroka, jako jsem já.“ (Sk 7,37)

**Osobní studium**

Hospodin neustále varoval Izraelce, aby nepřebírali praktiky okolních národů. Naopak, měli být těmto národům svědky (Dt 4,6–8). V Dt 18,9–14 je Mojžíš znovu varuje před konkrétními praktikami. Ten, kdo je dělá, „je pro Hospodina ohavný“ (Dt 18,12; B21). V této souvislosti jim připomíná, že každý z nich by měl být „cele oddán Hospodinu, svému Bohu“ (Dt 18,13; B21).

`Co říká Mojžíš Izraelcům v úvodních verších Dt 18,15–19? Porovnej to se Sk 3,22 a 7,37. Jak Petr a Štěpán aplikovali text Dt 18,18?`

V souvislosti se smlouvou na Sínaji mluví Mojžíš o tom, jak Izraelci při zjevení Božího zákona (Ex 20,18–21) chtěli, aby Mojžíš působil jako prostředník, přímluvce mezi nimi a Bohem. Tehdy jim Mojžíš dvakrát slíbil (Dt 18,15.18), že Bůh mezi nimi povolá proroka podobného Mojžíšovi. Slib se týkal mimo jiné toho, že tento Prorok bude podobně jako Mojžíš prostředníkem mezi Bohem a lidmi.

O mnoho století později Petr i Štěpán citují tento text a říkají, že ukazoval na Ježíše. Pro Petra byl Ježíš naplněním všeho, o čem mluvil Bůh „ústy svých svatých proroků“ (Sk 3,21). Petr vyzývá, aby proto vůdci poslouchali Ježíše a to, co říkal. Použil tento pro židy známý text a aplikoval ho přímo na Ježíše s tím, že musí činit pokání za to, co mu udělali (Sk 3,19).

Později ve Sk 7,37, když Štěpán, ač v jiné situaci než Petr, vyznává Ježíše, stejně jako on se odvolává na tento známý slib a také on tvrdí, že ukazoval na Ježíše. Říká, že Mojžíš ve své roli vůdce Izraelců byl obrazem, který ukazoval na Ježíše. Štěpán se podobně jako Petr snažil lidem vysvětlit, že Ježíš je naplněním proroctví a mají mu naslouchat. Přestože ho obvinili z toho, že ho slyšeli, jak „mluví rouhavě proti Mojžíšovi a proti Bohu“ (Sk 6,11), vyznával Štěpán Ježíše jako Mesiáše, jako přímé naplnění toho, co Bůh prostřednictvím Mojžíše zaslíbil.

**Aplikace**

`Hospodin bude soudit svůj lid. Jaká je tvá jediná naděje? (Ř 8,1)`