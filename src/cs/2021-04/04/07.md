---
title:  'Podněty K Zamyšlení'
date:  22/10/2021
---

„Po celou věčnost budou vykoupení přemýšlet a zpívat o Kristově kříži. V oslaveném Kristu budou vidět Krista ukřižovaného. Nikdy nezapomenou, že Pán, který svou mocí stvořil a udržuje nesčíslné světy v nekonečném vesmíru, milovaný Boží Syn, Vládce nebes, kterého radostně uctívají cherubíni a serafíni, se ponížil, aby pozvedl člověka padlého do hříchu. Nezapomenou, že snášel trest a hanbu za hřích, ani to, že před ním Otec skryl svou tvář, až mu bída ztraceného světa zlomila srdce a ukončila jeho utrpení na golgotském kříži. Skutečnost, že Stvořitel všech světů a Soudce všech stvořených bytostí odložil svou slávu a z lásky k člověku se ponížil, bude ve vesmíru trvale vzbuzovat obdiv a úctu. Až se zástupy zachráněných budou dívat na svého Vykupitele a uvidí věčnou slávu Otce zářící v jeho tváři, až uvidí Boží trůn, který stojí věčně, a poznají, že jeho království je bez konce, budou nadšeně jásat: ‚Čest a sláva Beránkovi, který se obětoval a smířil nás s Bohem svou nejdražší krví!‘“ (GC 651.652; VDV 418)

**Otázky k rozhovoru**

`1. 	Uvažujte společně o výše uvedeném citátu z knihy Ellen G. Whiteové Velké drama věků. Jak vám pomáhá pochopit, proč má být naše láska k Bohu tou největší láskou, kterou prožíváme? Bůh, „který svou mocí stvořil a udržuje nesčetné světy v nekonečném vesmíru“, je přesně tím Bohem, který za nás zemřel na kříži. Proč má být tato pravda základem našeho vztahu s Bohem?`

`2. 	Jak rozumíte skutečnosti, že Boha máme současně milovat a bát se ho? Je to vůbec možné? A proč by to tak mělo být?`

`3. 	Je poměrně snadné Boha milovat, když se nám všechno daří. Ale co když se nám nedaří, když do našeho života vstoupí problémy a tragédie? Proč je v takových chvílích láska k Bohu ještě důležitější?`

`4. 	Soustřeďte se společně na poslední otázku z části na čtvrtek. Jak byste mohli vysvětlit nevěřícímu člověku, co to znamená milovat Boha? Jak můžeme milovat někoho, koho jsme nikdy neviděli na vlastní oči? Proč v konečném důsledku nezáleží na tom, zda jsme ho osobně viděli?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.