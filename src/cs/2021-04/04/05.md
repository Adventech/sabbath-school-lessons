---
title:  'Pokud Mě Milujete, Budete Zachovávat Má Přikázání'
date:  20/10/2021
---

> <p></p>
> Poznej tedy, že Hospodin, tvůj Bůh, je Bůh, Bůh věrný, zachovávající smlouvu a milosrdenství do tisícího pokolení těm, kteří ho milují a dbají na jeho přikázání. (Dt 7,9)

> <p></p>
> 12Nyní tedy, Izraeli, co od tebe požaduje Hospodin, tvůj Bůh? Jen aby ses bál Hospodina, svého Boha, chodil po všech jeho cestách, miloval ho a sloužil Hospodinu, svému Bohu, celým svým srdcem a celou svou duší, 13abys dbal na Hospodinova přikázání a nařízení, která ti dnes udílím, aby s tebou bylo dobře. (Dt 10,12.13)

> <p></p>
> Budeš milovat Hospodina, svého Boha, budeš dbát na to, co ti svěřil, na jeho nařízení, práva a přikázání po všechny dny. (Dt 11,1)

**Osobní studium**

Izraelci byli jako celý národ povoláni k tomu, aby milovali Boha. Láska se však může projevovat pouze na úrovni jednotlivých lidí. Jako individuální lidská bytost se svobodnou vůlí musel každý konkrétní Izraelec učinit osobní rozhodnutí milovat Boha – a tuto lásku projevovat poslušností.

`Jaká společné téma spojuje dnešní úvodní texty?`

Poselství Písma už nemůže být jasnější! Bůh svou lásku neprojevil jen slovem, ale zjevil ji a neustále ji projevuje svými mocnými skutky. Podobně má i Boží lid vyjadřovat svou lásku k Bohu svými činy. A v uvedených textech vidíme, že láska k Bohu je neoddělitelně spojena s poslušností.

To je také důvod, proč Jan říká: „V tom je totiž láska k Bohu, že zachováváme jeho přikázání...“ (1J 5,3a). Ježíš říká: „Vy jste moji přátelé, činíte-li, co vám přikazuji“ (J 15,14). Všechny tyto verše vyjadřují stejné učení. Láska k Bohu se vždy musí projevit poslušností Bohu. Vždycky to tak bylo a bude. Poslušnost Bohu znamená zachovávání jeho zákona, Desatera, které zahrnuje i přikázání o sobotě. Zachovávání čtvrtého přikázání není proto o nic víc zákonictví než zachovávání zbývajících devíti.

Je pravda, že zachovávání každého přikázání může být zákonictvím. Stane se to tehdy, když poslušnost nevychází z lásky k Bohu. Pokud však Boha opravdu milujeme, a především pokud je pohnutkou naší lásky to, co Bůh pro nás učinil v Ježíši Kristu, pak ho toužíme poslouchat, protože nás o to žádá.

Když Mojžíš opakovaně připomínal Izra­elcům, aby milovali Boha a poslouchali ho, bylo to po jejich vysvobození z Egypta. Jejich láska a poslušnost byly tedy odpovědí na akt vysvobození. Nejprve je Hospodin vyvedl z Egypta, oni pak měli odpovídat věrnou poslušností jeho přikázání. Dnes je to velmi podobné.

**Aplikace**

`Jaká je tvá zkušenost se snahou žít podle Boží vůle? Jaká je tvá vnitřní motivace poslouchat Boha? Proč musí vycházet z lásky k Bohu? Má v tom hrát nějakou roli strach (v biblickém významu tohoto slova)? Proč?`