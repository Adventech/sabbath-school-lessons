---
title:  'On První Miloval Nás'
date:  19/10/2021
---

> <p></p>
> Protože miloval tvé otce, vyvolil po nich i jejich potomstvo a tebe vyvedl svou velikou mocí z Egypta. (Dt 4,37)

> <p></p>
> 7Nikoli proto, že byste byli početnější než kterýkoli jiný lid, přilnul k vám Hospodin a vyvolil vás. Vás je přece méně než kteréhokoli lidu. 8Ale protože vás Hospodin miluje a zachovává přísahu, kterou se zavázal vašim otcům, vyvedl vás Hospodin pevnou rukou a vykoupil tě z domu otroctví, z rukou faraóna, krále egyptského. (Dt 7,7.8)

> <p></p>
> Proto zvrátil Hospodin, tvůj Bůh, zlořečení tobě v požehnání, neboť Hospodin, tvůj Bůh, tě miloval. (Dt 23,6)

**Osobní studium**

Přestože v knize Deuteronomium zaznívá mnoho pravidel, pokynů a napomenutí, která vyzývala Izraelce, aby bedlivě poslouchali Boží přikázání, soudy a ustanovení, ze všeho nejdůležitější bylo, aby milovali Boha z celého srdce, z celé duše a z celé síly. Samozřejmě k tomu měli dobré důvody.

`Co říkají úvodní verše (Dt 4,37; 7,7.8; 23,6) o Boží lásce k jeho lidu?`

V Deuteronomiu Mojžíš opakovaně vyprávěl lidu o Boží lásce k jejich předkům i k nim samotným. Bůh však zjevoval svou lásku nejen slovy, ale především mocnými činy. Navzdory nedokonalostem, selhání a hříchům Izraele, Boží láska vůči nim zůstávala pevná a vytrvalá. Tato láska se mocně projevovala v tom, jak s nimi Bůh zacházel.

`Jak nám text z 1J 4,16–19 pomáhá pochopit výzvu milovat Boha?`

Bůh nás miloval dříve, než jsme se tu objevili. Plán spasení existoval již „před stvořením světa“ (Ef 1,4).

Jak napsala Ellen G. Whiteová: „Plán našeho vykoupení nebyl dodatečným řešením, které Bůh vymyslel až po Adamově pádu. Byl zjevením ‚tajemství, které od věčných časů nebylo vysloveno‘ (Ř 16,25). Odhalením zásad, které jsou od věčnosti podstatou Boží vlády.“ (DA 22; TV 11)

Je naším velkým štěstím, že Bůh je Bohem lásky. Jeho láska je tak velká, že šel na kříž namísto nás a za nás. Jeho láska je sebeobětavá. „A v podobě člověka se ponížil, v poslušnosti podstoupil i smrt, a to smrt na kříži“ (Fp 2,8). Dnes tedy známe takové zjevení Boží lásky, jaké si Izraelci pravděpodobně nedokázali ani představit.

**Aplikace**

`Co kdyby hlavní charakteristikou Boha nebyla láska, ale nenávist nebo nezájem? V jakém světě bychom žili? Proč je zjevení Boží lásky k nám něco, z čeho se máme radovat?`