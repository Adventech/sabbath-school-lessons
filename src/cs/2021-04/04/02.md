---
title:  'Milovat Boha'
date:  17/10/2021
---

> <p></p>
> 1Toto jsou přikázání, nařízení a práva, kterým vás Hospodin, váš Bůh, přikázal vyučovat, abyste je dodržovali v zemi, do níž táhnete a kterou máte obsadit: 2Aby ses bál Hospodina, svého Boha, a bedlivě dbal na všechna jeho nařízení a příkazy, které ti udílím, ty i tvůj syn a tvůj vnuk, po všechny dny svého života, abys byl dlouho živ. 3Poslouchej je, Izraeli, a bedlivě je dodržuj. Tak se ti povede dobře a velmi se rozmnožíte v zemi oplývající mlékem a medem, jak ti přislíbil Hospodin, Bůh tvých otců. 4Slyš, Izraeli, Hospodin je náš Bůh, Hospodin jediný. 5Budeš milovat Hospodina, svého Boha, celým svým srdcem a celou svou duší a celou svou silou. (Dt 6,1–5)

**Osobní studium**

Poté, co Mojžíš shrnul Izraelcům jejich dějiny, začal jim dávat pokyny, co mají dělat, aby mohli obsadit zemi a aby se jim v ní dařilo. Samozřejmě, dalo by se to říci i tak, že podstatná část knihy Deuteronomium obsahuje příkazy Hospodina Izraelcům, co mají dělat, aby splnili svůj podíl smlouvy, kterou s nimi milostivý Hospodin uzavřel, a mohl tak naplnit zaslíbení dané jejich předkům.

Uvažuj o úvodním textu (Dt 6,1–5). Pokus se vlastními slovy vyjádřit příkaz, který zaznívá v pátém verši.

Milovat Hospodina, svého Boha, celým svým srdcem...? Je pozoruhodné, že uprostřed textů obsahujících Desatero, varování, příkazy a různá ustanovení zaznívá výzva milovat Hospodina. Ten příkaz však jde dál a říká, že Boha je třeba milovat „celým svým srdcem, celou svou duší a celou svou silou“.

Pokud má být láska k Bohu láskou z celé duše, z celého srdce a z celé síly, naznačuje to, že má jít o lásku nadřazenou nad lásku ke všem ostatním a všemu ostatnímu. Bůh je totiž základem celé naší existence a všeho, čím jsme. Láska k Bohu má dát naší lásce ke všemu ostatnímu náležitý kontext a správnou perspektivu.

Příkaz milovat Boha je adresován nejen lidu jako celku, ale i každému jednotlivci. Přestože společně jsme součástí společenství, které má být Bohu věrné, Hospodin chce, aby mu byl věrný každý z nás jako jednotlivec. A základem této věrnosti má být láska k němu, a to proto, kým je, jaký je a co pro nás udělal a dělá.

**Aplikace**

`Co pro tebe znamená milovat Boha celým srdcem, celou duší a celou silou?`