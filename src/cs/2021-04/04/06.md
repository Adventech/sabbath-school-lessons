---
title:  'Nejdůležitější Přikázání'
date:  21/10/2021
---

> <p></p>
> 28Přistoupil k němu jeden ze zákoníků, který slyšel jejich rozhovor a shledal, že jim dobře odpověděl. Zeptal se ho: „Které přikázání je první ze všech?“ 29Ježíš odpověděl: „První je toto: ‚Slyš, Izraeli, Hospodin, Bůh náš, jest jediný pán; 30miluj Hospodina, Boha svého, z celého svého srdce, z celé své duše, z celé své mysli a z celé své síly!‘“ (Mk 12,28–30)

**Osobní studium**

Někteří křesťané se z různých důvodů snaží oddělit Starý zákon od Nového zákona. Není to však možné, pokud nechceme zbavit Nový zákon jeho skutečného smyslu. Nový zákon svým zjevením Krista a teologickým vysvětlením jeho života, smrti, vzkříšení a velekněžské služby poukazuje na naplnění mnoha starozákonních proroctví a předobrazů. Starý zákon tvoří pozadí, kontext a základnu pro Nový zákon. Obě části Písma zjevují Boží dobrotu a lásku.

I to je důvod, proč se Nový zákon (a také samotný Ježíš) opakovaně odvolává na texty ze Starého zákona.

`O co šlo podle textu (Mk 12,28–30) v zákoníkově otázce? Jak Ježíš odpověděl? Proč je právě toto přikázání „největší“?`

`Je zajímavé, že zákoník, který svůj život zasvětil pochopení zákona, pokládá právě takovou otázku. Uprostřed všech zákonů a přikázání, o jejichž důležitosti byli zákoníci přesvědčeni (později židovská tradice ustálila jejich počet na 613), není překvapivé, že by z nich rádi vyzdvihli to nejdůležitější přikázání. A co udělal Ježíš?`

Přešel rovnou k textu z knihy Deute­ro­nomium a začal slovy: „Slyš, Izraeli, Hospodin je náš Bůh, Hospodin jediný“ (Dt 6,4; porovnej s Mk 12,29). Potom cituje i následující verš o milování Boha z celého srdce, z celé duše a z celé síly. Poukazuje na klíčové prohlášení, že Hospodin je jejich jediným Bohem. A v souvislosti s touto pravdou zaznívá výzva milovat Boha nade vše.

Co by mohlo být aktuálnější „pravdou pro dnešek“ než toto přikázání? V posledních dnech, kdy se budou odehrávat závěrečné události a za dramatických okolností bude každý muset učinit rozhodnutí, na kterou ze dvou stran se postaví, budou mít Boží přikázání velmi důležité místo (viz Zj 14,12).

Naše konečné rozhodnutí bude vycházet z toho, jestli opravdu milujeme Boha. K rozhodnutí milovat Boha z celého srdce, z celé duše a z celé síly se můžeme dopracovat pouze na základě vlastního poznání a zkušenosti s jeho dobrotou, láskou a milostí. A pokud bude třeba, budeme ochotni za to i zemřít.

**Aplikace**

`Představ si, že by ti někdo položil otázku: „Jak mohou lidé milovat Boha, když ho nikdy osobně neviděli ani se s ním nesetkali?“ Jak bys mu odpověděl?`