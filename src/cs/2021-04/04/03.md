---
title:  'Bát Se Boha'
date:  18/10/2021
---

> <p></p>
> Nyní tedy, Izraeli, co od tebe požaduje Hospodin, tvůj Bůh? Jen aby ses bál Hospodina, svého Boha, chodil po všech jeho cestách, miloval ho a sloužil Hospodinu, svému Bohu, celým svým srdcem a celou svou duší... (Dt 10,12)

> <p></p>
> 1I vy jste byli mrtvi pro své viny a hříchy, 2v nichž jste dříve žili podle běhu tohoto světa, poslušni vládce nadzemských mocí, ducha, působícího dosud v těch, kteří vzdorují Bohu. 3I my všichni jsme k nim kdysi patřili; žili jsme sklonům svého těla, dali jsme se vést svými sobeckými zájmy, a tím jsme nutně propadli Božímu soudu tak jako ostatní. 4Ale Bůh, bohatý v milosrdenství, z velké lásky, jíž si nás zamiloval, 5probudil nás k životu spolu s Kristem, když jsme byli mrtvi pro své hříchy. Milostí jste spaseni! (Ef 2,1–5)

**Osobní studium**

Mojžíš přikázal Izraelcům, aby milovali Boha celou svou bytostí. Šlo skutečně o příkaz. O několik veršů dříve se však nachází i jiný příkaz: „Toto jsou přikázání ... aby ses bál Hospodina, svého Boha...“ (Dt 6,1.2).

`Uvažuj o verši z úvodu (Dt 10,12). Jak rozumíš spojení lásky a strachu v tomto verši? V čem se podle tebe tato dvě témata doplňují, v čem si protiřečí?`

V některých verších zaznívá výzva bát se Boha a v jiných milovat ho. V tomto konkrétním verši dostávají Izraelci oba příkazy současně – aby se Boha báli a aby ho milovali. V běžném chápání slova „bát se“ by to mohlo znamenat rozpor, ale není to tak. Strach z Boha je kombinací strachu, obdivu a respektu. Když si totiž uvědomíme svatost, autoritu, moc a spravedlnost Boha, a uvidíme to vše v protikladu s naší hříšností, slabostí a úplnou závislostí na něm, pak přirozenou reakcí je úžas, posvátná bázeň, strach z Boha. Jsme hříšné bytosti, které přestoupily Boží zákon a které si – nebýt Boží milosti – zaslouží jen odsouzení a věčnou smrt.

`Jak verše Ef 2,1–10 vyjadřují skutečnost, že Boha můžeme současně milovat, ale také se ho bát?`

Navzdory skutečnosti, že jsme byli „dětmi hněvu“ (Ef 2,3; ČSP), což je důvod, proč bychom se měli Boha bát, Kristus za nás zemřel, a tak nám dal nový život v něm. Součástí tohoto nového života je svoboda od hříchu a odsouzení za minulost – což je důvod, proč ho máme milovat.

`Tak, jak to platí dnes pro nás, můžeme tento princip aplikovat i na starověký Iz­rael. Hebrejci byli v Egyptě zajatci, odsouzenými k otrocké práci a útlaku. Jen díky Boží lásce a jeho milosrdenství mohli být vykoupeni. „Pamatuj, že jsi byl otrokem v egyptské zemi a že tě Hospodin, tvůj Bůh, odtud vyvedl pevnou rukou a vztaženou paží“ (Dt 5,15a). Není divu, že měli důvod Boha milovat, ale zároveň se ho i bát. Jestliže měli důvod oni, o co víc my, když známe pravdu o Ježíši, který za nás zemřel na kříži?`

**Aplikace**

`Přečti si text Zjevení 14,6.7. Jak rozumíš tomu, že prvním příkazem Božího poselství světu pro poslední dny má být „Bojte se Boha“? Jak tato výzva souvisí s tím, co se má udát v posledních dnech?`