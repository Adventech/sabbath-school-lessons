---
title:  'Ozvěny Knihy Deuteronomium Ve Starém Zákoně'
date:  04/12/2021
---

### Texty na tento týden
2Kr 22; Neh 9,6; Jr 7,1–7; Ž 148,4; Jr 29,13; Mi 6,1–8; Da 9,1–19

> <p>Základní verš</p>
> „Avšak Hospodin přilnul jenom k tvým otcům, zamiloval si je a vyvolil jejich potomstvo, vás, ze všech národů, jak tomu je dnes.“ (Dt 10,15)

Jednou z fascinujících věcí v Bibli a zejména ve Starém zákoně je i to, že se často odkazuje nebo přímo cituje ze svých ostatních částí. Pisatelé pozdějších knih Starého zákona se odvolávají na dřívější pisatele, používají jejich texty, aby něco vyjádřili.

Ž 81 se například vrací zpět ke knize Exodus a cituje téměř doslovně úvod k Desateru, kdy žalmista píše: „Já jsem Hospodin, tvůj Bůh, já jsem tě přivedl z egyptské země...“ (Ž 81,11).

Ve Starém zákoně se autoři odkazují na příběhy z Genesis, zejména na příběh stvoření. Prorok připomíná: „Viděl jsem zemi, a hle, je pustá a prázdná, nebesa jsou beze světla“ (Jr 4,23; viz také Gn 1,2).

Pozdější pisatelé Starého zákona, například proroci, se mnohokrát odvolávají na knihu Deuteronomium, která hrála (spolu se smlouvou v ní zapsanou) hlavní roli v počátcích izraelského národa. Jaké části Deuteronomia použili a na jaké myšlenky, které mohou mít význam i dnes, upozorňovali?

**Osnova lekce**

V rámci této lekce se podíváme na způsob, jakým se poselství (nebo jedinečné výrazy a koncepty) knihy Deuteronomium odrážejí na jiných místech Starého zákona.

- 2Kr 22,8–11: Nález „Knihy zákona“ v době Jóšijáše (neděle)
- 1Kr 8,27; Neh 9,6; Ž 148,4: Bůh, kterému patří „nebesa nebes“ (pondělí)
- Jr 4,4; 7,5–7; 29,11–13: Ozvěny v knize proroka Jeremjáše (úterý)
- Mi 6,1–8: Boží očekávání od jeho lidu podle Micheáše (středa)
- Da 9,1–19: Danielova vzpomínka na „Mojžíšův zákon“ (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`