---
title:  'Deuteronomium U Jeremjáše'
date:  07/12/2021
---

> <p></p>
> 11Neboť to, co s vámi zamýšlím, znám jen já sám, je výrok Hospodinův, jsou to myšlenky o pokoji, nikoli o zlu: chci vám dát naději do budoucnosti. 12Budete mě volat a chodit ke mně, modlit se ke mně a já vás vyslyším. 13Budete mě hledat a naleznete mě, když se mne budete dotazovat celým svým srdcem. (Jr 29,11–13)

> <p></p>
> 5Jestliže napravíte své cesty a své skutky, budete-li mezi sebou zachovávat právo, 6nebudete-li utlačovat bezdomovce, sirotka a vdovu, nebudete-li na tomto místě prolévat nevinnou krev a nebudete-li chodit ke své škodě za jinými bohy, 7pak vás nechám přebývat na tomto místě, v zemi, kterou jsem dal vašim otcům na věky věků. (Jr 7,5–7)

> <p></p>
> Obřežte se kvůli Hospodinu, obřežte svá neobřezaná srdce, mužové judští, obyvatelé Jeruzaléma, aby mé rozhořčení nevyšlehlo jako oheň a nehořelo a nikdo by je neuhasil, a to pro vaše zlé skutky. (Jr 4,4)

**Osobní studium**

Před lety jeden mladý muž, agnostik, vášnivě hledal pravdu – ať už by byla jakákoliv a vedla ho kamkoli. Nakonec dospěl nejen k víře v Boha Otce a Ježíše, ale přijal i poselství adventistů sedmého dne. Jeho oblíbeným veršem z Bible byl Jr 29,13, ve kterém se říká „Budete mě hledat a naleznete mě, když se mne budete dotazovat celým svým srdcem.“ Po mnoha letech našel tento verš při studiu Bible znovu, ale tentokrát v knize Deuteronomium. Jeremjáš verš převzal od Mojžíše.

`Uvažuj o textu Dt 4,23–29. Jaký je kontext tohoto zaslíbení pro Izrael a jak se může týkat nás dnes?`

Jak jsme již poznali, kniha Deuteronomium byla znovu objevena během vlády krále Jóšijáše. Právě za jeho vlády Jeremjáš začal svou prorockou službu. Není divu, že i v Jeremjášových spisech můžeme vidět vliv Deuteronomia.

`Přečti si text Jr 7,1–7. Co zde Jeremjáš říká lidu a jak to souvisí s tím, co bylo napsáno v knize Deuteronomium?`

Mojžíš v knize Deuteronomium opakovaně zdůrazňuje, že jejich pobyt v zaslíbené zemi je podmíněný, a pokud nebudou poslouchat, nezůstanou na místě, které pro ně Bůh vybral. V Jr 7,4 zaznívá varování, že ačkoli chrám patří Hospodinu a Izraelci jsou vyvoleným lidem, na ničem z toho nezáleží, pokud nebudou poslouchat Boha.

Tato poslušnost zahrnovala i jejich chování k cizincům, sirotkům, vdovám – což je myšlenka, která se přímo vrací k Deuteronomiu a k některým ustanovením smlouvy, která měli dodržovat: „Nepřevracej právo příchozího a sirotka, neber do zástavy oděv vdovy“ (Dt 24,17; ČSP; viz také Dt 24,21; 10,18.19 a 27,19).

**Aplikace**

`Soustřeď se znovu na verš Mi 6,8. Jak se Boží požadavky projevují ve tvém každodenním životě?`