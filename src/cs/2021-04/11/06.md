---
title:  'Danielova Modlitba'
date:  09/12/2021
---

> <p></p>
> 11Celý Izrael přestoupil tvůj zákon a odchýlil se a neposlouchal tebe. Na nás je vylita kletba a zlořečení, jak je o tom psáno v zákoně Mojžíše, Božího služebníka, protože jsme proti tobě hřešili. 12Dodržel jsi své slovo, které jsi promluvil proti nám a proti našim soudcům, kteří nás soudili, že uvedeš na nás zlo tak veliké, že takové nebylo učiněno pod celým nebem; tak bylo učiněno v Jeruzalémě. 13Jak je psáno v zákoně Mojžíšově, přišlo na nás všechno to zlo. Neprosili jsme Hospodina, svého Boha, o shovívavost a neodvrátili se od svých nepravostí a nejednali prozíravě podle jeho pravdy. (Da 9,11–13)

**Osobní studium**

Jedna z nejznámějších modliteb v celém Starém zákoně se nachází v 9. kapitole knihy Daniel. Když se prorok Daniel při čtení knihy Jeremjáš dozvěděl, že končí období sedmdesáti let, během kterého byl Izrael „v troskách“ (Da 9,2), začal se horlivě modlit.

Jeho modlitba byla dojemnou, hlubokou prosbou, ve které vyznal své hříchy a hříchy svého lidu a uznal Boží spravedlnost uprostřed zkázy, která na ně dopadla.

`Přečti si text Da 9,1–19. Jaká témata související s knihou Deuteronomium zde můžeme najít?`

Danielova modlitba je shrnutím toho, před čím byl Izrael varován v Deuteronomiu – před důsledky nedodržení jeho části smlouvy. Daniel se dvakrát odvolává na „Mojžíšův zákon“ (Da 9,11.13), což jistě zahrnovalo i Deuteronomium.

Jak bylo řečeno v Deuteronomiu, Izraelci byli vyhnáni ze země (viz Dt 4,27–31 a Dt 28), protože neposlouchali Hospodina a sešli ze správné cesty. A to bylo přesně to, co bylo předem řečeno Mojžíšovi (Dt 31,29), že se stane.

Je tragické, že okolní národy neměly důvod říkat: „Jak moudrý a rozumný lid je tento veliký národ“ (Dt 4,6). Namísto toho byl Izrael „tupen všemi, kteří jsou kolem“ (Da 9,16).

Navzdory všem Danielovým slzám a prosbám si nikdy nepoložil běžnou otázku, kterou si klade mnoho lidí, když je zasáhne neštěstí: „Proč?“ Ani jednou se na to nezeptal, protože díky knize Deuteronomium přesně věděl, proč se to všechno stalo. Jinými slovy, Deuteronomium dalo Danielovi (a dalším vyhnancům) souvislosti, díky nimž mohli pochopit, že zlo, které je postihlo, nebylo pouze slepou náhodou, ale bylo ovocem jejich neposlušnosti.

Možná ještě důležitější je, že Danielova modlitba vyjadřuje, že navzdory těmto událostem existuje naděje. Bůh je neopustil, i když se to tak mohlo zdát. Deuteronomium nepřineslo pouze souvislosti nutné pro pochopení jejich situace, ale také poukazovalo na zaslíbení obnovy.

**Aplikace**

`Jak se můžeš naučit získávat více síly ze studia Božího slova, abys jasněji odrážel Ježíšův charakter a podobně jako on odolával satanovým pokušením?`