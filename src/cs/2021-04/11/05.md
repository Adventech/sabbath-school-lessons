---
title:  'Co Bůh Požaduje'
date:  08/12/2021
---

> <p></p>
> 1Slyšte nyní, co praví Hospodin: „Povstaň, veď soud s horami, nechť slyší pahorky tvůj hlas!“ 2Slyšte Hospodinův spor, hory i nepohnutelné základy země! Hospodin vede spor se svým lidem, činí výtky Izraeli: 3„Lide můj, co jsem ti udělal? Jaké potíže jsem ti působil? Odpověz mi. 4Vždyť jsem tě vyvedl z egyptské země, vykoupil jsem tě z domu otroctví“ (...) 6„Jak předstoupím před Hospodina? S čím se mám sklonit před Bohem na výšině? Mohu před něj předstoupit s oběťmi zápalnými, s ročními býčky? 7Cožpak má Hospodin zalíbení v tisících beranů, v deseti tisících potoků oleje? Což smím dát za svou nevěrnost svého prvorozence, v oběť za svůj hřích plod svého lůna?“ 8Člověče, bylo ti oznámeno, co je dobré a co od tebe Hospodin žádá: jen to, abys zachovával právo, miloval milosrdenství a pokorně chodil se svým Bohem. (Mi 6,1–8)

**Osobní studium**

Velká část spisů proroků se skládala z výzev k věrnosti. Nejen věrnosti obecně, ale zejména k věrnosti v zachovávání toho, k čemu se Izraelci zavázali ve smlouvě. Svůj závazek potvrdili hned po vstupu do zaslíbené země. Kniha Deuteronomium popisuje opětovné ujištění o Boží smlouvě s Izraelem. Přestože se Izraelci zdrželi čtyřicet let na poušti, Bůh byl připraven naplnit (nebo začít naplňovat) další ze svých slibů, svou část dohody. Proto Mojžíš Izraelce napomínal, aby také splnili to, co Bohu slíbili. Velká část prorockých spisů je vlastně v podstatě stejná: vyzývá, aby lidé dodržovali svou část smlouvy.

Uvažuj o úvodním textu (Mi 6,1–8). Co zde Bůh říká lidem a jak toto poselství souvisí s knihou Deuteronomium? (Viz také Am 5,24 a Oz 6,6.)

Teologové tyto verše z Micheáše označují za „soudní spor“. Hospodin „žaluje“ svůj lid za porušení smlouvy. V tomto případě Micheáš říká, že Hospodin „vede spor se svým lidem“ (Mi 6,2). Bůh tedy Izraelce předvolává před soud. Je to obraz, který ukazuje (kromě vztahového) na právní aspekt smlouvy. Nemělo by to být překvapivé, protože ústředním prvkem smlouvy byl zákon.

Všimněte si také, že Micheáš používá jazyk Deuteronomia. „Nyní tedy, Izraeli, co od tebe požaduje Hospodin, tvůj Bůh? Jen aby ses bál Hospodina, svého Boha, chodil po všech jeho cestách, miloval ho a sloužil Hospodinu, svému Bohu, celým svým srdcem a celou svou duší, abys dbal na Hospodinova přikázání a nařízení, která ti dnes udílím, aby s tebou bylo dobře“ (Dt 10,12.13). Místo přímé citace však Micheáš tento výrok modifikuje tím, že „literu zákona“ z Deuteronomia vymění za „ducha zákona“, který je spravedlivý a milosrdný.

Zdá se, že vnější projevy náboženství a zbožnosti (spousta zvířecích obětí – „tisíce beranů“) nejsou tím, co ve skutečnosti tvoří smluvní vztah Izraele s Bohem. K čemu je všechna ta vnější zbožnost, když například: „Žádostivě dychtí po polích – a uchvacují, po domech – a zabírají. Utiskují muže i jeho dům, člověka i jeho dědictví“ (Mi 2,2). Izrael měl být světlem pro svět. Národy, které ho pozorovaly, by měly s úžasem říct: „Jak moudrý a rozumný lid je tento veliký národ!“ (Dt 4,6). Proto měli jednat moudře a s porozuměním, což zahrnovalo i chovat se k lidem spravedlivě a milosrdně.

**Aplikace**

`Uvažuj o textu Da 9,24–27, kde se nachází proroctví o Ježíši a jeho smrti na kříži. Proč bylo Danielovi dáno toto proroctví (a také nám ostatním) v souvislosti s vyhnanstvím Izraele a zaslíbením návratu?`