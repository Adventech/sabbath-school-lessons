---
title:  'Podněty K Zamyšlení'
date:  10/12/2021
---

„Micheáš 6,1–8 je důležitým textem Starého zákona. Podobně jako Ámos 5,24 a Ozeáš 6,6 připomíná poselství proroků z osmého století před Kristem. Pasáž začíná příkladem soudního procesu, ve kterém prorok vyzývá lid, aby si vyslechl obvinění, které proti němu vznáší Hospodin. Hory a pohoří jsou soudci, protože existují již dlouhou dobu a byly svědky toho, jak Bůh jednal s Izraelem. Bůh neobviňuje Izrael z toho, že porušili smlouvu přímo, ale ptá se, zda mají nějaké obvinění proti němu. ‚Lide můj, co jsem ti udělal? Jaké potíže jsem ti působil? Odpověz mi.‘ Tváří v tvář nespravedlnosti někteří lidé mohli přestat konat dobro. Když měli příležitost k tomu, aby rychle zbohatli, mohli někteří vlastníci půdy ustoupit z dodržování ustanovení zákona.“ (Smith, Ralph L., World Biblical Commentary, Micah-Malachi. Grand Rapids, MI: Word Books, 1984, sv. 32, s. 50)

„Jóšijáš potom navrhl, aby se nejvyšší autority národa připojily k obyčejným lidem a slavnostně se Bohu zavázaly, že budou usilovat o nápravu. Shromáždění králova slova přijalo s takovým nadšením, ve které král ani nedoufal. ‚Všechen lid se za smlouvu postavil‘ (2Kr 23,3).

Protože se však podle vzoru okolních národů příliš dlouho klaněli modlám, nebylo v lidských silách toto zlo zcela vymýtit. Jóšijáš se ale rozhodl očistit zemi a odhodlaně šel za svým cílem (viz 2Kr 23,20.24).“ (PK 401; OSU 152)

**Otázky k rozhovoru**

`1. 	Jsme adventisté sedmého dne a s naším poselstvím pravdy pro dnešek se vidíme (a právem) na místě starověkých Izraelců. I nám Bůh svěřil pravdu, kterou potřebuje slyšet svět kolem nás. Je to velká výsada. Jak dobře však podle vás zvládáme odpovědnost, která je spojena s takovou výsadou?`

`2. 	Představte si, že jste Daniel a viděli jste, jak byl váš národ napaden a poražen. Víte, že chrám, centrum vašeho náboženství a vaší víry, byl zničen bezbožnými pohany. Jak by však pro něj (nebo jiného Žida) mohla být znalost knihy Deuteronomium v této době zdrojem víry? Jak mu tato kniha pomohla pochopit vše, co se dělo a proč se to stalo? Jak nám může naše porozumění Písma jako celku pomoci vyrovnat se s tím, když prožíváme těžkosti a problémy, které by bez poznání Písma mohly být pro nás velmi těžké? Co nás to může naučit o důležitosti Bible pro naši víru?`

`3. 	Přečtěte si proroctví o sedmdesáti týdnech z Daniela 9,24–27. Jakou roli v tomto proroctví sehrává smlouva a proč je myšlenka smlouvy tak důležitá? Proč je důležitá i pro nás?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.