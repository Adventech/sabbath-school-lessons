---
title:  'Kniha Zákona'
date:  05/12/2021
---

> <p></p>
> 8Velekněz Chilkijáš řekl písaři Šáfanovi: „Nalezl jsem v Hospodinově domě knihu Zákona.“ Chilkijáš dal tu knihu Šáfanovi a on ji četl. 9Poté písař Šáfan vstoupil ke králi a podal králi hlášení. Řekl: „Tvoji služebníci vyzvedli stříbro, které se nacházelo v domě, a vydali je těm, kdo pracují jako dohlížitelé v Hospodinově domě.“ 10Dále písař Šáfan králi oznámil: „Kněz Chilkijáš mi předal knihu.“ A Šáfan ji před králem četl. 11Když král uslyšel slova knihy Zákona, roztrhl své roucho. (2Kr 22,8–11)

**Osobní studium**

Judský král Jóšijáš nastoupil na trůn v osmi letech a vládl 31 let (640 př. Kr. – 609 př. Kr.), až do své smrti na bitevním poli. V osmnáctém roce jeho vlády se stalo něco, co alespoň na chvíli změnilo dějiny Božího lidu.

`Přečti si 2Kr 22. Jak se můžeme poučit z této události?`

Velká část odborníků na Starý zákon se domnívá, že onou knihou Zákona (2Kr 22,8), která se na mnoho let ztratila, bylo Deuteronomium. V kontextu tohoto příběhu by to dávalo smysl.

„Varování zaznamenaná ve starobylém rukopise krále Jóšijáše hluboce zasáhla. Nikdy dříve si neuvědomil, jak často byl Izrael vyzýván k tomu, aby se vydal po cestě života a stal se požehnáním pro okolní národy (Dt 30,16). V knize Zákona našel mnoho ujištění o tom, že je Bůh ochoten zachránit ty, kteří mu plně důvěřují. Stejně jako se v minulosti zasadil o vysvobození Izraele z egyptského otroctví, nyní by jej rád vyvýšil nad všechny národy světa.“ (PK 393; OSU 150)

V celé následující kapitole můžeme vidět snahu krále Jóšijáše „následovat Hospodina a zachovávat jeho příkazy, svědectví a nařízení z celého srdce a z celé duše a plnit slova této smlouvy“ (2Kr 23,3; viz také Dt 4,29; Dt 6,5; Dt 10,12; Dt 11,13). Tato reforma se týkala toho, že Jóšijáš dal odstranit „vyvolavače duchů zemřelých, jasnovidce, domácí bůžky, hnusné modly i všelijaké ohyzdné bůžky, které bylo možno vidět v zemi judské a v Jeruzalémě. Tak se naplnila slova napsaná v knize Zákona, kterou nalezl kněz Chilkijáš v Hospodinově domě“ (2Kr 23,24).

V Deuteronomiu se nachází mnoho varování a napomenutí před následováním pohanských praktik okolních národů. Jóšijášovy činy, které zahrnovaly i popravu pohanských kněží v Samaří (2Kr 23,20), odhalily, jak moc se Boží lid odklonil od pravdy, která mu byla svěřena. Místo toho, aby zůstali svatým lidem, jakým měli být, udělali kompromis se světem, a přesto si mysleli, že jejich vztah s Bohem je v pořádku.

Jak nebezpečný sebeklam!

**Aplikace**

`Bůh stvořil nejen zemi, ale i „nebesa nebes“. Tentýž Bůh zemřel na kříži! Proč je uctívání tak vhodnou odpovědí na to, co pro nás Bůh udělal?`