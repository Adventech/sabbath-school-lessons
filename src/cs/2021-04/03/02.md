---
title:  'Smlouva A Evangelium'
date:  10/10/2021
---

> <p></p>
> 1I řekl Hospodin Abramovi: „Odejdi ze své země, ze svého rodiště a z domu svého otce do země, kterou ti ukážu. 2Učiním tě velkým národem, požehnám tě, velké učiním tvé jméno. Staň se požehnáním! 3Požehnám těm, kdo žehnají tobě, prokleji ty, kdo ti zlořečí. V tobě dojdou požehnání veškeré čeledi země.“ (Gn 12,1–3)

**Osobní studium**

V celé Bibli vidíme velmi úzké spojení smlouvy a evangelia. Ještě před vznikem izraelského národa existovala myšlenka smlouvy (např. smlouva s Noemem) a Boží zaslíbení smlouvy. Plně však byla smlouva realizována až s jeho lidem. Počátek takového smluvního vztahu vidíme v Hospodinově komunikaci s patriarchy. Základním konceptem smlouvy bylo od počátku evangelium: spasení pouze vírou. To platilo o smlouvě s Abrahamem, která byla později u Sínaje aktualizována pro další generace jeho potomků a ovlivňovala životy těch, kteří s Mojžíšem putovali do zaslíbené země.

`Přemýšlej nad texty Gn 12,1–3; Gn 15,5–18; a Ř 4,1–5. Jaké zaslíbení dal Hospodin Abramovi (později Abrahamovi)? Jak je v této smlouvě zjeveno evangelium?`

Abraham uvěřil Hospodinu a zaslíbením, která mu Bůh dal, a tak byl před Bohem ospravedlněn. Takové prohlášení však nebylo „lacinou“ milostí. Abraham se snažil naplnit svou část smlouvy poslušností, jak to vidíme například na hoře Mórija v Genesis 22. kapitole. A to i přesto, že se mu „jeho víra počítá za spravedlnost“ (Ř 4,5). Proto mohl apoštol Pavel o několik století později použít Abrahama jako příklad života, který se řídil zaslíbeními, jež Bůh dal svému lidu.

Toto téma zaznívá v celém Písmu. Pavel se k němu vrací i v Ga 3,6, kde opět cituje Gn 15,6. O Abrahamovi tam říká, že „uvěřil Bohu, a bylo mu to počítáno za spravedlnost“. Apoštol se tak vrací k zaslíbení danému Abramovi na začátku, že v něm budou požehnány všechny národy (Ga 3,8.9). Zaslíbení smlouvy jsou určena všem – jak Židům, tak pohanům. Tedy všem, kdo jsou lidmi víry (Ga 3,7). Ti, kdo jsou ospravedlněni vírou, bez skutků zákona, jsou smlouvou zavázáni žít podle Božího zákona.

I když Jeremjáš mluví o nové smlouvě, činí tak v kontextu zákona: „Toto je smlouva, kterou uzavřu s domem izraelským po oněch dnech, je výrok Hospodinův: Svůj zákon jim dám do nitra, vepíši jim jej do srdce. Budu jim Bohem a oni budou mým lidem“ (Jr 31,33). V těchto verších zaznívá jazyk Tóry: „Budu procházet mezi vámi a budu vám Bohem a vy budete mým lidem“ (Lv 26,12).

**Aplikace**

`Přemýšlej o poselství tří andělů ve Zjevení 14. kapitole. Jak je v těchto verších spojena myšlenka smlouvy, zákona a evangelia – dobré zprávy?`