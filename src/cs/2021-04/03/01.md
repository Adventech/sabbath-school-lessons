---
title:  'Věčná Smlouva'
date:  09/10/2021
---

### Texty na tento týden
Gn 12,1–3; Dt 9,5; Dt 5,1–5; Dt 26,16–19; Dt 8,5; Dt 14,1

> <p>Základní verš</p>
> „Smlouvu mezi sebou a tebou i tvým potomstvem ve všech pokoleních činím totiž smlouvou věčnou, že budu Bohem tobě i tvému potomstvu.“ (Gn 17,7)

Jan ve Zjevení zaznamenává důležitá slova: „Tu jsem viděl jiného anděla, jak letí středem nebeské klenby, aby zvěstoval věčné evangelium obyvatelům země, každé rase, kmeni, jazyku i národu“ (Zj 14,6). Anděl měl „věčné evangelium“. Věčné, protože tu bylo vždy. Věčné, protože nám bylo zaslíbeno v Ježíši Kristu „před věky“ (Tt 1,2).

Je tedy přirozené, že Bible na mnoha místech hovoří o „věčné smlouvě“ (Gn 17,7; Iz 24,5; Ez 16,60; Žd 13,20). Základem evangelia je přece smlouva a podstatou smlouvy je evangelium. Bůh nám ve své zachraňující milosti a lásce nabízí spasení, které si nezasloužíme a na které si v žádném případě nemůžeme dělat nárok. Jako odpověď na nabídnutou milost milujeme Boha „z celého svého srdce, z celé své duše, z celé své mysli a z celé své síly!“ (Mk 12,30). Je to láska, která se projevuje poslušností jeho zákona: „V tom je totiž láska k Bohu, že zachováváme jeho přikázání; a jeho přikázání nejsou těžká“ (1J 5,3).

Tento týden se zaměříme na téma Boží smlouvy, jak je popsána v knize Deuteronomium.

**Osnova lekce**

V této lekci se podíváme na to, jakým způsobem kniha Deuteronomium představuje Boží smlouvu s lidmi – na její původ, podstatu a praktické důsledky.

- Gn 12,1–3: Smlouva s Abrahamem jako základ smlouvy s Izraelci (neděle)
- Dt 9,5: Smlouva postavená na Boží milosti (pondělí)
- Dt 5,1–5: Smlouva jako projev Božího zájmu o každého (úterý)
- Dt 26,16–19: Smlouva a poslání Božího lidu (středa)
- Dt 8,5; 14,1: Smlouva jako vyjádření láskyplného vztahu (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`