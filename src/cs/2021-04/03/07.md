---
title:  'Podněty K Zamyšlení'
date:  15/10/2021
---

„Duch otroctví vzniká ze snahy dostát požadavkům náboženství tím, že se snažíme naplnit zákon vlastními silami. Naději však máme pouze tehdy, když se staneme součástí Abrahamovy smlouvy, která je ve skutečnosti smlouvou milosti skrze víru v Ježíše Krista. Evangelium, které zaznělo Abrahamovi a díky němuž získal naději, je stejné jako evange­lium, které dnes zaznívá nám. Právě díky němu můžeme žít v naději. Abraham vzhlížel k Ježíši, který je původcem a dokonavatelem naší víry.“ (6BC 1077)

„Dříve než byly položeny základy země, uzavřeli Otec se Synem smlouvu o vykoupení člověka pro případ, že by jej satan přemohl. Zavázali se, že Kristus bude zárukou lidstva, a podali si ruce. Kristus tento závazek splnil. Když na kříži zvolal: ‚Dokonáno jest,‘ obracel se tím k Otci (J 19,30). Úmluva byla dokonale splněna. Nyní říká: Dokonáno jest, Otče. Splnil jsem tvou vůli, můj Bože. Dílo vykoupení jsem dokončil. Je-li tvá spravedlnost uspokojena, ‚chci, aby také ti, které jsi mi dal, byli se mnou tam, kde jsem já‘ (J 17,24).“ (DA 834; TV 532)

**Otázky k rozhovoru**

`1. 	Uvažte, že ještě před stvořením světa byli Otec a Syn sjednoceni v tom, aby zachránili lidstvo v případě pádu. Jak nás to může povzbudit? Co nás učí o Boží touze zachránit nás pro své království?`

`2. 	Jak se můžeme jako církevní společenství vyvarovat chyb, kterých se dopustil starověký Izrael? V čem je naše role (jako církve a křesťanů) podobná roli Izraelců?`

`3. 	Proč je evangelium a jeho zaslíbení tak důležité i pro „novou smlouvu“? Které novozákonní texty ukazují, že zákon a poslušnost zákona nebyly „novou smlouvou“ odstraněny, jak si mnozí křesťané myslí? Proč si myslíte, že tolik křesťanů věří, že evangelium ruší povinnost dodržovat Desatero?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.