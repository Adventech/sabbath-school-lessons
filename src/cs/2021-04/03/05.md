---
title:  'Jeho Vyvolený Lid'
date:  13/10/2021
---

> <p></p>
> 16Dnešního dne ti Hospodin, tvůj Bůh, přikazuje, abys dodržoval tato nařízení a právní ustanovení. Budeš je bedlivě dodržovat celým svým srdcem a celou svou duší. 17Prohlásil jsi při Hospodinu, že ti bude Bohem a ty že budeš chodit po jeho cestách a dbát na jeho nařízení, přikázání a právní ustanovení a že ho budeš poslouchat. 18A Hospodin prohlásil dnes tobě, že budeš jeho lidem, zvláštním vlastnictvím, jak k tobě mluvil. Budeš dbát na všechna jeho přikázání 19a on tě vyvýší nade všechny pronárody, které učinil. Budeš mu chválou, věhlasem a okrasou, budeš svatým lidem Hospodina, svého Boha, jak mluvil. (Dt 26,16–19)

**Osobní studium**

`Pro nás je dnes těžké představit si, jak vypadal svět v době, kdy starověký Izrael putoval pouští. Jestliže tehdy vznikaly velké říše a (často) beze stopy zmizely v zapomnění, co můžeme vědět o malých pohanských národech, které obývaly stejné oblasti jako později Izraelci?`

Není toho mnoho, ale jedno víme jistě: tyto komunity byly prolezlé modlářstvím, polyteismem a některými skutečně hanebnými praktikami, mezi něž patřilo i obětování dětí. Pravděpodobně si ani nedokážeme dost dobře představit, jak musela vypadat tehdejší kultura a náboženství, kde se ve jménu nějakého božstva takto zacházelo s dětmi!

Není divu, že v průběhu dějin starověkého Izraele Hospodin opakovaně varoval svůj lid před tím, co dělaly okolní národy. „Až vstoupíš do země, kterou ti dává Hospodin, tvůj Bůh, neuč se jednat podle ohavností oněch pronárodů“ (Dt 18,9).

Bůh povolal Izraelce, aby jim svěřil důležitý úkol. Tím, že vstoupili do smluvního vztahu s Hospodinem, měli se stát zvláštním lidem, který bude světu svědčit o Bohu, jenž stvořil nebesa i zemi – o jediném Hospodinu.

`Jak je v úvodních verších (Dt 26,16–19) shrnut smluvní vztah mezi Bohem a Izraelem? Jak se mělo věrné dodržování smlouvy projevit v tom, jakými lidmi se Izraelci stanou? Jak to můžeš aplikovat ve svém životě?`

Je pozoruhodné, jak Mojžíš v těchto verších opakovaně zdůrazňuje, že Hospodin „dnes“ prohlašuje a přikazuje lidu jednat. Text tak získává na naléhavosti, jako by Izraelci měli jednat podle Božích příkazů právě teď, v tomto okamžiku. Být věrným, svatým a zvláštním Božím lidem je důvodem jejich existence jako lidu smlouvy. Byli to jediní lidé, kteří jako společenství znali pravého Boha, pravdu o něm a požadavky, které kladl na jejich životy. Nejenže tedy znali „pravdu“, ale byli jejím ztělesněním až do příchodu Ježíše Krista, který je tou „pravdou“ (J 14,6), jež měla přijít na svět.

**Aplikace**

`Proč je i pro nás stále důležité odevzdat se dnes Bohu a plnit požadavky jeho smlouvy?`