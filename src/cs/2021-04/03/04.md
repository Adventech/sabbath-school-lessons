---
title:  'Kniha Smlouvy'
date:  12/10/2021
---

> <p></p>
> 1Mojžíš svolal celý Izrael a řekl jim: Slyš, Izraeli, nařízení a práva, která vám dnes vyhlašuji. Učte se jim a bedlivě je dodržujte. 2Hospodin, náš Bůh, s námi uzavřel na Chorébu smlouvu. 3Tuto smlouvu neuzavřel Hospodin jen s našimi otci, ale s námi všemi, kteří jsme tu dnes naživu. 4Tváří v tvář mluvil s vámi Hospodin na hoře z prostředku ohně. 5Já jsem stál v oné době mezi Hospodinem a vámi, abych vám oznámil Hospodinovo slovo, protože jste se báli ohně a nevystoupili jste na horu... (Dt 5,1–5)

**Osobní studium**

Ačkoli se koncept smlouvy (hebrejsky berit) jako vyjádření Božího vztahu k jeho lidu vyskytuje v celé Bibli, v Deuteronomiu se toto slovo vyskytuje tak často, že se této knize říká „Kniha smlouvy“.

`Přečtěte si Dt 5,1–21. Jak tento text ukazuje důležitost myšlenky smlouvy v knize Deuteronomium?`

Nedlouho poté, co byli Izraelci vysvobozeni z Egypta, uzavřel s nimi Bůh na Sínaji smlouvu. Bylo to těsně předtím, než měli vstoupit do zaslíbené země. Po čtyřicetileté „oklice“ se opět ocitli před zaslíbenou zemí a doufali, že tentokrát to vyjde. Tento krok byl klíčovou součástí zaslíbení (viz Gn 12,7; Ex 12,25). Mojžíšovými ústy Hospodin znovu promlouvá k lidu a znovu mu dává Desatero. Tímto způsobem Bůh lidu připomíná, jak je důležité, aby dodržovali podmínky smlouvy.

Ano, Bůh byl připraven splnit svá zaslíbení vycházející ze smlouvy s Izraelci. Nyní však měli i oni potvrdit svůj závazek. Mojžíš říká: „Oznámil vám svou smlouvu, kterou vám přikázal dodržovat, desatero přikázání, a napsal je na dvě kamenné desky“ (Dt 4,13). Učinil tak na Sínaji a nyní to zopakoval v moábské zemi, těsně před vstupem Izraelců do zaslíbené země. Bylo to naplnění smlouvy dané jejich předkům. Tak byla potvrzena „věčná smlouva“, která měla svůj základ před stvořením světa.

„Dříve než byly položeny základy země, uzavřeli Otec se Synem smlouvu o vykoupení člověka pro případ, že by jej satan přemohl. Zavázali se, že Kristus bude zárukou lidstva, a podali si ruce.“ (DA 834; TV 532)

`Jak rozumíte verši Dt 5,3? Jak mohli tomuto textu rozumět Izraelci před vstupem do zaslíbené země?`

Co tím Mojžíš myslel? Velmi pravděpodobně zdůrazňoval skutečnost, že jejich předkové sice již dávno zemřeli, ale úžasná zaslíbení daná patriarchům jsou nyní určena jim. Mojžíš se jim tak možná snažil zdůraznit, že by měli brát smlouvu vážně a nedělat stejné chyby jako předchozí generace. Zaslíbení (a z nich plynoucí závazky) nyní přešla na celý národ.

**Aplikace**

`Pokuste se vlastními slovy shrnout, o co jde ve „smlouvě“, která je mezi tebou a Bohem.`