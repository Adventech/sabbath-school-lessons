---
title:  'Kéž Se Mne Bojí'
date:  21/11/2021
---

> <p></p>
> 26Kdo ze všeho tvorstva by mohl slyšet hlas živého Boha, mluvícího zprostředku ohně, jako slyšíme my, a zůstat naživu? 27Přistup k němu ty a vyslechni všechno, co Hospodin, náš Bůh, řekne. Ty nám pak vypovíš všechno, co k tobě promluví Hospodin, náš Bůh, a my to vyposlechneme a učiníme.“ 28Hospodin vyslechl vaše slova, když jste mluvili ke mně, a řekl mi: „Vyslechl jsem slova tohoto lidu, jak mluvili k tobě. Dobře to všechno pověděli. 29Kéž mají stále takové srdce, aby se mě báli po všechny dny a dbali na všechny mé příkazy, aby se jim i jejich synům vždycky vedlo dobře. (Dt 5,26–29)

**Osobní studium**

Biblická hebrejština, podobně jako mnoho jiných jazyků, je protkána jazykovými frázemi, v nichž určitá slova mají jiný význam než v běžném kontextu. Jedna taková fráze, která se nachází ve Starém zákoně, je mi-jiten. Mi je tázací zájmeno „kdo?“ A jiten znamená „dá“. A tak doslovný překlad spojení mi-jiten je „kdo dá?“.

Ve Starém zákoně však tato fráze opisuje myšlenku chtění, přání, obrovskou touhu, kterou překladatelé vyjadřují např. slovem „kéž“, „kéž by“.

Po své záchraně z Egypta Izraelci čelící problémům na poušti vyjádřili touhu: „Kéž bychom byli zemřeli Hospodinovou rukou v egyptské zemi“ (Ex 16,3). Zde je v hebrejštině použit právě výraz mi-jiten.

V Ž 14,7 David říká: „Kéž už přijde Izraeli ze Sijónu spása!“ V hebrejštině je i na tomto místě použito právě spojení mi-jiten.

Stejný výraz se nachází v originále i v Jóbově prosbě: „Kéž přijde, oč žádám, a kéž Bůh dá, v co naději skládám“ (Jb 6,8).

`Uvažuj o textu zaznamenaném v Dt 5,22–29 a zaměř se zejména na verš 29. Jak v tomto kontextu rozumíš vyjádření toužebného přání „kéž“?`

Bůh Stvořitel, ten, který utvořil vesmír, čas a hmotu, ten, který slovem utvořil svět, ten, který vdechl Adamovi dech života – vyslovuje slova, která se obvykle spojují s lidskou slabostí a omezeními. Je to nádherný obraz existence svobodné vůle! Vidíme, že v době, kdy zuří vesmírný velký spor, existují omezení v tom, co Bůh může dělat. Použití spojení mi-jiten odhaluje, že dokonce ani Bůh nemůže nerespektovat naši svobodnou vůli. Kdyby tak učinil, už by to nebyla svobodná vůle.

Jako lidé se můžeme zcela svobodně rozhodnout hřešit, nebo si můžeme zcela svobodně zvolit Pána Boha. Můžeme se jím nechat vést, můžeme si vybrat, zda budeme pozitivně reagovat na jeho Ducha, vyznávat své hříchy a následovat ho. Konečná volba je v našich rukou, nikdo ji nemůže udělat za nás. Je to volba, kterou musíme dělat každý den.

**Aplikace**

`Jaká rozhodnutí jsou před tebou v následujících hodinách či dnech? Jak se můžeš naučit podřídit se Boží vůli a jeho moci, aby ses rozhodoval správně?`