---
title:  'Návrat K Bohu'
date:  23/11/2021
---

> <p></p>
> 6Hospodin, tvůj Bůh, obřeže tvé srdce i srdce tvého potomstva a budeš milovat Hospodina, svého Boha, celým svým srdcem a celou svou duší a budeš živ. 7Všechny tyto kletby pak vloží Hospodin, tvůj Bůh, na tvé nepřátele a na ty, kdo tě nenávistně pronásledovali. 8Ty budeš opět poslouchat Hospodina a dodržovat všechny jeho příkazy, které ti dnes udílím. 9Hospodin, tvůj Bůh, ti dá nadbytek dobrého v každé práci tvých rukou, plodu tvého života a plodu tvého dobytka i plodin tvé role. Hospodin se bude opět nad tebou veselit k tvému dobru, jako se veselil nad tvými otci, 10budeš-li poslouchat Hospodina, svého Boha, a dbát na jeho přikázání a nařízení, zapsaná v knize tohoto zákona, a navrátíš-li se k Hospodinu, svému Bohu, celým svým srdcem a celou svou duší. (Dt 30,6–10)

**Osobní studium**

V celém Deuteronomiu se objevuje klíčové téma: poslouchej Boha, a budeš požehnaný, neposlouchej ho, a budeš trpět následky svých rozhodnutí. Ani v Novém zákoně to není jiné. „Neklamte se, Bohu se nikdo nebude posmívat. Co člověk zaseje, to také sklidí. Kdo zasévá pro své sobectví, sklidí zánik, kdo však zasévá pro Ducha, sklidí život věčný“ (Ga 6,7.8).

Naneštěstí hřešit je po pádu pro lidi téměř tak snadné a přirozené jako dýchat. Navzdory všem varováním a zaslíbením („tento příkaz, který ti dnes udílím, není pro tebe ani nepochopitelný, ani vzdálený“, Dt 30,11) upadli lidé znovu do hříchu; udělali tedy přesně to, před čím je Bůh varoval.

Dokonce i tehdy byl Bůh ochoten přijmout je zpět, pokud by se svobodně a upřímně rozhodli litovat svých hříchů a vrátili se k němu.

`Přečti si znovu Dt 30,1–10. Co Bůh slibuje, že vykoná pro svůj lid i navzdory všemu špatnému, čeho se dopustil? Z jaké podmínky vycházejí tato nádherná zaslíbení?`

Myšlenka je jednoduchá a jasná: pokud uděláš nesprávné rozhodnutí, tvá rodina i ty budete čelit hrozným následkům vašich rozhodnutí. Takto působí hřích. I poté však můžeš vyznat své hříchy, obrátit se a Pán tě přijme zpět a požehná ti.

V těchto verších se mnohokrát vyskytuje kořen hebrejského slova tešuvah. V Deuteronomiu opakovaně nacházíme tento výraz v podobném kontextu (kurziva doplněna): „a navrátíš se k Hospodinu, svému Bohu“ (Dt 30,2); „Ty však se navrátíš, uposlechneš Hospodina“ (Dt 30,8; ČSP) a nakonec „navrátíš-li se k Hospodinu, svému Bohu, celým svým srdcem a celou svou duší“ (30,10). V překladech se často používají slovesa „obrátit se“ a „navrátit se“ jako synonyma.

Navzdory všemu, co se stalo, navzdory nevěrnosti Izraele a naprostému porušení smlouvy, Hospodin se svým lidem neskončil, nezanevřel na něj. Pokud ani oni nechtěli, aby je nechal být, mohli svou touhu vyjádřit tím, že činili pokání.

**Aplikace**

`Jak můžeme poznat, zda nám je líto jen následků našich hříchů, nebo zda je nám opravdu líto hříchů samotných? Proč je tento rozdíl tak důležitý?`