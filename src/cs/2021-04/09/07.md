---
title:  'Podněty K Zamyšlení'
date:  26/11/2021
---

„Každým pokrokem v křesťanském životě se prohlubuje také naše pokání. Lidem, kterým odpustil hříchy a které přijal za svůj lid, Pán říká: ‚Až si vzpomenete na své zlé cesty, své nedobré skutky, budete se sami sobě ošklivit pro své nepravosti a ohavnosti‘ (Ez 36,31). A dále Pán říká: ‚Ustanovím svou smlouvu s tebou. I poznáš, že já jsem Hospodin, a budeš si to připomínat a stydět se a už neotevřeš ústa pro svou hanbu, až tě smířím se sebou přes všechno, co jsi páchala, je výrok Panovníka Hospodina‘ (Ez 16,62.63). Pak už nikdy nebudeme chválit sami sebe. Pochopíme, že dostatečné úrovně můžeme dosáhnout jen v Kristu. Vyznáme s apoštolem: ‚Vím totiž, že ve mně, to jest v mé lidské přirozenosti, nepřebývá dobro‘ (Ř 7,18). ‚Já však se zanic nechci chlubit ničím, leč křížem našeho Pána Ježíše Krista, jímž je pro mne svět ukřižován a já pro svět‘ (Ga 6,14).“ (COL 160.161; PM 80)

„‚Dobrotivost Boží tě chce přivést k pokání‘ (Ř 2,4). Boží milosrdenství a soucit obepíná jako zlatý řetěz všechny zbloudilé. Bůh prohlašuje: ‚Miloval jsem tě odvěkou láskou, proto jsem ti tak trpělivě prokazoval milosrdenství‘ (Jr 31,3).“ (COL 202; PM 104)

**Otázky k rozhovoru**

`1. 	Ano, máme činit pokání. Jak se však můžeme vyhnout tomu, že budeme vnímat vyznávání hříchů jako jakousi zásluhu, díky které nám je odpuštěno? Jaká je jediná cesta, která vede k tomu, že nás Bůh přijme?`

`2. 	„Když Jidáš, který ho zradil, viděl, že Ježíše odsoudili, pocítil výčitky, vrátil třicet stříbrných velekněžím a starším a řekl: ‚Zhřešil jsem, zradil jsem nevinnou krev!‘ Ale oni odpověděli: ‚Co je nám po tom? To je tvoje věc!‘ A on odhodil ty peníze v chrámě a utekl; šel a oběsil se“ (Mt 27,3–5). Jidáš určitě litoval toho, co Ježíši udělal (vždyť proto spáchal sebevraždu). Proč není jeho jednání považováno za skutečné pokání?`

`3. 	Jak nás má vědomí toho, že jsou všichni lidé hříšní, dokonce i já sám, udržovat pokorné před ostatními (abychom je neodsuzovali) a také pokornými před Bohem? V čem nám může skutečnost, že pro naši záchranu byla nezbytná smrt Božího Syna na kříži, ukázat hrůzu hříchu?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.