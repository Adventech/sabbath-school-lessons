---
title:  'Výzva K Pokání'
date:  25/11/2021
---

> <p></p>
> 1Za těch dnů vystoupil Jan Křtitel a kázal v judské poušti: 2„Čiňte pokání, neboť se přiblížilo království nebeské.“ 3To je ten, o němž je řečeno ústy proroka Izaiáše: ‚Hlas volajícího na poušti: Připravte cestu Páně, vyrovnejte mu stezky!‘ 4Jan měl na sobě šat z velbloudí srsti, kožený pás kolem boků a potravou mu byly kobylky a med divokých včel. 5Tehdy vycházel k němu celý Jeruzalém i Judsko a celé okolí Jordánu, 6vyznávali své hříchy a dávali se od něho v řece Jordánu křtít. 7Ale když spatřil, že mnoho farizeů a saduceů přichází ke křtu, řekl jim: „Plemeno zmijí, kdo vám ukázal, že můžete utéci před nadcházejícím hněvem? 8Neste tedy ovoce, které ukazuje, že činíte pokání.“ (Mt 3,1–8)

> <p></p>
> 14Když byl Jan uvězněn, přišel Ježíš do Galileje a kázal Boží evangelium: 15„Naplnil se čas a přiblížilo se království Boží. Čiňte pokání a věřte evangeliu.“ (Mk 1,14.15)

**Osobní studium**

Nový zákon je plný myšlenek o pokání. Jan Křtitel začal svou službu právě výzvou k pokání.

`Uvažuj o úvodním textu Mt 3,1–8. Jak se v těchto verších objevuje myšlenka návratu k Bohu? Jak se odkaz knihy Deuteronomium odráží v tom, co říká Jan Křtitel lidem? Proč mají jeho slova zvláštní význam pro farizeje a saduceje?`

Také Ježíš začal svou službu výzvami k pokání.

`Co Ježíš říká ve verši Mk 1,15 a proč dává do souvislosti pokání s evangeliem?`

Myšlenka zůstává stejná, ať už ji vyslovil Jan Křtitel, když mluvil k náboženským vůdcům, nebo Ježíš k celému národu. Jsme hříšníci, a přestože Kristus přišel, aby hříšníky spasil, musíme svých hříchů litovat. A toto pokání znamená, že musíme opustit své hříšné cesty a navrátit se k Bohu. Ať už jsme úplně odešli od víry, jsme dlouholetými křesťany nebo jsme nově obrácení, musíme uznat vlastní hříšnost, vyznat své hříchy, vyjádřit lítost. Nejen nad nepříjemnými důsledky, ale nad samotnými hříchy. Musíme se také vědomě rozhodnout přestat tyto hříchy dělat a zcela se spolehnout na Ježíšovy zásluhy. „Jen ochotně poslouchej Hospodina, svého Boha...“ (Dt 15,5).

Někteří biblisté vidí v Novém zákoně ozvěny myšlenky pokání vyjádřené v Deuteronomiu. Například když Petr obviňuje národ z toho, že ukřižovali Ježíše, mnozí lidé „když to slyšeli, byli zasaženi v srdci a řekli Petrovi i ostatním apoštolům: ‚Co máme dělat, bratří?‘“ (Sk 2,37). Byli si vědomi svých hříchů a litovali jich („byli zasaženi v srdci“). Chtěli vědět, co by teď měli udělat, aby se smířili s Bohem, proti kterému se provinili.

`Nejsme i my ve stejné situaci – hříšníci, kteří se provinili proti Bohu?`

**Aplikace**

`Až příště uvidíš duhu, vzpomeň si na Boží slib. Jak se můžeme naučit důvěřovat všem jeho zaslíbením?`