---
title:  'Hledej Hospodina A Najdeš Ho'
date:  22/11/2021
---

> <p></p>
> 29Odtamtud budete hledat Hospodina, svého Boha; nalezneš ho, budeš-li ho opravdu hledat celým svým srdcem a celou svou duší. 30Ve svém soužení, až tě v posledních dnech toto všechno stihne, navrátíš se k Hospodinu, svému Bohu, a budeš ho poslouchat. 31Vždyť Hospodin, tvůj Bůh, je Bůh milosrdný, nenechá tě klesnout a nepřipustí tvou zkázu, nezapomene na smlouvu s tvými otci, kterou jim stvrdil přísahou. (Dt 4,29–31)

**Osobní studium**

Všude v Bibli nacházíme důkazy o tom, že Bůh zná budoucnost. Zná předem, co se stane. Ví o vzestupu a pádu světových mocností (Da 7) a ví i to, co lidé udělají, dříve než se tak stane. „Amen, pravím ti, že ještě této noci, dřív než kohout zakokrhá, třikrát mě zapřeš“ (Mt 26,34). Pán zná konec od začátku. Jeho znalost budoucnosti, dokonce i našich svobodných rozhodnutí, však nemá žádný vliv na svobodu volby člověka.

Hospodin věděl ještě před tím, než přivedl Izraelce do zaslíbené země, jak se v ní budou chovat.

`Přečti si text Dt 4,25–28. Co řekl Hospodin, že bude lid dělat po příchodu do zaslíbené země?`

Ve verších Dt 4,15–20 Hospodin vysloveně říká Izraelcům, že si nemají dělat modly a nemají je uctívat. Následující verše jasně říkají, že budování model a jejich uctívání je přesně to, co udělají, i přes jasné varování, které dostali.

Všimni si, že v Dt 4,25 Mojžíš jasně říká, že se to nestane hned. Po všem, co s Bohem prožili, neupadnou hned do modloslužby. Ale po čase, když přijdou nové generace, budou mít tendenci zapomínat (Dt 4,9) na to, co pro ně Bůh učinil, a na to, před čím je varoval. Zapomínání povede Izraelce k tomu, že budou dělat přesně to, před čím je Hospodin varoval.

`Uvažuj o úvodním textu Dt 4,29–31. Co Hospodin slibuje udělat pro Izraelce v této konkrétní situaci?`

Boží milost je nádherná a udivující. Kdyby se Izraelci obrátili k Hospodinu poté, co začali sloužit modlám, dokonce i poté, co pocítili následky svých činů, odpustil by jim. Pokud by se svobodně rozhodli litovat svých činů, přijal by jejich pokání.

V Dt 4,30 je důležité sloveso „navrátit se“. Vrátit se k Hospodinu, vrátit se tam, kde měli po celou dobu být. V hebrejštině pochází slovo „vrátit se“ ze stejného slovního základu jako slovo „kát se“.

Pokání může zahrnovat různé aspekty, ale jeho podstatou je návrat k Bohu poté, co nás od něj naše hříchy oddělily.

**Aplikace**

`Kdy se ti stává, že se od Boha vzdaluješ? Co ti pomáhá se vždy znovu vrátit k Bohu?`