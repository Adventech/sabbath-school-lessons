---
title:  'Celým Svým Srdcem'
date:  24/11/2021
---

> <p></p>
> 3Změní Hospodin, tvůj Bůh, tvůj úděl, slituje se nad tebou a shromáždí tě zase ze všech národů, kam tě Hospodin, tvůj Bůh, rozptýlil. 4Kdybys byl zapuzen až na kraj světa, Hospodin, tvůj Bůh, tě odtud shromáždí a vezme tě odtamtud. 5Hospodin, tvůj Bůh, tě uvede do země, kterou obsadili tvoji otcové, a ty ji znovu obsadíš a on ti bude prokazovat dobrodiní a rozmnoží tě víc než tvé otce. 6Hospodin, tvůj Bůh, obřeže tvé srdce i srdce tvého potomstva a budeš milovat Hospodina, svého Boha, celým svým srdcem a celou svou duší a budeš živ. (Dt 30,3–6)

**Osobní studium**

`Pasáž Dt 30,1–10 odhaluje Boží milost a dobrotu k odpadlíkům a hříšníkům – dokonce i k těm, kteří dříve obdrželi speciální požehnání. „Což se najde jiný veliký národ, jemuž jsou jeho bohové tak blízko, jako je nám Hospodin, náš Bůh, kdykoli k němu voláme?“ (Dt 4,7). I přes to všechno, co pro Izraelce Bůh udělal, i přesto, že neměli skutečnou výmluvu pro své hříchy, hřešili. Platí to i o nás?`

`A jestliže ano, co s tím?`

`Znovu uvažuj o verších Dt 30,1–10. Tentokrát se zaměř na to, čeho se mělo týkat pokání Izraelců. Odkud a proč se měli navrátit k Hospodinu? Co se od nich vyžadovalo a co by nás to mělo naučit o podstatě skutečného pokání?`

Izraelci se nakonec sami museli rozhodnout, že se vrátí k Bohu a celým svým srdcem ho budou poslouchat. Šlo o jejich srdce, protože pokud by jejich srdce byla v souladu s Bohem, následovaly by i jejich činy a poslušnost Boha.

Proto dostali nádherné zaslíbení, že pokud se vrátí k Hospodinu, pokud se k němu navrátí s upřímným srdcem, bude v nich působit a obřeže jejich srdce. Volbu museli udělat oni sami. Během zajetí se měli vrátit k Bohu a on by je přivedl zpět k sobě a do zaslíbené země. A pak, v zaslíbené zemi, by jim požehnal. Součástí tohoto požehnání bylo i to, že bude měnit jejich srdce, aby se ještě více obrátili k němu oni i jejich děti. „Budeš milovat Hospodina, svého Boha, celým svým srdcem a celou svou duší a budeš živ.“

Bůh neustále vyzývá svůj lid k pokání (viz Sk 5,31). V jiném historickém kontextu Ellen G. Whiteová napsala: „Jenže lidé naříkali proto, že jim jejich hříchy způsobily utrpení, nikoli proto, že přestupováním Božího svatého zákona zneuctili Boha. Pravé pokání je rozhodné odvrácení se od zla“ (PP 557; NUD 271). Právě tuto pravdu můžeme najít v Dt 30,1–10.

**Aplikace**

`Přečti si Sk 2,38. Jak Petr odpověděl na položenou otázku? Jak tento příběh vysvětluje princip, na kterém stojí pravé pokání?`