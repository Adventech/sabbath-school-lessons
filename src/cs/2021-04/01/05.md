---
title:  'Smlouva Na Sínaji'
date:  29/09/2021
---

> <p></p>
> 4„Vy sami jste viděli, co jsem učinil Egyptu. Nesl jsem vás na orlích křídlech a přivedl vás k sobě. 5Nyní tedy, budete-li mě skutečně poslouchat a dodržovat mou smlouvu, budete mi zvláštním vlastnictvím jako žádný jiný lid, třebaže má je celá země. 6Budete mi královstvím kněží, pronárodem svatým. To jsou slova, která promluvíš k synům Izraele.“ 7Mojžíš přišel, zavolal starší lidu a předložil jim všechno, co mu Hospodin přikázal. 8Všechen lid odpověděl jednomyslně: „Budeme dělat všechno, co nám Hospodin uložil.“ Mojžíš tlumočil odpověď lidu Hospodinu. (Ex 19,4–8)

**Osobní studium**

Exodus a vše, co s ním souviselo – od krve na veřejích dveří v Egyptě až po dramatický přechod Rudého moře – bylo ohromnou zkušeností. Všechny, kteří exodus prožili, tyto události silně ovlivnily. (A ty, kteří zemřeli během exodu – od prvorozených dětí v Egyptě až po vojáky ve vodách Rudého moře – bude Bůh spravedlivě soudit.) Jak řekl Hospodin: „Vy sami jste viděli, co jsem učinil Egyptu. Nesl jsem vás na orlích křídlech a přivedl vás k sobě“ (Ex 19,4).

Proč Bůh uskutečnil tak ohromující a dramatickou záchranu? Vyvedl národ z područí jiného národa. Jak řekl Mojžíš: „... zdali se pokusil nějaký bůh přijít a vzít pronárod zprostředku jiného pronároda zkouškami, znameními, zázraky a bojem, pevnou rukou a vztaženou paží, velkými hroznými činy, jak to vše s vámi učinil Hospodin, váš Bůh, v Egyptě tobě před očima“ (Dt 4,34).

`Proč podle úvodního textu Hospodin povolal svůj lid z Egypta?`

Bylo to jednoduché. Bůh povolal z Egypta potomky Abrahama, Izáka a Jákoba. Právě s nimi uzavřel Hospodin smlouvu, že je učiní svým „zvláštním vlastnictvím jako žádný jiný lid, třebaže má je celá země“ (Ex 19,5). Tento vztah tvořil základ celé smlouvy.

Myšlenka „zvláštního vlastnictví“ (hebr. segullah) však může být snadno zneužita nebo špatně pochopena (a také byla). Jejich „zvláštnost“ nebo „výjimečnost“ nespočívala v tom, že by byli sami o sobě spravedliví nebo svatí, ale že jim Bůh dal svou milost a svěřil jim úžasné pravdy – pravdy, podle kterých měli žít a které měli jako „královské kněžstvo“ šířit po celém světě.

Součástí Boží smlouvy s nimi byly i smluvní podmínky, které zahrnovaly Desatero (Ex 20). Po ratifikaci smlouvy pokropil Mojžíš nový oltář krví z obětí a „... vzal Knihu smlouvy a předčítal lidu. Prohlásili: ‚Poslušně budeme dělat všechno, o čem Hospodin mluvil‘“ (Ex 24,7). Všichni lidé se připojili k slibu, že budou poslouchat smlouvu a Hospodina.

**Aplikace**

`„Když Mojžíš všemu lidu oznámil všecka přikázání podle zákona, vzal krev ... a pokropil knihu Zákona i všechen lid. A řekl jim: ‚Toto je krev smlouvy, kterou s vámi uzavřel Bůh‘“ (Žd 9,19.20). Co tato krev symbolizovala a proč je důležitá i pro nás dnes?`