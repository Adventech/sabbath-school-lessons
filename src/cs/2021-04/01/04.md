---
title:  'Povolání Abrama'
date:  28/09/2021
---

> <p></p>
> 1I řekl Hospodin Abramovi: „Odejdi ze své země, ze svého rodiště a z domu svého otce do země, kterou ti ukážu. 2Učiním tě velkým národem, požehnám tě, velké učiním tvé jméno. Staň se požehnáním! 3Požehnám těm, kdo žehnají tobě, prokleji ty, kdo ti zlořečí. V tobě dojdou požehnání veškeré čeledi země.“ (Gn 12,1–3)

**Osobní studium**

Abram (později Abraham) se poprvé objevuje v rodokmenu uvedeném v Genesis 11 následujícím bezprostředně po popisu rozptýlení lidí při stavbě Babylonské věže.

`Jak a k čemu povolává Bůh Abrama podle úvodních veršů? Jak rozumíte slibu danému Abramovi? Jak vnímáte tento význam ve světle Ježíšovy smrti a šíření evangelia?`

O mnoho staletí později, když apoštol Pavel řešil vliv nesprávného učení v Galácii, poukázal na Abrahamovo povolání a zdůraznil, že je vyjádřením věčného Božího záměru – evangelia pro celý svět. „Pochopte tedy, že syny Abrahamovými jsou lidé víry. Protože se v Písmu předvídá, že Bůh na základě víry ospravedlní pohanské národy, dostal už Abraham zaslíbení: ‚V tobě dojdou požehnání všechny národy.‘ A tak lidé víry docházejí požehnání spolu s věřícím Abrahamem“ (Ga 3,7–9).

Abrahamovo povolání se poprvé objevuje v Genesis 12. kapitole. Většina zbývajícího textu v knize Genesis se zaměřuje na jeho pokrevní potomky, které můžeme charakterizovat jako hříšníky s nefunkčními vztahy. Právě skrze ně se však nakonec naplnila Boží zaslíbení. Důležitým bodem v dějinách bylo následné povolání Mojžíše, jehož prostřednictvím mohl celý národ udělat další krok k tomu, aby se Boží zaslíbení mohlo zrealizovat.

Ve světě plném nezájmu, hříchu, zla a ne­znalosti pravdy (situace se za poslední tři tisíce let vůbec nezměnila, že?) vyvedl Hospodin svůj lid, Abrahamovo potomstvo, z Egypta. Prostřednictvím tohoto lidu chtěl nejen zachovat poznání pravdy, tedy poznání jeho, Hospodina, a plánu spasení, ale také rozšířit toto poselství do celého světa.

**Aplikace**

`Jak se dnes jako adventisté díváme na náš vztah k okolnímu světu? V čem vidíte podobnost mezi námi a starověkým Izraelem? Jakou zodpovědnost tato podobnost klade před každého z nás?`