---
title:  'Pád Do Hříchu'
date:  27/09/2021
---

> <p></p>
> 1Nejzchytralejší ze vší polní zvěře, kterou Hospodin Bůh učinil, byl had. Řekl ženě: „Jakže, Bůh vám zakázal jíst ze všech stromů v zahradě?“ 2Žena hadovi odvětila: „Plody ze stromů v zahradě jíst smíme. 3Jen o plodech ze stromu, který je uprostřed zahrady, Bůh řekl: ‚Nejezte z něho, ani se ho nedotkněte, abyste nezemřeli.‘“ 4Had ženu ujišťoval: „Nikoli, nepropadnete smrti. 5Bůh však ví, že v den, kdy z něho pojíte, otevřou se vám oči a budete jako Bůh znát dobré i zlé.“ 6Žena viděla, že je to strom s plody dobrými k jídlu, lákavý pro oči, strom slibující vševědoucnost. Vzala tedy z jeho plodů a jedla, dala také svému muži, který byl s ní, a on též jedl. 7Oběma se otevřely oči: poznali, že jsou nazí. Spletli tedy fíkové listy a přepásali se jimi. (Gn 3,1–7)

**Osobní studium**

Téměř každý student slyšel příběh o tom, jak siru Isaacu Newtonovi spadlo na hlavu jablko –  a tak objevil gravitaci. Není důležité, zda mu jablko skutečně spadlo na hlavu, nebo ne. Jde o to, že Newton svou prací přinesl velký pokrok v chápání. Ani on neobjevil gravitaci, s tou má zkušenost každý, kdo někdy upadl. Popsal však pohybové zákony (zákony setrvačnosti, síly a akce a reakce). Ty ukazují, že stejná síla, která způsobuje pád jablka (gravitace), udržuje Měsíc na oběžné dráze kolem Země a Zemi na oběžné dráze kolem Slunce.

To byl důležitý objev, protože do té doby byli lidé přesvědčeni, že zákony platící ve vesmíru jsou jiné než zákony, které platí na Zemi. Newton ukázal, že takový pohled je chybný.

A přestože se Newtonův přínos projevuje především v oblasti přírodních zákonů, stejný princip platí i v oblasti morálky. Stejná svoboda, která je neoddělitelnou součástí lásky a která umožnila Luciferův pád v nebi, umožnila i lidem padnout na zemi.

`Zamyslete se nad texty z úvodu (Gn 2,16.17 a Gn 3,1–17). V čem byl hlavní problém prvního lidského „pádu“? Co způsobilo onu hroznou katastrofu zla, které čelíme dodnes? V čem se Adamovi a Evě podobáme my dnes?`

Po pádu do hříchu šlo všechno z kopce. Zašlo to dokonce tak daleko, že v Bibli čteme: „I viděl Hospodin, jak se na zemi rozmnožila zlovůle člověka a že každý výtvor jeho mysli i srdce je v každé chvíli jen zlý“ (Gn 6,5). A pokud bylo jejich smýšlení zlé, byly jistě zlé i jejich činy. Nakonec se celá situace stala tak neúnosnou, že se Hospodin rozhodl zničit celý svět potopou. Cílem bylo dát lidstvu šanci na nový začátek, jakési druhé stvoření. Jak však ukazuje příběh babylonské věže (Gn 11,1–9), lidstvo se i nadále vzpouzelo proti Bohu. „Když byla věž zčásti dohotovena, použili stavitelé jednu její část za své příbytky. Jiné její části, nádherně zařízené a vyzdobené, věnovali svým modlám. Lidé oslavovali své úspěchy, velebili bohy ze stříbra a ze zlata a stavěli se proti Vládci nebe a země.“ (PP 119; PP 87) Za trest Bůh nejen zmátl jejich jazyky, ale také způsobil, že se lidé rozprchli po celé zemi.

**Aplikace**

`Zkus si zapsat vše, na co během dne myslíš. Co se z toho můžeš dozvědět o stavu svého srdce?`