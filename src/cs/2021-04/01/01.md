---
title:  'Úvod Do Knihy Deuteronomium'
date:  25/09/2021
---

### Texty na tento týden
Gn 1,1.31; 2,8.9; 3,1–7; 12,1–3; Ex 19,4–8; Nu 14,28–35

> <p>Základní verš</p>
> „Budeš milovat Hospodina, svého Boha, celým svým srdcem a celou svou duší a celou svou silou.“ (Dt 6,5)

Kniha Deuteronomium nevznikala ve vzduchoprázdnu. Podobně jako všechno ostatní má i tato kniha svůj kontext, který hraje důležitou roli při pochopení jejího významu a obsahu.

Ještě než byla kniha napsána, událo se toho na světě a ve vesmíru opravdu hodně. Všechny předcházející události ukazují stav světa a prostředí tvořící kontext knihy a popisují okolnosti jejího vzniku. Stejně jako by bylo obtížné pochopit význam a funkci stěračů bez spojení s autem, bylo by obtížné pochopit význam poselství knihy Deuteronomium bez kontextu, v němž kniha vznikla.

Kdybychom se pokusili velmi rychle proběhnout a přečíst Vojnu a mír L. N. Tolstého – asi tisíc pět set stran – za pouhé dva dny a někdo by se nás potom zeptal, o čem kniha byla, pravděpodobně bychom nebyli schopni dát žádnou hlubokou odpověď. Možná bychom řekli jen to, že byla o Rusku a životě v něm.

Podobně bychom dopadli, kdybychom chtěli za týden, v rámci jediné krátké lekce, vyjádřit to, co se odehrálo v průběhu tisíců let, které předcházely knize Deuteronomium. Pokusíme se proto zaměřit pouze na nejdůležitější body, abychom získali alespoň hrubý přehled potřebný k pochopení této knihy.

**Osnova lekce**

Tato lekce nám nabídne pozadí a kontext, v němž vznikla kniha Deuteronomium. Podíváme se na pět silných momentů, které formovaly běh dějin světa od jeho počátku až po dobu Mojžíše. Díky nim lépe pochopíme události popisované v páté Mojžíšově knize:

- Gn 1,1.31; 2,8.9: Stvoření – dar lásky a svobody (neděle)
- Gn 3,1–7: Pád do hříchu (pondělí)
- Gn 12,1–3: Povolání Abrama (úterý)
- Ex 19,4–8: Smlouva na Sínaji (středa)
- Nu 14,28–35: Vzpoura „vyvoleného lidu“ (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`