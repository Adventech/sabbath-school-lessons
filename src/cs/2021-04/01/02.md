---
title:  'Stvoření: Akt Lásky A Svobody'
date:  26/09/2021
---

> <p></p>
> 1Na počátku stvořil Bůh nebe a zemi. (...) 31Bůh viděl, že všechno, co učinil, je velmi dobré. (Gn 1,1.31)

> <p></p>
> 8A Hospodin Bůh vysadil zahradu v Edenu na východě a postavil tam člověka, kterého vytvořil. 9Hospodin Bůh dal vyrůst ze země všemu stromoví žádoucímu na pohled, s plody dobrými k jídlu, uprostřed zahrady pak stromu života a stromu poznání dobrého a zlého. (Gn 2,8.9)

**Osobní studium**

`Proč dal Bůh lidem prostor a svobodu, aby se hned na počátku své existence mohli rozhodnout, zda chtějí, nebo nechtějí stát na jeho straně? (Gn 2,8.9) Co nám to říká o jeho charakteru?`

Apoštol Jan píše: „Bůh je láska“ (1J 4,8). Ačkoli to může znít jednoduše, skutečnost vyjádřená v těchto slovech je tak hluboká a intenzivní, že jen stěží můžeme pochopit její důsledky. Text neříká, že Bůh miluje, že Bůh zjevuje lásku nebo že Bůh je zjevením lásky, ale říká, že Bůh je láska. Bůh je láska, jako by láska byla podstatou Boží identity, podstatou toho, kdo Bůh je. Ať se snažíme sebevíc, naše hříchem poskvrněná existence a omezenost našeho myšlení nedokáže plně zachytit a pochopit, co znamená, že „Bůh je láska“.

Určitě tomu ale rozumíme natolik, abychom si uvědomili, že je to dobrá zpráva. Kdyby místo „Bůh je láska“ stálo v textu „Bůh je nenávist“, „Bůh je pomstychtivý“ nebo „Bůh je lhostejný“, měli bychom důvod k vážným obavám.

Vědomí, že „Bůh je láska“, nám pomáhá lépe pochopit, že Boží způsob vlády nad stvořením odráží jeho lásku. Láska naplňuje celý vesmír, a to možná ještě více než gravitace. Bůh nás miluje. Naší odpovědí na Boží lásku by mělo být, že i my budeme milovat Boha (Dt 6,5 a Mk 12,30).

Aby však láska byla skutečnou láskou, musí být svobodným rozhodnutím. Bůh nás nemůže nutit, abychom ho milovali. V okamžiku, kdy by se tak stalo, už by to nebyla láska. Když tedy Bůh stvořil v nebi i na zemi rozumné bytosti se schopností milovat, vždy existovalo riziko, že Boha milovat nebudou. Některé bytosti se tak rozhodly a toto rozhodnutí vedlo k tomu, čemu říkáme velký spor. Je zřejmé, že výrazné biblické pasáže týkající se tohoto sporu mezi dobrem a zlem (Iz 14,12–14; Ez 28,12–17; Zj 12,7) dávají smysl jen v kontextu lásky, která dává druhým svobodu.

Zejména Ez 28,15 přináší důležitý poznatek, že ačkoli byl anděl známý jako Lucifer dokonalou bytostí stvořenou dokonalým Bohem, objevila se u něj „podlost“ („zvrácenost“; ČSP). Příčinou nebylo to, že by byl takto stvořen od počátku. Lucifer byl stvořen se schopností milovat, a proto měl morální svobodu. Přes všechno, co mu bylo dáno, (byl „ozdoben všemi drahokamy...“), chtěl tento anděl víc. Jeho žádostivost byla stále větší a větší a postupným sledem okolností vyvrcholila až „válkou v nebi“.

**Aplikace**

`Na trhu lze zakoupit robotické psy, kteří poslouchají povely majitele, nic neznečistí, neudělají nepořádek a neničí nábytek ani boty. Ale mohli byste mít s takovým „psem“ srdečný, přátelský vztah? Jak vám vaše odpověď pomáhá pochopit, proč Bůh chtěl bytosti, které by ho mohly skutečně milovat?`