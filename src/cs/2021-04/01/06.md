---
title:  'Vzpoura A Trest'
date:  30/09/2021
---

> <p></p>
> 28Vyřiď jim: Jakože jsem živ, je výrok Hospodinův, naložím s vámi tak, jak jste si o to říkali. 29Na této poušti padnou vaše mrtvá těla, vás všech povolaných do služby, kolik je vás všech od dvacetiletých výše, kdo jste proti mně reptali. 30Věru že nevejdete do země kromě Káleba, syna Jefunova, a Jozua, syna Núnova, ačkoliv jsem pozvedl ruku k přísaze, že v ní budete přebývat. 31Ale vaše děti, o nichž jste tvrdili, že se stanou kořistí, do ní uvedu, takže poznají zemi, kterou jste zavrhli. 32Avšak vy, vaše mrtvá těla padnou na této poušti 33a vaši synové budou pastevci na poušti po čtyřicet let. Ponesou následky vašeho smilstva, dokud vaše mrtvá těla nebudou do jednoho ležet na poušti. 34Podle počtu dnů, v nichž jste dělali průzkum země, ponesete své viny. Za každý den jeden rok, za čtyřicet dnů čtyřicet let. Tak pocítíte mou nevoli. 35Já Hospodin jsem promluvil. S celou touto zlou pospolitostí, která se proti mně spikla, naložím vskutku tímto způsobem: na této poušti do posledního vymřou. (Nu 14,28–35)

**Osobní studium**

„Všechen lid odpověděl jednomyslně: ‚Budeme dělat všechno, co nám Hospodin uložil‘“ (Ex 19,8; také Ex 24,3 a 24,7). Ačkoli nemáme důvod pochybovat o tom, že lid pokaždé myslel svá slova vážně, historie nám ukazuje, že činy lidu byly znovu a znovu v rozporu s těmito sliby. Přestože byli vyvoleným národem a do smluvního vztahu s Hospodinem vstoupili dobrovolně, svou část smlouvy nedodrželi.

`Zamyslete se nad textem Ex 19,4.5. Co bylo důležitou součástí smlouvy, kterou Hospodin uzavřel s Izraelci?`

Výzva k poslušnosti Hospodina a dodržování jeho zákona lásky nebyla zákonictvím ani tehdy a není jím ani dnes (viz Mt 7,24–27; J 14,15; J 2,20; Ř 6,11.12). Přesto děti Izraele stále znovu a znovu selhávaly a nedodržovaly svůj slib a svou část smlouvy.

Moc brzy, dokonce ještě pod horou Sínaj, Izraelci velmi hluboko klesli a dopustili se nejhoršího odpadlictví (viz Ex 32,1–6). Nevěra se naneštěstí stala spíše normou než výjimkou. Místo rychlého vstupu do zaslíbené země tak museli pouští putovat nekonečných čtyřicet let.

`Zamysli se nad textem Nu 14,28–35. Jaký trest postihl národ za to, že odmítli věřit tomu, co jim Hospodin slíbil?`

Tehdy, stejně jako dnes, je podstatou neposlušnosti nejen otevřená vzpoura, ale také neochota důvěřovat tomu, co nám říká Bůh. Tento hřích Izraelců se zdá být ještě o to horší, že jak sám Hospodin řekl: „... viděli mou slávu a má znamení, jež jsem činil v Egyptě i na poušti, a pokoušeli mě už aspoň desetkrát a neposlouchali mě“ (Nu 14,22). Navzdory všemu, co zažili, a navzdory zázrakům, jichž byli svědky, odmítli poslechnout Hospodina a obsadit zemi, přestože měli jasné zaslíbení, že budou úspěšní (Nu 13–14).

**Aplikace**

`Uvažuj o tom, že neposlušnost velmi často pramení z nedostatku důvěry v Boží slovo. Proč tomu tak je? Co nám může pomoci více důvěřovat Bohu?`