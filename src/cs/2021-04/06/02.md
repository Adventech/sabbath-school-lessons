---
title:  'Nepřidávej Ani Neubírej'
date:  31/10/2021
---

> <p></p>
> 1Nyní tedy, Izraeli, slyš nařízení a práva, která vás učím dodržovat, abyste zůstali naživu a mohli obsadit zemi, kterou vám dává Hospodin, Bůh vašich otců. 2K tomu, co vám přikazuji, nic nepřidáte a nic z toho neuberete, ale budete dbát na příkazy Hospodina, svého Boha, které vám udílím. (Dt 4,1.2)

**Osobní studium**

Uvažuj o úvodním textu. Proč Hospodin varoval Izraelce hned na začátku před tím, aby něco přidávali k jeho zákonu nebo z něj něco ubírali? (Viz také Dt 12,32.)

`Hospodin Izraelcům přikazuje zachovávat „ustanovení a právní předpisy“. Proč je varuje před přidáváním a ubíráním? Kdo by měl zájem a odvahu měnit Boží zákony?`

Dnes už samozřejmě odpověď známe.

„Satan neúnavně pokračoval ve svých snahách dokončit dílo, které začal v nebesích – totiž změnit Boží zákon. Podařilo se mu přesvědčit svět o pravdivosti učení, které předkládal v nebesích před pádem do hříchu, že Boží zákon je nedokonalý a potřebuje změny. Velká část vyznavačů křesťanství ukazuje svým postojem i svými slovy, že přijali tento blud.“ (2SM 107)

Když uvažujeme o dějinách starověkého Izraele, vidíme, že do mnoha problémů se dostali ze dvou zásadních příčin. První byla skutečnost, že se z praktických důvodů rozhodli některé předpisy a pravidla ignorovat. Druhou bylo, že k zákonu přidávali taková nařízení a požadavky, které zákon původně neobsahoval. To vše v konečném důsledku vedlo až k přestupování zákona.

`Uvažuj o textu Mt 15,1–9 v souvislosti s předchozím varováním obsaženým v Mojžíšových slovech. Jak se zde projevuje jednání, před kterým Hospodin varoval svůj lid?`

Když Izraelci nakonec vstoupili do země, kterou jim Hospodin zaslíbil, velmi často ignorovali i přímé varování, které dostali – například v souvislosti s modlářstvím. Výsledkem bylo, že se uchylovali k různým pohanským praktikám, které se pak stávaly i součástí toho, co považovali za uctívání Hospodina. V prvním století bylo již součástí jejich náboženství množství lidských tradic. Ježíš to komentuje slovy: „A tak jste svou tradicí zrušili slovo Boží“ (Mt 15,6).

Ať už tedy šlo o přidávání, nebo ubírání, vedlo to ke změnám zákona a národ nesl nepříjemné důsledky.

**Aplikace**

`V čem byste si měli vy jako společenství věřících dávat pozor, abyste k Božím příkazům nepřidávali své lidské, nebo abyste si je naopak neulehčovali podle vlastní úvahy?`