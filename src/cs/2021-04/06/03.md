---
title:  'Baal Peór'
date:  01/11/2021
---

> <p></p>
> 3Na vlastní oči jste viděli, co Hospodin učinil kvůli Baal-peórovi, že každého muže, který chodil za Baal-peórem, Hospodin, tvůj Bůh, vyhladil z tvého středu. 4Ale vy, kteří jste se přimkli k Hospodinu, svému Bohu, jste do dnes všichni živi. (Dt 4,3.4)

> <p></p>
> 1Když Izrael pobýval v Šitímu, začal lid smilnit s Moábkami. 2Zvaly totiž lid k obětním hodům svého božstva a lid hodoval a klaněl se jejich božstvu. 3Tak se Izrael spřáhl s Baal-peórem. Proto Hospodin vzplanul proti Izraeli hněvem. 4I řekl Hospodin Mojžíšovi: „Vezmi všechny představitele lidu a dej jim na slunci zpřerážet údy kvůli Hospodinu, ať se Hospodinův planoucí hněv odvrátí od Izraele.“ 5Mojžíš tedy izraelským soudcům řekl: „Pobijte každý ze svých mužů ty, kdo se spřáhli s Baal-peórem.“ (Nu 25,1–5)

**Osobní studium**

V Dt 4,3.4 se Mojžíš vrací k tragické události, která se odehrála v Šitímu. Tento odkaz na minulé události měl Izraelcům sloužit jako připomenutí důležitých duchovních a praktických pravd, ze kterých si měli vzít ponaučení.

`Přečti si text Nu 25,1–15. Co se zde událo a jak to ovlivnilo život Izraele? Jaké ponaučení si ze svého obrovského selhání měli vzít?`

Příběhy o tom, jak Izraelci vyhlazují některé pohanské národy, jsou pro nás i dnes velmi znepokojivé. Uvedený příběh nám však pomáhá alespoň částečně pochopit, o co šlo. Izraelci měli pohanským národům svědčit o jediném pravém Bohu. Měli být příkladem a ukazovat, co je podstatou uctívání pravého Boha. Místo toho se však přiklonili k pohanským „bohům“ okolních národů a tím se často dostávali do otevřené vzpoury vůči samotnému Hospodinu, jehož měli představovat světu.

O „smilstvu“ se často mluví v duchovním smyslu a charakterizuje praktiky Izraele při uctívání pohanských bohů (viz Oz 4,12–14). V Nu 25. kapitole je však ukázáno, že Izraelci, alespoň zpočátku, hřešili i přímo v sexuální oblasti. Satan zde opět stavěl na zkažené lidské přirozenosti. Podle příběhu pohanské ženy sváděly muže, kteří ochotně pokušení podlehli.

Není pochyb o tom, že tělesné smilstvo postupně přerostlo do duchovního. Izraelci, kteří smilnili s pohankami, se postupně začali účastnit i uctívání pohanských bohů. V Nu 25,3 čteme: „Tak se Izrael spřáhl s Baal-peórem“. Znamená to, že tomuto falešnému božstvu obětovali a klaněli se mu. Rozhodli se všechny pokyny a ponaučení, která od Hospodina dostali, hodit za hlavu a vyměnit za naplnění svých vášní a žádostivosti.

Jak se to mohlo stát? Snadno. Nejprve zatvrdili své svědomí tělesným smilstvem a to je přivedlo k pádu do duchovního smilstva, což bylo v konečném důsledku satanovým cílem. Podle textu byla jejich zkaženost tak velká, že jeden z nich dokonce přivedl Midjánku do samotného tábora, přímo před Mojžíše a před ty, kteří plakali a naříkali před svatostánkem.

**Aplikace**

`Naše mysl a tělo jsou neoddělitelně spojeny. To, co ovlivňuje jednu část, má vliv i na tu druhou. Co se z tohoto příběhu můžeme naučit o tom, jak nebezpečné je pro náš duchovní život dávat volný průchod svým vášním?`