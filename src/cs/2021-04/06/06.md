---
title:  'Moudrý A Rozumný Národ'
date:  04/11/2021
---

> <p></p>
> Bedlivě je dodržujte. To bude vaše moudrost a rozumnost před zraky lidských pokolení. Když uslyší všechna tato nařízení, řeknou: „Jak moudrý a rozumný lid je tento veliký národ!“ (Dt 4,6)

**Osobní studium**

Jak jsme viděli, Dt 4,1–9 je jasným vyjádřením dvou skutečností: Izrael je mimořádný národ a byl pověřen misijním úkolem. Na pozadí těchto veršů se objevuje myšlenka, že potřebují poslouchat Hospodinovy příkazy a následovat ho.

`Znovu se soustřeď na verš Dt 4,6. Jak měli Izraelce vnímat okolní národy? Na základě čeho? Jak by se tento princip dal aplikovat do života církve a jednotlivců dnes?`

Na první pohled by se mohlo zdát, jako by to byla právě „spravedlivá nařízení a práva“, která obsahují moudrost a rozumnost. Text však říká něco jiného. Hospodin učil svůj lid tato ustanovení a předpisy, ale moudrost národa nespočívá v znalosti těchto zákonů, ale v tom, že je zachovává a žije podle nich. Právě v poslušnosti Izraele měla spočívat jejich moudrost a rozumnost.

Izraelci mohli mít ten nejlepší systém zákonů, pravidel a pokynů na světě (a vlastně i měli), ale jaký by z toho měli prospěch, kdyby se jimi neřídili? Jejich moudrost a rozumnost měla pocházet z toho, jak se Boží zákony projevovaly v jejich životech. Měli žít podle pravd, které jim Hospodin svěřil. A to se mohlo stát jen tak, že je budou poslouchat. Ani nejkrásnější pravdy celého vesmíru by Izraelcům a okolním národům nebyly k ničemu, kdyby podle těchto pravd Izraelci nežili. A proto je Hospodin neustále vyzývá k poslušnosti, protože právě život podle přikázání, ustanovení a předpisů, ne přikázání, ustanovení a předpisy samotné, bylo to, na čem opravdu záleželo, pokud se měli stát svědky světu.

„Poslušnost Božího zákona by jim přinesla prospěch, jaký by ostatní národy světa pokládaly za zázrak. Bůh jim mohl dát moudrost a zručnost ke každé umělecké práci, přál si být i nadále jejich učitelem. Poslušnost Božích zákonů je měla zušlechtit a povznést. Kdyby ho poslouchali, Bůh by je chránil před nemocemi, které sužovaly ostatní národy, a obdařil by je mimořádnou duševní silou. Měli být po všech stránkách na výši, a tím ukazovat Boží slávu, majestát a moc. Měli se stát královstvím kněží a svatým lidem. Bůh jim dal všechny prostředky, aby se stali nejslavnějším národem na zemi.“ (COL 288; PM 146)

**Aplikace**

`Uvažuj o textu Mt 5,13–16. Jak se v Ježíšových slovech adresovaných jeho následovníkům odrážejí stejné principy, které byly řečeny Izraelcům? Jak by se měly projevit v našich životech?`