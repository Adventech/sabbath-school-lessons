---
title:  'Velký Národ Díky Hospodinu'
date:  30/10/2021
---

### Texty na tento týden
Dt 4,1–9

> <p>Základní verš</p>
> „A má jiný veliký národ nařízení a práva tak spravedlivá jako celý tento zákon, který vám dnes předkládám?“ (Dt 4,8)

První tři kapitoly Deuteronomia jsou v podstatě lekce z dějepisu, které lidem připomínaly, čím do té doby prošli. Od čtvrté kapitoly tyto příběhy z dějin dostávají postupně stále více formu kázání. Vyprávění o tom, co bylo, není určeno jen pro milovníky historie. Jeho hlavním smyslem je ukázat Boží moc a milost, které se projevily v jejich životech. A ačkoli jako národ mnohokrát selhali, Hospodin stále považuje smlouvu, kterou s nimi uzavřel, za platnou.

Čtvrtá kapitola začíná hebrejským výrazem ve-ata, který se překládá jako „a nyní“. Zatím poslouchali vyprávění o událostech, které se odehrály v minulosti a které jim měly připomenout, co všechno Bůh udělal, aby je přivedl až sem. „A nyní“ měli začít jednat podle toho, co jim Hospodin řekl (viz také Dt 10,12). Jejich řízení mělo být odpovědí na Boží skutky.

To je také důvod, proč první sloveso následující po „nyní“ je právě „slyš“ (Dt 4,1). V hebrejštině je to přesně totéž sloveso (i ve stejném tvaru), jaké zaznívá na začátku modlitby Šema. Ono „slyš“ znamená nejen vnímat ušima, ale i „věnovat pozornost“ a „poslouchat“. Toto sloveso nacházíme v Deuteronomiu často (v uvedeném tvaru pětašedesátkrát).

Úvod čtvrté kapitoly bychom tedy mohli shrnout následovně: A nyní, Izraeli, pro všechno, co jsem pro tebe udělal, musíš poslouchat následující...

**Osnova lekce**

V této lekci budeme společně uvažovat nad 4. kapitolou knihy Deuteronomium Poté, co Mojžíš připomenul Izraelcům, co už pro ně Bůh v minulosti udělal (Dt 1–3), nyní bude hovořit o tom, co od nich (a obecně od všech svých dětí) očekává v prostředí, ke mají být „světlem“.

- Dt 4,1.2: Důsledně respektovat to, co Hospodin nařídil (neděle)
- Dt 4,3.4: Dávat si pozor na negativní vliv pohanského okolí (pondělí)
- Dt 4,3.4: Přimknout se k Hospodinu (úterý)
- Dt 4,5–9: Být dobrým příkladem a požehnáním pro své okolí (středa + čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`