---
title:  'Velký A Výjimečný Národ'
date:  03/11/2021
---

> <p></p>
> 5Hleď, učil jsem vás nařízením a právům, jak mi přikázal Hospodin, můj Bůh, abyste je dodržovali v zemi, kterou přicházíte obsadit. 6Bedlivě je dodržujte. To bude vaše moudrost a rozumnost před zraky lidských pokolení. Když uslyší všechna tato nařízení, řeknou: „Jak moudrý a rozumný lid je tento veliký národ!“ 7Což se najde jiný veliký národ, jemuž jsou jeho bohové tak blízko, jako je nám Hospodin, náš Bůh, kdykoli k němu voláme? 8A má jiný veliký národ nařízení a práva tak spravedlivá jako celý tento zákon, který vám dnes předkládám? 9Jenom si dej pozor a velice se střez zapomenout na věci, které jsi viděl na vlastní oči, aby nevymizely z tvého srdce po všechny dny tvého života. Seznam s nimi své syny i vnuky. (Dt 4,5–9)

**Osobní studium**

V textech následujících po verši Dt 4,4 se nacházejí některé z nejhlubších a nejkrásnějších myšlenek celého Písma. Dalo by se říct, že se právě zde nachází podstata poselství knihy Deuteronomium a vše ostatní je jen komentář, výklad.

`Uvažuj o úvodních verších (Dt 4,5–9). Proč Hospodin prostřednictvím Mojžíše říká, co všechno udělal pro Izrael? Jak se dá hlavní myšlenka těchto veršů aplikovat do našeho života?`

Hospodin chtěl, aby si Izraelci uvědomovali, že byli vybráni a povoláni ze zvláštního důvodu. Byli „velkým“ národem, tak jak to Bůh řekl Abramovi hned při jeho prvním povolání: „Učiním tě velkým národem, požehnám tě, velké učiním tvé jméno. Staň se požehnáním!“ (Gn 12,2; viz také 18,18).

Důvodem, proč je Hospodin učinil velkým národem, bylo, aby se stali „požehnáním“ (Gn 12,2) pro „veškeré čeledi země“ (Gn 12,3). A přestože tím největším požehnáním mělo být, že Ježíš, Mesiáš, vyjde z jejich pokrevní linie, do té doby měli být světlem celému světu. „Nestačí, abys byl mým služebníkem, který má pozvednout Jákobovy kmeny a přivést zpátky ty z Izraele, kdo byli ušetřeni; dal jsem tě za světlo pronárodům, abys byl spása má do končin země“ (Iz 49,6). Neznamená to, že by Izraelci byli původci spásy, ale že jejich prostřednictvím měl být představen pravý Bůh, který jediný může přinést skutečnou záchranu.

Zatímco Izraelci uctívali Boha, který stvořil celý vesmír, Hospodina nebes a země, pohanské národy uctívaly kameny, skály, dřevo, zvířata a démony (Dt 32,17; Ž 106,37). Jaký obrovský rozdíl!

Mojžíš v těchto verších poukazuje na dvě skutečnosti, které dělaly z Izraele výjimečný národ. Zaprvé, Hospodin jim byl blízko, například prostřednictvím svatyně. Druhým důvodem byla „nařízení a práva tak spravedlivá jako celý tento zákon“ (Dt 4,8).

`Uvažuj o verších Dt 4,32–35. Jaké další argumenty Hospodin připomíná, aby Izraelcům zdůraznil mimořádnost povolání, které dostali?`

**Aplikace**

`Je nepochybné, že Izraelci dostali obrovský dar a nesmírnou zodpovědnost. Jak se k tomu postavili? Co se z toho můžeš naučit pro sebe?`