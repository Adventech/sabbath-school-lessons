---
title:  'Podněty K Zamyšlení'
date:  05/11/2021
---

„Od chvíle, kdy v nebi začal velký spor, se satan snaží odstranit Boží zákon. Aby dosáhl tohoto cíle, vzbouřil se proti Stvořiteli, a poté, co byl vyhnán z nebe, pokračuje ve svém boji na zemi. Od začátku sleduje stále stejný záměr: Oklamat lidi a svést je k přestupování Božího zákona. Ve skutečnosti není podstatné, jakým způsobem tohoto cíle dosáhne – zda se mu podaří svést lidi k odmítnutí celého zákona, anebo zda zavrhnou jen jedno přikázání. Kdo totiž přestupuje ‚jedno přikázání‘, zavrhuje celý zákon; svým vlivem a příkladem se postavil na stranu hříchu, ‚provinil se proti všem‘ (Jk 2,10).“ (GC 582; VDV 378)

V souvislosti s Baal-peórem v knize Na úsvitu dějin čteme: „Velké množství lidí se spolu s ním přišlo podívat na slavnost. Omámeni hudbou a tancem a okouzleni krásou pohanských vestálek, odložili svou věrnost Hospodinu. Víno otupilo jejich smysly a strhlo zábrany. Přestali se ovládat. Poté, co své svědomí poskvrnili pohledem na oplzlé výjevy, byli vedeni k tomu, aby se poklonili modlám, přinesli oběť na pohanských oltářích a zúčastnili se ponižujících rituálů.“ (PP 454; NUD 214.215)

**Otázky k rozhovoru**

`1. 	Uvažujte o podobnosti situace, postavení a pověření mezi starověkým Izraelem a adventisty sedmého dne. Co všechno nám bylo svěřeno v porovnání s ostatním světem a jinými církvemi? I před námi vyvstává otázka: Co uděláme s tím vším, co jsme od Boha dostali? Jak okolnímu světu představujeme svou „moudrost a rozumnost“?`

`2. 	„Ale vy, kteří jste se přimkli k Hospodinu, svému Bohu, jste do dnes všichni živi“ (Dt 4,4). Podmětem slovesa „přimkli“ jsou lidé. Hospodin nás nedrží tak, že bychom my sami byli donuceni přidržet se jeho. Místo toho nám dává dar svobodné vůle, abychom se mohli sami rozhodnout, zda se k Bohu přimkneme. Když se tak rozhodneme, jak ho máme následovat a držet se ho?`

`3. 	Uvažujte společně o závěrečné otázce v části na neděli. Co to znamená přidat něco k Božím přikázáním nebo z nich ubírat? Kromě zřejmých příkladů, mezi které patří i sobota, jak se něco takového může stát v případech, kdy si ani nemusíme uvědomit, že se něco takového děje?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.