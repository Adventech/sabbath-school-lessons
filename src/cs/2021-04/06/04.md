---
title:  'Přimkni Se K Hospodinu, Svému Bohu'
date:  02/11/2021
---

> <p></p>
> 3Vaše oči viděly, co Hospodin učinil kvůli Baal-peórovi, jak každého, kdo šel za Baal-peórem, Hospodin, tvůj Bůh, ze tvého středu vyhladil. 4Zatímco vy, kteří lnete k Hospodinu, svému Bohu, vy všichni jste dnes naživu. (Dt 4,3.4; ČSP)

**Osobní studium**

`Pro hřích související s Baal-peórem zemřely tisíce lidí. „Každého, kdo šel za Baal-peórem, Hospodin, tvůj Bůh, ze tvého středu vyhladil“ (Dt 4,3; ČSP). Ne všichni se však k tomto odpadnutí přidali. O koho šlo?`

`Jak verš Dt 4,4 vysvětluje rozdíl mezi těmi, co padli do hříchu, a těmi, kterým se to nestalo? Jak rozumíš výrazu „lnete k Hospodinu“ (ČSP)? Jak se to prakticky projeví v životě člověka?`

Mezi verši 3 a 4 je velký kontrast. Hospodin vyhladil „každého“, kdo se uchýlil k modloslužbě, a zároveň zůstali naživu „všichni“, kteří se Hospodina drželi. Neexistoval žádný prostor mezi. Bylo tomu tak tehdy a je tomu tak i nyní. Stojíme buď na Ježíšově straně, nebo se stavíme proti němu (Mt 12,30).

Hebrejský výraz přeložený jako „při­mknout se“ (ČEP), jinde „lnout“ (ČSP), často poukazuje na silný závazek a úzké propojení s něčím nebo někým. Slovo se stejným základem je použito v Gn 2,24: „Proto opustí muž svého otce i matku a přilne ke své ženě a stanou se jedním tělem.“ (Viz také Rt 1,14.) Ve stejném kontextu se nachází v Deuteronomiu ještě na dalších čtyřech místech: 10,20; 11,22; 13,5 a 30,20. Ve všech případech jde o stejnou myšlenku: lid se má přimknout, má přilnout ke svému Bohu. Měli se mu zcela odevzdat a on se měl stát zdrojem jejich síly.

Je důležité si všimnout, že tím, kdo realizuje toto sloveso, jsou lidé. Sami Izraelci se musí rozhodnout, že chtějí přilnout k Hospodinu a pak se v jeho moci a síle vyhnout pádu do hříchu.

`Uvažuj o textech Ju 1,24 a 1K 10,13. Jakou mají společnou myšlenku s Dt 13,4? Pokus se ji zformulovat vlastními slovy. Jak jí rozumíš?`

Bůh je věrný a má moc uchránit nás od pádů. Musíme se však vědomě rozhodnout stát při něm, podobně jako se věrní z našeho příběhu rozhodli přimknout k Hospodinu. Pokud takto jednáme, můžeme si být jisti, že i přes pokušení můžeme zůstat věrní.

**Aplikace**

`Jak může člověku pomoci přimknout se k Hospodinu pravidelný čas vyhrazený pro modlitbu, studium Bible a prožívání společenství s jinými věřícími? Co dalšího pomáhá tobě přilnout k Bohu?`