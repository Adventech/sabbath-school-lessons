---
title:  'Ne Pro Tvou Spravedlnost'
date:  11/11/2021
---

> <p></p>
> 1Slyš, Izraeli, dnes přejdeš Jordán, aby sis podrobil pronárody větší a zdatnější, než jsi ty, města veliká a opevněná až k nebi, 2veliký a vysoký lid, Anákovce, o kterých víš. Slyšel jsi o nich úsloví: „Kdo se postaví proti Anákovcům?“ 3Dnes poznáš, že Hospodin, tvůj Bůh, který jde před tebou, je jako sžírající oheň. On je vyhladí a on je před tebou pokoří, takže si je podrobíš a rychle je vyhubíš, jak ti Hospodin slíbil. 4Neříkej si však v srdci, až je Hospodin, tvůj Bůh, před tebou vypudí: „Pro mou spravedlnost mě Hospodin přivedl, abych obsadil tuto zemi.“ Vždyť tyto pronárody vyhání před tebou pro jejich zvůli. 5Přicházíš obsadit jejich zemi ne pro svou spravedlnost a přímost svého srdce. Hospodin, tvůj Bůh, vyhání před tebou tyto pronárody pro jejich zvůli a proto, aby splnil, co přísahal Hospodin tvým otcům, Abrahamovi, Izákovi a Jákobovi. 6Věz tedy, že ne pro tvou spravedlnost ti Hospodin, tvůj Bůh, dává tuto dobrou zemi, abys ji obsadil, neboť jsi lid tvrdé šíje. (Dt 9,1–6)

**Osobní studium**

Ústředním bodem křesťanství i židovství je téma ospravedlnění z víry. „Co říká Písmo? ‚Uvěřil Abraham Bohu, a bylo mu to počítáno za spravedlnost‘“ (Ř 4,3).

Ellen G. Whiteová to vyjádřila takto: „Co je ospravedlnění z víry? Je to Boží dílo, kdy Bůh položí lidskou slávu do prachu a dělá pro člověka to, co on sám pro sebe nemůže udělat. Když lidé uvidí vlastní nicotu, jsou připraveni obléknout si Kristovu spravedlnost.“ (FLB 111)

Když vezmeme v úvahu, kdo je Bůh a jak je svatý, v kontrastu s tím, kdo jsme my a jak jsme zničeni hříchem, pak je zřejmé, že je zapotřebí úžasný čin milosti, abychom mohli být zachráněni. Ten čin se stal. Čin milosti se odehrál na kříži, kde Kristus, nevinný, zemřel za hříchy vinných.

`S tímto obrazem v mysli uvažuj o úvodních verších Dt 9,1–6. Co říká Mojžíš lidem? Jakým dramatickým způsobem poukazuje na realitu Boží milosti vůči nehodným? Jak popisovaný příběh odráží princip ospravedlnění z víry?`

Kdybychom chtěli shrnout Pavlovo učení o evangeliu, možná bychom tak mohli učinit slovy Dt 9,5: „ne pro tvou spravedlnost a přímost tvého srdce“ tě Bůh zachrání. Udělá to kvůli zaslíbení „věčného evangelia“ (Zj 14,6). Udělá to pro zaslíbení, které nám dal, „ne pro naše skutky, nýbrž ze svého rozhodnutí a z milosti, kterou nám daroval v Kristu Ježíši před věčnými časy“ (2Tm 1,9; viz také Tt 1,2). Pokud nám bylo toto zaslíbení dané před „věčnými časy“, určitě jsme ho nedostali na základě našich skutků, protože před „věčnými časy“ jsme ještě neexistovali, a tudíž jsme nemohli dělat žádné dobré skutky.

I přes naše chyby, selhání a naši tvrdohlavost Bůh pro nás a v nás koná svou nádhernou práci. Bůh ti přikazuje, abys ho poslouchal a zachovával jeho přikázání. Zaslíbení již bylo dáno a čin spásy byl vykonán: tvé skutky, poslušnost, i kdyby byly jakkoliv dobré (což asi ani nebudou), nejsou cestou k tvému spasení, ale naopak jeho ovocem v tobě.

**Aplikace**

`Pán tě zachránil svou milostí. Jeho zákon je napsán ve tvém srdci a jeho Duch ti dává sílu jít a poslouchat jeho zákon. Co tedy máš pro své spasení udělat ty sám?`