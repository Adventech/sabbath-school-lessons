---
title:  'Sobota Jako Symbol Vysvobození Z Otroctví'
date:  10/11/2021
---

> <p></p>
> 12Dbej na den odpočinku, aby ti byl svatý, jak ti přikázal Hospodin, tvůj Bůh. 13Šest dní budeš pracovat a dělat všechnu svou práci. 14Ale sedmý den je den odpočinutí Hospodina, tvého Boha. Nebudeš dělat žádnou práci ani ty ani tvůj syn a tvá dcera ani tvůj otrok a tvá otrokyně ani tvůj býk a tvůj osel, žádné tvé dobytče ani tvůj host, který žije v tvých branách, aby odpočinul tvůj otrok a tvá otrokyně tak jako ty. 15Pamatuj, že jsi byl otrokem v egyptské zemi a že tě Hospodin, tvůj Bůh, odtud vyvedl pevnou rukou a vztaženou paží. Proto ti přikázal Hospodin, tvůj Bůh, dodržovat den odpočinku. (Dt 5,12–15)

**Osobní studium**

V Deuteronomiu se opakovaně objevuje téma Boha, který vykupuje svůj lid Izrael z Egypta. Text Izraelcům neustále připomíná, co pro ně Bůh udělal. „Hospodin nás vyvedl z Egypta pevnou rukou a vztaženou paží, za veliké hrůzy, se znameními a zázraky“ (Dt 26,8; viz také Dt 16,1–6).

V celém Starém zákoně je příběh vysvobození z Egypta uváděn jako příklad mocného Božího vysvobození Izraelců z otroctví a útlaku na základě jeho milosti. „Vždyť jsem tě vyvedl z egyptské země, vykoupil jsem tě z domu otroctví, poslal jsem před tebou Mojžíše, Árona a Mirjam“ (Mi 6,4).

Dokonce i v Novém zákoně se objevuje obraz vysvobození z Egypta velkou Boží mocí. Je symbolem spasení vírou v Krista. „Izraelští věřili, a proto prošli Rudým mořem jako po suché zemi, ale když se o to pokusili Egypťané, pohltily je vlny“ (Žd 11,29; viz také 1K 10,1–4).

`Přečti si text Dt 5,6–22, kde Mojžíš opakuje Desatero, základní ustanovení smlouvy Izraele s Hospodinem. Všimni si čtvrtého přikázání a důvodu, který je zde uveden. Co důležitého se z něj dozvídáme o zákonu a milosti?`

Mojžíš opakuje přikázání, aby lidé v sedmý den odpočívali, a přidává mu další smysl. Přestože bylo v Exodu zapsáno do kamene, Mojžíš přidává další důvod pro svěcení soboty. Zachovávejte sobotu ne pouze jako vzpomínku na stvoření, ale i jako připomínku vykoupení z egyptského otroctví. Boží milost vyvedla Izraelce z Egypta a nabídla jim odpočinek od každodenní práce (Žd 4,1–5). Nyní, jako odpověď na milost, kterou jim Bůh prokázal, potřebovali předat tuto milost i druhým.

Sedmý den, sobota, se nestává pouze mocným symbolem stvoření, ale také symbolem vykoupení a milosti. Každý v domácnosti, nejen děti, ale i služebnictvo, zvířata a také i cizinci mohou odpočívat. Sobota poskytuje milost, kterou dostali Židé, i ostatním, dokonce i těm, kteří nejsou účastníky smlouvy s Bohem. Tato zpráva se nachází v samotném srdci Božího zákona. To, co Bůh ve své milosti udělal pro Izraelce, měli oni dělat pro ostatní.

**Aplikace**

`Přečti si text Mt 18,21–35. Jakým způsobem se princip z tohoto podobenství projevuje v přikázání o sobotě, zejména v popisu vyjádřeném v Deuteronomiu?`