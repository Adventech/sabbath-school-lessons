---
title:  'Podněty K Zamyšlení'
date:  12/11/2021
---

„Nepřítel Krista, který se vzbouřil proti Božímu zákonu v nebi, použil jako zkušený, vycvičený generál všechny své schopnosti a moc, zkoušel jeden úskok za druhým, byl plný klamu, aby zmařil výsledky zachovávání Božího zákona, jediného detektoru hříchu a standardu spravedlnosti.“ (RH, 18. listopadu 1890)

V pozorovatelném vesmíru září zhruba dvě stě miliard galaxií. Každou galaxii tvoří kolem sta miliard hvězd. To je dohromady naprosto nepředstavitelné množství hvězd.

Podle naší zkušenosti platí, že kdokoli něco vymyslí a vytvoří, musí být „větší“ než to, co udělal, musí přesahovat to, co vytvořil. Picasso je více než obraz, který namaloval, přesahuje své dílo. Bůh, který stvořil vesmír, musí být ještě velkolepější než vesmír samotný, musí ho přesahovat.

V této souvislosti přemýšlejte o následujícím textu: „Na počátku bylo Slovo, to Slovo bylo u Boha, to Slovo bylo Bůh. To bylo na počátku u Boha. Všechno povstalo skrze ně a bez něho nepovstalo nic, co jest“ (J 1,1–3). Co tedy udělal Bůh, který stvořil a udržuje vše, co existuje, který stvořil pro nás nepředstavitelné množství hvězd? Ponížil se, stal se lidským dítětem, žil bezhříšný život, zemřel na kříži a nesl trest za naše hříchy a zlo, abychom my mohli mít zaslíbení věčného života.

Poznali jsme nesmírně důležitou pravdu: milost, kterou jsme dostali v Ježíši Kristu na kříži. Co za to od nás Bůh žádá? „Závěr všeho, co jsi slyšel: Boha se boj a jeho přikázání zachovávej; na tom u člověka všechno závisí“ (Kaz 12,13).

**Otázky k rozhovoru**

`1. 	Společně přemýšlejte o otázce na konci pondělní části. Zamyslete se nad tím, jak se mohou lidé, kteří věří ve správnost zachovávání Desatera (včetně čtvrtého přikázání) vyhnout nenápadné pasti zákonictví. Jak se poslušnost, dokonce i přísná a neochvějná poslušnost, liší od legalismu? V čem spočívá rozdíl mezi nimi?`

`2. 	Vzpomeňte si na příběhy, které jste slyšeli (nebo zažili) a které ukazují, k jak špatným důsledkům vede porušování Desatera. Co by nás to mělo naučit o tom, jak zákon odráží realitu Boží lásky k nám?`

`3. 	Čím nás kříž učí, že je zbytečné pokoušet se dostat do nebe vlastními silami?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.