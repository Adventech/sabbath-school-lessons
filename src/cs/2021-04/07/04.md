---
title:  'Aby Se Ti Vedlo Dobře'
date:  09/11/2021
---

> <p></p>
> 12Nyní tedy, Izraeli, co od tebe požaduje Hospodin, tvůj Bůh? Jen aby ses bál Hospodina, svého Boha, chodil po všech jeho cestách, miloval ho a sloužil Hospodinu, svému Bohu, celým svým srdcem a celou svou duší, 13abys dbal na Hospodinova přikázání a nařízení, která ti dnes udílím, aby s tebou bylo dobře. 14Hle, Hospodinu, tvému Bohu, patří nebesa i nebesa nebes, země a všechno, co je na ní. 15Avšak Hospodin přilnul jenom k tvým otcům, zamiloval si je a vyvolil jejich potomstvo, vás, ze všech národů, jak tomu je dnes. (Dt 10,12–15)

**Osobní studium**

Skeptici, kteří hledají důvody k odmítnutí Bible, často poukazují na tvrdá slova, která Bůh používá ve Starém zákoně. Poukazují na to, že starozákonní Bůh byl přísný, mstivý a zlý, a to zejména ve srovnání s Ježíšem. Tento argument není nový, ale i když se objevil už před mnoha staletími, je dnes stejně chybný jako v době svého vzniku.

Ve Starém zákoně je Hospodin stále znovu představován jako ten, kdo miluje svůj lid Izrael a chce pro něj pouze to nejlepší. Tato láska je popisována i v Deuteronomiu.

`V jakém kontextu jsou zapsány úvodní verše Dt 10,1–15 a co říkají o tom, co Bůh cítil ke svému lidu, dokonce i tehdy, když Izraelci zhřešili? Co tě tento text učí o milosti?`

`Z uvedených textů vyzařuje Boží láska a milost. Všimni si zejména veršů 12 a 13. Je to ve skutečnosti jedna dlouhá věta, jednoduchá otázka: O co jiného tě já, tvůj Bůh, žádám, než abys mě následoval (...) abys šel po mých cestách, miloval mě, sloužil mi a dodržoval mé zákony, aby se ti vedlo dobře?`

Uvedené verše jsou v druhé osobě jednotného čísla. Bůh promlouvá k celému národu a zároveň ke každému jednotlivci osobně. Tento koncept se v Písmu vyskytuje velmi často.

Nemůžeme zapomenout ani na konec 13. verše. Zachovávej tyto věci „aby ti bylo dobře“ (ČSP). Jinými slovy, Bůh přikazuje lidem zachovávat přikázání, protože je to v jejich nejlepším zájmu, pro jejich dobro. Bůh je stvořil, udržuje je, Bůh ví, co je pro ně nejlepší, a chce, aby to mohli prožívat. Poslušnost jeho zákona, Desatera, jim bude přinášet prospěch.

Zákon se často přirovnává k plotu, k ochranné zdi. Pokud zůstaneme za touto zdí, budeme ochráněni před množstvím zla, které by nás jinak dostihlo a zničilo. Bůh ustanovil zákon z lásky ke svému lidu. Poslušnost jeho zákona je pro nás dobrá.

**Aplikace**

`Jakou zkušenost máš s tím, že tě poslušnost Božího zákona ochránila a že se ti díky tomu „vedlo dobře“?`