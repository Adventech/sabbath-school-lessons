### Deuteronomium: Kniha smlouvy

Příběh začal za vlády krále Jóšijáše (640–609 př. Kr.). Pravděpodobně při práci v jeruzalémském chrámu našel někdo velmi starou knihu. Po nějaké době se tato kniha dostala až ke králi Jóšijášovi a ten si z ní nechal předčítat. „Když král uslyšel slova knihy Zákona, roztrhl své roucho“ (2Kr 22,11). Proč to udělal? Patrně si uvědomil, že ani on, ani jeho lid nedodržují zákony zapsané v knize. Jóšijáš pak na základě této knihy nazvané „Kniha smlouvy“ (2Kr 23,2) zahájil velkou obnovu. O této reformě se dozvídáme v 2. Královské 23. kapitole.

Co to bylo za knihu, že měla tak velký vliv na krále a celý národ? Předpokládá se, že to byla Pátá Mojžíšova – Deuteronomium, a právě ji budeme v tomto čtvrtletí studovat.

„Název knihy Deuteronomium je odvozen z řeckého slova deuteronomion (dvě spojená slova: deuteros a nomos), což znamená ‚druhý zákon‘ nebo ‚opakování zákona‘. Tento název se nachází v Septuagintě, ale je nepřesným překladem hebrejské fáze mišne ha-tora, která znamená ‚kopie knihy‘ nebo ‚kopie zákona‘ (Dt 17,18). Název Deuteronomium je zavádějící a vyvolává dojem, že kniha pojednává o zákoně a že Mojžíš je zákonodárcem. Taková představa je však spíše matoucí. V hebrejském kánonu nese kniha název elle ha-dvarim ‚tato jsou Slova‘ podle prvních dvou slov biblického textu.“ (Moskala, Jiří, Deuteronomium: kniha lásky. Advent-Orion, Praha, 2021, s. 20)

Její obsah můžeme shrnout následovně:

Místo toho, aby po odchodu z Egypta a uzavření smlouvy s Hospodinem na Sínaji šli Izraelci přímo do Kanaánu, putovali 40 let pouští. Když se 40 let chýlilo ke konci a Židé se konečně chystali vejít do zaslíbené země, Mojžíš k nim opakovaně promlouval. Připomněl jim podstatu jejich smluvního vztahu s Hospodinem a dal jim všechny pokyny, které považoval za důležité. Podstatou jeho sdělení bylo: Nyní máte konečně vstoupit do zaslíbené země. Nikdy nezapomeňte, co pro vás Hospodin udělal. Pamatujte i na to, co od vás nyní očekává – abyste ho milovali celým svým srdcem a celou svou duší a tuto lásku projevovali poslušností všech jeho přikázání a smluvních ustanovení.

Aby zdůraznil důležitost smlouvy, zopakoval Mojžíš lidem Desatero a připomněl jim jejich povinnosti vyplývající ze smlouvy, kterou Hospodin uzavřel s jejich otci. Právě nyní, na hranicích Kanaánu, bylo velmi důležité, aby Izraelci splnili vše, co od nich Hospodin očekával.

Při studiu knihy Deuteronomium si budeme klást otázku: Mohla by existovat souvislost nebo podobnost mezi tím, čemu čelili Izraelci na hranicích zaslíbené země, a tím, co dnes zažíváme na hranicích nové (a mnohem lepší) zaslíbené země?

Tématem našeho studia v tomto čtvrtletí je „Pravda pro dnešek v Deuteronomiu“. Zaměříme se na poselství pravdy aktuální v dnešní době, které se můžeme naučit z Božích slov adresovaných jeho lidu.

Knihu Deuteronomium budeme studovat tematicky. Zaměříme se na následující témata: věčná smlouva, zákon a milost a také jak milovat Boha a svého bližního. Nejdůležitějším tématem však bude – jak nám kniha Deuteronomium odhaluje Boží lásku, která se tak mocně projevila ve smrti Ježíše Krista na kříži a při jeho vzkříšení.

Dnešní věřící dělí od společenství věřících na poušti obrovská časová a kulturní propast. Předpokládáme však, že toho, co nás spojuje, je mnohem více než toho, co nás rozděluje. Nemohla by například následující slova zaznít i dnes na naši adresu?

„Hleď, učil jsem vás nařízením a právům, jak mi přikázal Hospodin, můj Bůh, abyste je dodržovali v zemi, kterou přicházíte obsadit. Bedlivě je dodržujte. To bude vaše moudrost a rozumnost před zraky lidských pokolení. Když uslyší všechna tato nařízení, řeknou: ‚Jak moudrý a rozumný lid je tento veliký národ!‘“ (Dt 4,5.6).

Všimněme si, že „moudrost a rozumnost“ národa nespočívala jen ve znalosti ustanovení a právních předpisů, ale v poslušnosti Božích ustanovení. Jistě v tom můžeme vnímat poselství i pro nás. A to je jen jedno z mnoha, jak poznáme při studiu knihy Deuteronomium.

Clifford R. Goldstein je redaktorem biblických lekcí sobotní školy, autorem knih (v češtině vyšla Pokřtěná evoluce, Advent-Orion, Praha, 2018) a televizních pořadů.