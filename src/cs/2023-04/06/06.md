---
title:  'Situace v rané církvi'
date:  09/11/2023
---

> <p></p>
> 41Ti, kteří přijali jeho slovo, byli pokřtěni a přidalo se k nim toho dne na tři tisíce lidí. 42Vytrvale poslouchali učení apoštolů, byli spolu, lámali chléb a modlili se. 43Všech se zmocnila bázeň, neboť skrze apoštoly se stalo mnoho zázraků a znamení. 44Všichni, kteří uvěřili, byli pospolu a měli všechno společné. 45Prodávali svůj majetek a rozdělovali všem podle toho, jak kdo potřeboval. 46Každého dne pobývali svorně v chrámu, po domech lámali chléb a dělili se o jídlo s radostí a s upřímným srdcem. 47Chválili Boha a byli všemu lidu milí. A Pán denně přidával k jejich společenství ty, které povolával ke spáse. (Sk 2,41–47)

**Osobní studium**

`Jak úvodní text (Sk 2,41–47) popisuje ranou církev?`

Skutky 2 končí krásným obrazem toho, jaká byla církev na počátku svého působení. Lukáš zde dvakrát zdůrazňuje, že se k Ježíšovým následovníkům „přidalo“ velké množství nových věřících (Sk 2,41) a že „Pán denně přidával k jejich společenství ty, které povolával ke spáse“ (Sk 2,47). Tyto formulace nezdůrazňují jen samotný početní růst církve, ale také myšlenku, že tito nově pokřtění lidé se stali rovnocennou součástí společenství věřících.

Hlavní funkcí rané křesťanské církve bylo učednictví. Když se k církvi přidávali noví členové, stávali se „učedníky“ trojím způsobem. Seznamovali se s učením apoštolů a se společenstvím. V tomto kontextu jsou důležitá slova „učení“ („nauka, instrukce, pravidla) a „společenství“ (partnerství). Kázání apoštolů konfrontovalo bludná učení a nabízelo nové vysvětlení toho, co lidé viděli a prožívali. Nenaučili se však, jak prožívat tuto novou pravdu ve svém životě. Aplikování pravdy do života člověka se dělo ve vztahu s ostatními věřícími. Noví věřící se stávali učedníky nejen prostřednictvím vyučování, ale také prostřednictvím účasti na každodenním životě společenství. To se odehrávalo pod vedením duchovně zralých apoštolů.

Kázání, které lidem říká, co mají dělat, ale neukazuje jim, jak to mají dělat, není dobrým kázáním. Ale ani kázání a různé návody vysvětlující, jak žít křesťanský život, nenahradí osobní zkušenost. Je důležité, aby noví věřící měli osobní zkušenost tak, že pozorují jiné a nechají se inspirovat jejich příkladem. Pavel to věděl a přikázal svým následovníkům, aby ho napodobovali tak, jak on napodoboval Ježíše (1K 11,1). Když ostatní uvidí tebe a tvou živou zkušenost s Kristem, ovlivní to i je.

**Aplikace**

`Vzpomeň si na někoho konkrétního ve tvém životě, u něhož si velmi přeješ, aby se stal věřícím. Každý den se za něj modli a pros, aby tento člověk prožil osobní zkušenost s Ježíšem.`

**Výzva**

`Komu pomáháš, aby začal prožívat vztah s Ježíšem? Hledej způsoby, jak jej přivést do společenství s dalšími věřícími.`

---

#### Dodatečné otázky k diskuzi

`Mnozí adventisté si pletou misii s odsuzováním těch, kteří nevěří stejně jako oni. Co bys jim poradil?`

`Proč má naše poselství obsahovat odsouzení hříchu doprovázené nadějí pro hříšníky?`

`Proč tehdy tolik lidí v jeden den přijalo Ježíše?`

`Jak žila tehdejší církev? Čím její členové naplnili svůj život?`

`V čem se liší život naší církve od toho, co čteme ve Skutcích?`

`Co chceš udělat pro to, aby náš sbor zažil něco podobného?`

`Jak můžeš pomoci spoluvěřícímu, který jen neustále kritizuje církev (sbor)?`

`Jak se mění tvůj vztah k církvi (sboru, kazateli), když se za ni modlíš?`
