---
title:  'Čekání a příprava'
date:  07/11/2023
---

> <p></p>
> 12Potom se z hory, které se říká Olivová, vrátili do Jeruzaléma; není to daleko, jen asi kolik je dovoleno ujít v sobotu. 13Když přišli do města, vystoupili do horní místnosti domu, kde pobývali. Byli to Petr, Jan, Jakub, Ondřej, Filip a Tomáš, Bartoloměj a Matouš, Jakub Alfeův, Šimon Zélóta a Juda Jakubův. 14Ti všichni se svorně a vytrvale modlili spolu se ženami, s Marií, matkou Ježíšovou, a s jeho bratry. (Sk 1,12–14)

**Osobní studium**

Lukášovo evangelium končí Ježíšovým nanebevstoupením (L 24,50–53). Tato událost však není závěrem příběhu o Ježíši. Lukáš pokračuje a píše další knihu – Skutky apoštolů. Těsně předtím, než Ježíš vystoupil do nebe, dal učedníkům pověření, zaslíbení a pokyny, aby v Jeruzalémě čekali na „moc z výsosti“ (L 24,49; viz také Sk 1,4–8).

Ježíš přikázal učedníkům, aby počkali v Jeruzalémě, dokud se nenaplní zaslíbení od Otce. Duch svatý měl dát učedníkům moc, aby se stali svědky v Jeruzalémě, Judsku, Samařsku a v celém světě.

`Přečti si text Sk 1,12–26. Co dělali učedníci při čekání na naplnění zaslíbení?`

Ježíš dal učedníkům jasné pověření: měli být jeho svědky na celém světě. Během čekání se na svůj úkol připravovali dvěma způsoby. Za prvé, společně setrvávali na modlitbách. Nikdo z nich nepochyboval o tom, čím je Ježíš pověřil. Každý z nich toto pověření přijal. To je inspirovalo ke společné modlitbě. Lukáš nezmiňuje, co přesně bylo předmětem jejich modliteb, ale je téměř jisté, že prosili za moudrost, sílu a odvahu, aby společně dokázali naplnit Boží plán. V tom jsou příkladem i pro nás dnes.

To druhé, co dělali během čekání na naplnění zaslíbení, byla organizační příprava na misijní práci. Jidáš zradil Ježíše a pak si vzal život. Tím se mezi dvanácti uvolnilo jedno místo. Učedníci se rozhodli vybrat si pod Božím vedením náhradu. V této etapě fungování rané církve sehrál důležitou roli apoštol Petr. Nikdo nezpochybňoval jeho rozhodnutí, všichni v něm viděli působení Boží moudrosti. Učedníci důvěřovali, že Bůh je uprostřed nich. Doba čekání nebyla promarněná. Učedníci se zaměřovali na přípravu misijní činnosti.

Zatímco čekáme na vylití Ducha svatého, který nám pomůže dokončit velké Boží dílo, musíme se sjednotit, abychom se navzájem povzbuzovali (Žd 10,24.25) a společně prosili o Božího Ducha. Zároveň bychom měli usilovat o sladění našich priorit s tím, co je hlavním Božím cílem – záchranou ztracených.

**Aplikace**

`Jak se můžeš naučit čekat na Pánův příchod a během čekání neztratit víru? Jak můžete, podle vzoru učedníků, co nejlépe využít čas při čekání na seslání Ducha svatého?`

---

#### Dodatečné otázky k diskuzi

`Co prožívala církev poté, co se Ježíš rozloučil a vrátil se k Otci?`

`Jakou roli hraje čekání v naší víře? Proč nás Bůh někdy nechává čekat?`

`Prožil jsi v poslední době čekání na něco krásného v osobním životě? Jaké pocity jsi při tom měl? Čím sis zkracoval to čekání?`

`Proč se nám čekání zdá být tak dlouhé, když se na něco těšíme?`

`Na co dnes jako křesťané čekáme? Není to čekání už dlouhé? Proč?`

`Můžeme se na Ježíšův návrat nějak připravit? Jak?`

`Proč je nejlepší přípravou na Ježíšův návrat sdílení víry s jinými lidmi?`

`Vnímáš, že tě Ježíš povolává k zapojení do misijního díla? Jak to udělal?`
