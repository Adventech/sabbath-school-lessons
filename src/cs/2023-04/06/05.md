---
title:  '„Kterého vy jste ukřižovali“'
date:  08/11/2023
---

> <p></p>
> 1Když nastal den Letnic, byli všichni shromážděni na jednom místě. 2Náhle se strhl hukot z nebe, jako když se žene prudký vichr, a naplnil celý dům, kde byli. 3A ukázaly se jim jakoby ohnivé jazyky, rozdělily se a na každém z nich spočinul jeden; 4všichni byli naplněni Duchem svatým a začali ve vytržení mluvit jinými jazyky, jak jim Duch dával promlouvat.

> <p></p>
> 36Ať tedy všechen Izrael s jistotou ví, že toho Ježíše, kterého vy jste ukřižovali, učinil Bůh Pánem a Mesiášem.“ (Sk 2,1–4.36)

**Osobní studium**

Skutky 2. kapitola zaznamenávají vylití Ducha svatého o Letnicích. Když se Ježíšovi následovníci modlili, na jejich hlavách se ukázaly ohnivé jazyky. Poznali, že na ně sestoupila zaslíbená moc Ducha svatého.

`Přečti si text Sk 2,1–41. Co se stalo s učedníky po přijetí Ducha svatého o Letnicích?`

Učedníci začali mluvit jinými jazyky „jak jim Duch dával promlouvat“ (Sk 2,4). Rozhodující je, že každého z nich Bůh zmocnil k tomu, aby mohl konat službu ve prospěch nevěřících. Požehnání nebylo určeno pro vlastní dobro učedníků. Nebylo požehnáním, které jim mělo pomoci dostat se do nebe nebo jim usnadnit mezinárodní obchod díky znalosti cizích jazyků. Moc od Boha dostali proto, aby mohli naplnit svěřený úkol. I dnes Bůh vyzývá každého ze svých následovníků, aby využil své osobní dary ke službě lidem, kteří neznají Krista. Ano, dostali jsme dary. Výzvou pro nás je, abychom při misii využívali dary, které jsme dostali, k oslovení druhých.

Vylití Ducha svatého vedlo k tomu, že mnozí lidé litovali svého předchozího odmítnutí Mesiáše. Někteří z nich byli dokonce v Jeruzalémě právě v době jeho popravy. To, co se dělo, bylo opravdu pozoruhodné. Petr některé z nich obvinil, že Krista ukřižovali! A oni si očividně uvědomili následky svého jednání. Když byli usvědčeni, zvolali: „Co máme dělat, bratři?“ (Sk 2,37).

A tak i oni mohli díky Boží milosti přijmout odpuštění. Petr jim řekl: „Obraťte se a každý z vás ať přijme křest ve jménu Ježíše Krista na odpuštění svých hříchů, a dostanete dar Ducha svatého“ (Sk 2,38).

Společně, v souladu s Duchem svatým, kázali Ježíšovi následovníci pokání a odpuštění hříchů – dokonce i těm, kteří se mohli přímo podílet na ukřižování Ježíše! Tak velkou moc má evangelium. Pokud by nás taková zpráva nemotivovala k misijní činnosti, co potom jiného? Jsme povoláni šířit evangelium ve světě: v sobeckém, padlém, zkaženém světě plném hříšníků. Naším úkolem není soudit, naším úkolem je svědčit o Ježíšově spásné moci.

**Aplikace**

`Skutečnost, že i někteří z těch, kteří se přímo podíleli na Kristově smrti, mohli být díky evangeliu zachráněni, nás může ovlivňovat dvěma způsoby: (1) může být povzbuzením, máme-li pochybnosti, zda nám mohou být odpuštěny naše hříchy, a (2) může nás povzbuzovat, abychom svědčili druhým, bez ohledu na to, jak vypadá jejich život.`

---

#### Dodatečné otázky k diskuzi

`Na co čekali členové církve od Ježíšova nanebevstoupení až do Letnic?`

`Proč se shromáždili na jednom místě?`

`Čím naplnili čekání?`

`Co „osobního“ museli učedníci zažít, když na ně „sestoupil Duch svatý“?`

`Proč měli po přijetí Ducha svatého tak silnou touhu vyprávět o Ježíši všem, kteří ho ještě nepřijali jako svého osobního Spasitele?`

`Můžeme i my zažít podobnou zkušenost? Co k tomu potřebujeme?`

`Jak si můžeme udržet toto misijní nadšení?`

`Proč nemáme při naší misii druhé soudit? Co je cílem misie?`
