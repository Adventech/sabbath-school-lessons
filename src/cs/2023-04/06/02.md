---
title:  'Sdílení dobré zprávy'
date:  05/11/2023
---

> <p></p>
> 5Zachvátil je [ženy] strach a sklonily tvář k zemi. Ale oni jim řekli: „Proč hledáte živého mezi mrtvými? 6Není zde, byl vzkříšen. Vzpomeňte si, jak vám řekl, když byl ještě v Galileji, 7že Syn člověka musí být vydán do rukou hříšných lidí, být ukřižován a třetího dne vstát.“ 8Tu se rozpomenuly na jeho slova, 9vrátily se od hrobu a oznámily všecko jedenácti učedníkům i všem ostatním. 10Byla to Marie z Magdaly, Jana a Marie Jakubova a s nimi ještě jiné, které to pověděly apoštolům. 11Těm však ta slova připadala jako blouznění a nevěřili jim. 12Petr se rozběhl k hrobu, nahlédl dovnitř a uviděl tam ležet jen plátna. Vrátil se v údivu nad tím, co se stalo. (L 24,5–12)

**Osobní studium**

`Uvažuj o textu L 24,1–12. Jaká byla reakce těch, kteří slyšeli o zmrtvýchvstalém Kristu?`

V neděli se brzy ráno podle Lukáše sešlo u hrobu několik žen, které s sebou měly vonné masti (L 24,1). Je velmi pravděpodobné, že se na začátku nového týdne chystaly postarat o Ježíšovo tělo. Očekávaly, že najdou zapečetěný hrob, ale byly zaskočeny, hrob byl prázdný. Jejich překvapení ještě zesílilo, když se u nich najednou objevili dva muži v zářícím oblečení. Tito poslové měli pro ženy důležitou zprávu. Připomněli jim Ježíšova slova a potvrdili, že Kristus skutečně vstal z mrtvých, jak o tom během své služby opakovaně mluvil. Ženy měly obrovskou radost a rychle se vrátily na místo, kde byli učedníci a mnoho dalších Ježíšových následovníků. Nadšeně jim začaly vyprávět, co viděly a slyšely. Svou radost nedokázaly ovládnout. „Musely“ se s ostatními podělit o to, co se dozvěděly o Kristu.

Asi si neumíme úplně představit nadšení, které se zmocnilo těchto žen. Zažily úžasnou zkušenost, která je určitě naplnila posvátnou bázní. Učedníci však nazvali jejich zkušenost „blouzněním“ a nevěřili jim. Petr si nebyl jistý, zda ženám věřit, nebo ne, a tak běžel ke hrobu, aby se na vlastní oči přesvědčil o pravdivosti jejich svědectví.

Podobně jako Petr, i my často váháme, zda něco přijmout jen proto, že to někdo řekl. Přestože Petr ženy pozorně vyslechl, stejnou zkušenost jako ony prožil až později. Nejprve se přesvědčil jen o prázdném hrobě. A jak zaznamenal Lukáš: „Vrátil se v údivu nad tím, co se stalo“ (L 24,12). Petrova zkušenost u hrobu se lišila od zkušenosti žen.

Jakmile se ženy dozvěděly zprávu o Ježíšově zmrtvýchvstání, chtěly se o ni podělit s ostatními. Není větší motivace pro misii než touha dát druhým vědět, co pro ně Ježíš udělal.

Abychom mohli druhým vyprávět o laskavém Bohu, potřebujeme s ním prožít osobní zkušenost. Naše touha podělit se s ostatními o to, co máme tak rádi, musí být klíčovou součástí naší motivace zapojit se do misijní práce. Vždyť přece nemůžeme sdílet to, co sami nemáme.

**Aplikace**

`Jaké jsou tvé zkušenosti s prožíváním reality živého Boha a jeho lásky? V čem jsou pro tebe tyto zkušenosti důležité? Jak tě motivují k vydávání svědectví o dobré zprávě?`

---

#### Dodatečné otázky k diskuzi

`Ženy u hrobu nejprve ochromil strach. Co bylo jeho příčinou?`

`Co změnilo jejich ochromující strach v obrovskou radost?`

`Jak reagovaly na naplnění Ježíšova slibu, kterému dříve nerozuměly?`

`Proč si učedníci mysleli, že ženy blouzní?`

`Co motivovalo Petra k tomu, aby se rozběhl k hrobu?`

`Jaké poučení z tohoto příběhu si můžeme vzít pro naši misii?`

`Proč je nejsilnější misijní „zbraní“  vyprávění tom, co jsme s Ježíšem zažili?`
