---
title:  'Prorocký základ'
date:  06/11/2023
---

> <p></p>
> 44Řekl jim: „To jsem měl na mysli, když jsem byl ještě s vámi a říkal vám, že se musí naplnit všechno, co je o mně psáno v zákoně Mojžíšově, v Prorocích a Žalmech.“ 45Tehdy jim otevřel mysl, aby rozuměli Písmu. 46Řekl jim: „Tak je psáno: Kristus bude trpět a třetího dne vstane z mrtvých; 47v jeho jménu se bude zvěstovat pokání na odpuštění hříchů všem národům, počínajíc Jeruzalémem. 48Vy jste toho svědky. 49Hle, sesílám na vás, co slíbil můj Otec; zůstaňte ve městě, dokud nebudete vyzbrojeni mocí z výsosti.“ (L 24,44–49)

**Osobní studium**

`Přečti si text L 24,36–49. Proč bylo pro učedníky setkání se vzkříšeným Kristem tak zásadní událostí?`

Je zajímavé, že učedníci nejprve nevěřili ze strachu. Potom, když viděli Ježíše a byli ujištěni, že je skutečně naživu, nevěřili radostí (L 24,41). Měl jsi někdy pocit, že něco je až příliš dobré na to, aby to byla pravda? Takovou zkušenost měli i učedníci.

Jediná, osamocená zkušenost by však učedníkům velmi pravděpodobně nestačila. Časem by se síla tohoto zážitku vytratila. Zapomněli by, nebo by možná začali pochybovat. Ano, Ježíš jim ukázal své jizvy a jedl s nimi rybu. Ani to by však nebylo dost. Důležité bylo, že zaměřil jejich pozornost na Písmo a ukázal jim prorocký základ svého díla a své služby. Tento moment byl nejdůležitější. Bez ohledu na to, jak velkou zkušenost učedníci prožili, Ježíši šlo hlavně o to, aby byla jejich víra založena na Božím slově (L 24,44).

Boží slovo je pro nás velkou motivací k vydávání svědectví. Ježíš věděl, že má-li být zkušenost učedníků pevná, potřebují jasně pochopit, proč musel zemřít a co znamenalo jeho vzkříšení. Učedníci potřebovali, aby se jejich pohled na svět posunul od politického a pozemského království k velkému řešení hříchu a vítězství Krista nad smrtí. Podstatou evangelia nebylo dosažení politické suverenity Izraele. Evangelium představuje Kristovo vítězství nad satanem a dává zaslíbení, že jednoho dne bude zničeno všechno zlo na světě, že země bude stvořena nově a že Bůh bude uprostřed svého lidu. „Tehdy jim otevřel mysl“ (L 24,45), aby mohli pochopit pravdy, o které se měli podělit se světem.

Naše zkušenost s Ježíšem musí stát na základech Božího slova, jehož součástí jsou i proroctví ukazující na první a druhý Kristův příchod. Když tyto pravdy pochopíme a stanou se součástí našeho života, zaměříme svou pozornost na sdílení evangelia, ke kterému nás Bůh povolal.

**Aplikace**

`Vychází tvá víra z proroctví, která poukazují na Krista a na jeho příchod? Jak se to projevuje? Proč potřebujeme být zakotveni v Božím slově? Proč je správné pochopení proroctví důležité pro naši misijní práci?`

---

#### Dodatečné otázky k diskuzi

`Učednici se zděsili, když uviděli vzkříšeného Ježíše. Jak je to možné?`

`Pak pro samou radost „nemohli uvěřit“. Kdy se radost stává překážkou?`

`Ježíš je pak odkazuje na starozákonní proroctví. Proč nestačilo, že ho vidí?`

`Jakou roli hraje v naší víře a misii porozumění biblickému poselství?`

`Proč si v naší víře nevystačíme jen se „zázračnými zkušenostmi s Bohem“?`

`Která proroctví Bible tě motivují k tomu, abys mluvil o Ježíši a o spasení?`

`Která část Bible tě nejsilněji ovlivňuje v současné době? Proč?`
