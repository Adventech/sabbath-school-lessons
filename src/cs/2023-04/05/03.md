---
title:  'Nesprávné pochopení Božího povolání'
date:  30/10/2023
---

> <p></p>
> 1Hospodin však nastrojil velikou rybu, aby Jonáše pohltila. Jonáš byl v útrobách ryby tři dny a tři noci. 2I modlil se v útrobách ryby k Hospodinu, svému Bohu. Řekl: 3„V soužení jsem volal k Hospodinu, on mi odpověděl. Z lůna podsvětí jsem volal o pomoc a vyslyšels mě.

> <p></p>
> 7Sestoupil jsem ke kořenům horstev, závory země se za mnou zavřely navěky. Tys však vyvedl můj život z jámy, Hospodine, můj Bože! 8Když jsem byl v duši tak skleslý, Hospodina jsem si připomínal; má modlitba vešla k tobě ve tvůj svatý chrám. 9Ti, kdo se šalebných přeludů drží, o milosrdenství se připravují. 10Já ti však s díkůvzdáním přinesu oběť; co jsem slíbil, splním. U Hospodina je spása!“ (Jon 2,1–3.7–10)

**Osobní studium**

Když přišla bouře, Jonáš vztáhl vinu na sebe (Jon 1,1–12). Jeho postoj hodně vypovídá o tom, jak mnozí v té době chápali Boha nebo „bohy“. Lidé byli přesvědčeni, že kromě různých pozemských božstev existuje i jakási nepřehledná říše démonů ovládajících moře a oceány. Podle chápání námořníků byla bouře projevem jejich hněvu a bylo třeba přinést oběť, aby se tento hněv utišil. Přestože byl Jonáš žid, jeho vnímání mohlo být ovlivněno různými tradičními pohanskými názory.

`Co úvodní verše (Jon 2,1–3.7–10) odhalují o tom, jak Jonáš rozuměl Boží prozřetelnosti?`

Přestože Jonáš utíkal z území, kde lidé vyznávali Hospodina jako svého Boha, naučil se (na vlastních chybách), že i když se vydal do pohanských zemí, Hospodin zůstává stále svrchovaným vládcem celého stvoření. Vítr, vlny i mořští živočichové patří Bohu. „Hospodinova je země se vším, co je na ní, svět i ti, kdo na něm sídlí“ (Ž 24,1). Jonášovo srdce se obrátilo k Vládci země a moře, činil pokání a byl zachráněn.

I nám se může stát, že nepochopíme Boha a to, co od nás očekává. Jedním z nejčastějších nedorozumění je přesvědčení, že Bohu jde hlavně o to, abychom se zaměřili na vlastní spasení a co nejvíce se oddělili od zkaženosti tohoto světa. Přestože nás Písmo vyzývá, abychom si zachovali „pravou a čistou zbožnost“ (Jk 1,27), měli bychom vnímat, jak důležité je přinést naději a Boží požehnání těm, kteří to potřebují.

Dalším nedorozuměním, které nám může bránit přijmout Boží povolání, je přesvědčení, že úspěch závisí na nás a na naší snaze. Je třeba si uvědomit, že my sami nemůžeme pro věčnost zachránit žádného člověka – stejně jako Jonáš nemohl zachránit Ninive. Můžeme však porozumět, že naše povolání je „zaměřené na spasení“. Naším úkolem není zachránit lidi kolem nás, ale spolupracovat s Bohem na jeho díle spasení. Chválíme-li Boha za konkrétní způsoby, jakými nás mění, vydáváme tím svědectví o Bohu, který jediný může přitáhnout lidi k sobě. My můžeme zasít semínka pravdy, ale pouze Bůh může obrátit srdce člověka. Často zaměňujeme naši roli s Boží. A toto nesprávné chápání poslání křesťanů může mnohé přivést k hledání výmluv a odmítnutí svědčit. Ano, Bůh poslal a použil Jonáše, ale pouze Bůh, ne Jonáš, obrátil Ninive.

**Aplikace**

`Získat lidi pro Krista je příliš náročné na to, abychom to dokázali sami a ve vlastní síle. Potřebujeme se proto naučit nechat Boha, aby on sám získával lidi pro věčnost. Jak mu při tom můžeš pomoci svým životem a svědectvím?`

---

#### Dodatečné otázky k diskuzi

`V čem se lišila víra Jonáše a námořníků na troskotající lodi?`

`Proč se Jonáš nechal dobrovolně hodit do moře?`

`Co si uvědomil, když se ocitnul v útrobách velké ryby?`

`Proč mají lidé tak často zkreslené představy o Bohu?`

`Proč i my křesťané vždy správně nerozumíme Božímu povolání?`

`Jaké nebezpečí nám hrozí, když se soustředíme jen na vlastní spasení?`

`Kdo a proč je zodpovědný za úspěch misijního úsilí o záchranu světa?`
