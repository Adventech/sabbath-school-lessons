---
title:  'Obavy z nepříjemností'
date:  01/11/2023
---

> <p></p>
> 1Jonáš se velice rozezlil a planul hněvem. 2Modlil se k Hospodinu a řekl: „Ach, Hospodine, což jsem to neříkal, když jsem byl ještě ve své zemi? Proto jsem dal přednost útěku do Taršíše! Věděl jsem, že jsi Bůh milostivý a plný slitování, shovívavý a nesmírně milosrdný, že tě jímá lítost nad každým zlem. 3Nyní, Hospodine, vezmi si prosím můj život. Lépe abych umřel, než abych žil.“ (Jon 4,1–3)

**Osobní studium**

`Přečti si 4. kapitolu knihy Jonáš. Jak skončila Jonášova práce v Ninive? Jak rozumíš prorokově poslední větě (Jon 4,3)?`

`Pokud bychom se ve verši Jon 4,2 soustředili jen na jeho druhou polovinu a zcela ji vytrhli z kontextu, vyzněl by jako nádherné vyznání víry. Jak to bylo ve skutečnosti?`

Jonášova nenávist k lidem v Ninive byla tak hluboká, že si přál raději zemřít než ztratit tvář. Ukázalo se totiž, že jeho slova o soudu nad městem, kterými ho pověřil Bůh, se nenaplnila a Ninive nebylo zničeno. Jonáš chtěl, přál si, toužil, aby Ninive bylo další Sodomou a Gomorou. Doufal v Boží soud nad nenáviděným lidem. Když Bůh město ušetřil, Jonášův svět se otřásl v základech a on ztratil smysl života. Přál si raději nebýt než čelit tomu, co vnímal jako „nespravedlivou spravedlnost“.

Bůh konfrontuje Jonáše, tentokrát ne kázáním nebo výrokem, ale prostřednictvím zkušenosti. Přesvědčení se neformuje na požádání. Nemusí jej změnit ani nová informace. Náš pohled na svět se často formuje na základě životních zkušeností a toho, jak jim rozumíme.

Nová zkušenost, kterou Bůh dal prožít Jonášovi, měla prorokovi pomoci rozpoznat jeho zkreslené vnímání reality. Bůh způsobil, že rostlina za jeden den zázračně vyrostla. Byla dostatečně velká na to, aby Jonášovi poskytla chladivý stín, který jej chránil před spalujícím sluncem. Jonáš neděkoval Bohu, který učinil zázrak, byl vděčný za rostlinu samotnou. Namísto toho, aby rostlinu pokládal za nezasloužený projev Boží milosti, považoval ji za zasloužené požehnání, které následovalo po jeho dobrých skutcích. Když rostlina uhynula, Jonáš se rozzlobil, začal pochybovat o své hodnotě a uvažoval dokonce o vlastní smrti.

Po této zkušenosti se Bůh laskavě pokouší přivést proroka na správnou cestu. Ukazuje Jonášovi, jak hloupé bylo cenit si rostliny více než tisíců mužů, žen a dětí v Ninive.

**Aplikace**

`Příběh nekončí Jonášovým pokáním. Závěr knihy zůstává otevřený. Jaký postoj zaujmeš ty k tomu, že Bůh má zajem i o ztracené lidi plné násilí a zla?`

---

#### Dodatečné otázky k diskuzi

`Na koho a proč se to Jonáš vlastně zlobí?`

`Proč Jonáš vyčítá Bohu jeho „slitování a milost“? Copak s ním Bůh nemusel mít stejné slitování a nedal mu stejnou milost?`

`I když byl Jonáš Boží prorok, musel se sám během své mise v Ninive něco naučit. Co to bylo?`

`Už ses někdy zlobil na Boha? Kdy a proč? Jak to vidíš dnes?`

`Proč se při misii setkáváme s problémy a nepříjemnými situacemi?`

`Jak Bůh zareagoval na Jonášovo brblání? Co nám tím o sobě prozrazuje?`
