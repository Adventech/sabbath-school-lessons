---
title:  'Tady jsem, pošli mne'
date:  02/11/2023
---

> <p></p>
> 1Toho roku, kdy zemřel král Uzijáš, spatřil jsem Panovníka. Seděl na vysokém a vznosném trůnu a lem jeho roucha naplňoval chrám. 2Nad ním stáli serafové: každý z nich měl po šesti křídlech, dvěma si zastíral tvář, dvěma si zakrýval nohy a dvěma se nadnášel. 3Volali jeden k druhému: „Svatý, svatý, svatý je Hospodin zástupů, celá země je plná jeho slávy.“ 4Od hlasu volajícího se pohnuly podvaly prahů a dům se naplnil dýmem. 5I řekl jsem: „Běda mi, jsem ztracen. Jsem člověk nečistých rtů a mezi lidem nečistých rtů bydlím, a spatřil jsem na vlastní oči Krále, Hospodina zástupů.“ 6Tu ke mně přiletěl jeden ze serafů. V ruce měl žhavý uhlík, který vzal kleštěmi z oltáře, 7dotkl se mých úst a řekl: „Hle, toto se dotklo tvých rtů, tvá vina je odňata a tvůj hřích je usmířen.“ 8Vtom jsem uslyšel hlas Panovníka: „Koho pošlu a kdo nám půjde?“ I řekl jsem: „Hle, zde jsem, pošli mne!“ (Iz 6,1–8)

**Osobní studium**

Příběh proroka Jonáše je opravdu pozoruhodný. Skutečnost, že Bůh zachránil obyvatele Ninive navzdory chatrnému Jonášovu svědectví jasně ukazuje, jaký je náš úkol v souvislosti s misií. Máme být zprostředkovateli Božího poselství. Jedině Bůh však může usvědčit a obrátit srdce lidí. Bůh hledá ochotné a pokorné posly, kteří se budou řídit jeho pokyny.

`Jaká je hlavní myšlenka vyjádřená v úvodním textu Iz 6,1–8?`

V textu zaznívá volání. Bůh hledá ochotné dobrovolníky. Na toto volání máme odpovědět tak, že se podřídíme jeho vedení, budeme poslouchat jeho hlas a pak se rozhodneme poslechnout vše, co nám řekne.

Příběh o Jonášovi mimo jiné odhaluje Boží lásku k lidem, kteří žijí tam, kde necítí jeho lásku a neslyší jeho hlas. Jako se Bůh slitoval nad Ninive, slituje se nad miliony obyvatel měst, kde budovy nahrazují stromy a neustálý hluk ztěžuje ztišení a poslech. O obyvatelích Ninive Bůh řekl, že „nedovedou rozeznat pravici od levice“ (Jon 4,11). Bůh potřebuje posly, kteří jsou ochotni přinést poselství naděje těm, kteří jsou zaneprázdněni a zavaleni těžkostmi života.

`Izajáš uslyšel hlas, který říkal: Kdo půjde? Jaká bude tvá odpověď?`

**Aplikace**

`Vyber si dvě města (obce): jedno ve tvém okolí, druhé kdekoli na světě. Začni se modlit za lidi, kteří žijí a pracují v každém z nich. Pros Boha, aby povolal někoho, kdo v daném místě bude zvěstovat poselství o Bohu a o brzkém příchodu Ježíše.`

**Výzva**

`Na prázdný list papíru nebo do modlitebního deníku si udělej seznam deseti lidí, o kterých víš, že nejsou věřící. Nazvěme je pracovně tvými „učedníky“. Pokud je to možné, uveď je jménem. Nos tento seznam s sebou a po zbytek čtvrtletí se denně modli za každého ze svých deseti „učedníků“. Modli se, aby ti Bůh pomohl se s těmito tvými známými spřátelit. Modli se, abys s nimi mohl vytvořit hlubší, bližší a důvěryhodná přátelství. Při prohlubování vašich vztahů pozorně sleduj a naslouchej, co říkají, abys mohl rozpoznat jejich potřeby, zranění a bolesti. Potom se modli, aby jim Bůh dal východisko a pomohl jim v jejich nouzi.`

---

#### Dodatečné otázky k diskuzi

`Co prožíval Izajáš, když spatřil „Panovníka“?`

`Proč měl strach z tohoto setkání?`

`Jak na jeho obavy reaguje Stvořitel?`

`Izajáš reaguje kladně na Boží volání. Co ho k tomu motivovalo?`

`Bylo těžší být prorokem v Ninive nebo v Izraeli a Judsku? Proč?`

`V čem vidíš největší rozdíl mezi Izajášem a Jonášem? Proč?`

`Na co se dnes často při Božím povolání vymlouváme?`

`Co se můžeme naučit od Jonáše a co od Izajáše?`
