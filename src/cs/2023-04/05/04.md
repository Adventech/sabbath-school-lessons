---
title:  'Potíže a nepohodlí'
date:  31/10/2023
---

> <p></p>
> 1I stalo se slovo Hospodinovo k Jonášovi podruhé: 2„Vstaň, jdi do Ninive, toho velikého města, a provolávej v něm, co ti uložím.“ 3Jonáš tedy vstal a šel do Ninive, jak mu Hospodin uložil. Ninive bylo veliké město před Bohem; muselo se jím procházet tři dny. 4Jonáš vešel do města, procházel jím jeden den a volal: „Ještě čtyřicet dní, a Ninive bude vyvráceno.“ 5I uvěřili ninivští muži Bohu, vyhlásili půst a oblékli si žíněné suknice od největšího až po nejmenšího.

> <p></p>
> 10I viděl Bůh, jak si počínají, že se odvracejí od své zlé cesty, a litoval, že jim chtěl učinit zlo, které ohlásil. – A neučinil tak. (Jon 3,1–5.10)

**Osobní studium**

Jonášova nepříjemná zkušenost v břiše velké ryby (Jon 2) byla dramatickým projevem Boží lásky a milosrdenství. Jonášova modlitba odhaluje, že pochopil laskavé Boží poselství. Prorokovo neuvěřitelné setkání s Bohem sice nepřineslo zázračnou změnu do jeho myšlení a jednání, přesto se však vydal do Ninive.

`Přečtěte si 3. kapitolu knihy Jonáš. Jak lidé reagovali na Jonášovo kázání? Co se z toho můžeš naučit o vydávání svědectví?`

Ať už si Jonáš myslel o obyvatelích Ninive cokoli, zvěstoval, co mu Bůh přikázal. A výsledky byly ohromující! Lidé činili pokání. Ano, Jonáš musel ujít velký kus cesty (doslovně i obrazně), aby vykonal to, do čeho se mu vůbec nechtělo. Ale když nakonec začal kázat, Bůh se oslavil prostřednictvím změny, kterou prožili obyvatelé Ninive.

Boží poslání se uskutečňuje prostřednictvím těch, kteří jsou ochotni se obětovat, i když je to někdy v rozporu s tím, co by sami chtěli. To, co pokládáme za důležité my sami, musí ustoupit tomu, co považuje za rozhodující Bůh. A pro Boha je nejpodstatnější záchrana ztracených. Podobně jako Jonáš, i my míváme předsudky, které nám brání oslovit konkrétního člověka nebo určitou skupinu lidí.

K vyrovnání se s vlastními předsudky potřebujeme hodně pokory. Misie navíc vyžaduje čas a emocionální energii. Může být nesmírně náročné investovat do životů jiných a projevovat skutečnou péči o ně. Zní to jako velmi vyčerpávající úkol, zejména pokud si uvědomíme, že v dnešní době musí každý z nás čelit různým vlastním problémům a obtížím.

A konečně, zapojení do misie často vyžaduje, abychom změnili pohled na naše vlastní prostředky. S misijní prací jsou spojeny různé výdaje, ať už jde o péči o lidi, nákup literatury a informačních materiálů nebo placení za různé služby, které nám uvolňují více času pro misii. Ať už má naše misijní služba jakoukoli podobu, vyžaduje určitou míru obětavosti.

Dobrou zprávou je, že Bůh přivedl obyvatele Ninive k pokání i přes evidentní Jonášovy nedostatky. Je smutné, že se Jonáš nedokázal připojit k radosti, která je v nebesích nad obrácením každého hříšníka.

**Aplikace**

`Jakou oběť od tebe Bůh žádá v souvislosti se sdílením jeho lásky s druhými lidmi? Důvěřuješ mu, že splní svůj slib a odmění tvou oběť?`

---

#### Dodatečné otázky k diskuzi

`Jak se asi Jonáš cítil v útrobách velké ryby? Proč?`

`Proč napodruhé uposlechl Boží povolání a vydal se do Ninive?`

`Jak dlouho Jonáš kázal v Ninive a jaký byl výsledek jeho práce?`

`Jak Stvořitel zareagoval na upřímné pokání obyvatel Ninive? Nebyl to na Jonáše z Boží strany podraz?`

`Proč se Jonáš neradoval z toho, že Ninivští činí pokání?`

`Co bys cítil na místě Jonáše ty?`

`Proč dnes nejsme stejně úspěšní jako Jonáš?`
