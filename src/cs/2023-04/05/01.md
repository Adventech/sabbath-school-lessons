---
title:  'Jonáš – výmluvy a odmítání'
date:  28/10/2023
---

### Texty na tento týden
Jon 1–4; Na 1,1; 2Kr 17,5.6; Ž 24,1; Jk 1,27; Iz 6,1–8

> <p>Základní verš</p>
> „Vtom jsem uslyšel hlas Panovníka: ‚Koho pošlu a kdo nám půjde?‘ I řekl jsem: ‚Hle, zde jsem, pošli mne!‘“ (Iz 6,8)

Ne každý, koho Bůh povolal, byl tak ochotný a oddaný jako Abraham. Příkladem je prorok Jonáš (Jon 1–4). Bůh Jonáše povolal, aby kázal proti Ninive (nachází se v dnešním Iráku), hlavnímu městu Asýrie. Toto město se nacházelo devět set kilometrů od Jeruzaléma, což tehdy představovalo asi měsíc cesty. Jonáš nejenže odmítl jít do Ninive, ale vydal se na cestu opačným směrem. Po příjezdu do Jafy si zaplatil cestu do Taršíše (v dnešním jižním Španělsku). Plavba dlouhá více než 3500 kilometrů by podle počasí trvala nejméně měsíc. Jonáš, který se nechtěl postavit asyrskému králi, strávil měsíc času tím, aby se od Ninive dostal co nejdál! Co vedlo Božího proroka k takovému jednání?

Obyvatelé Ninive byli nechvalně známí svou zkažeností, hříšností a krutostí. V minulosti dokonce zaútočili na Izrael a Judsko. Přesto Bůh povolal Jonáše, aby do Ninive šel a kázal proti zkaženosti města (Jon 1,2). Tato formulace je velmi podobná té, kterou Bůh použil při rozhovoru s Abrahamem v souvislosti se Sodomou a Gomorou v Gn 18,20.21. Jonášův postoj k Božímu povolání se však velmi lišil od toho Abrahamova.

Co se můžeme naučit z Jonášových výmluv a snahy vyhnout se povolání, které nám dává Hospodin?

**Osnova lekce**

Hlavní postavou této lekce je prorok Jonáš. Příběh tohoto muže (Jon 1–4), který byl poslán Bohem jako „misionář“ do pohanského prostředí, nám odhaluje řadu příčin a důvodů (ať už oprávněných, nebo ne), které nám brání v tom, abychom přijali Boží pozvání do služby.

- Jonáš: čtyři časté důvody, proč nemáme chuť zapojit se do misijní služby:
- 2Kr 19,32–37: Strach (neděle)
- Jon 2,1–3.7–10: Nesprávné pochopení Božího charakteru (pondělí)
- Jon 3,1–5.10: Těžkosti a nepohodlí (úterý)
- Jon 4,1–4: Nepříjemná konfrontace (středa)
- Izajáš: příklad pozitivní odpovědi na Boží pozvání k misii
- Iz 6,1–8: „Zde jsem, pošli mě!“ (čtvrtek)

---

#### Dodatečné otázky k diskuzi

`Co se ti vybaví jako první, když slyšíš jméno Jonáš?`

`Proč se někdy i my vymlouváme?`

`Vzpomeneš si, kdy ses naposledy bránil přijmout nějaký úkol? O co šlo?`

`Jak bys reagoval, kdyby ses ocitl ve stejné situaci jako Jonáš?`

`Co víme o městě Ninive?`

`Kde se nacházel Taršíš? Proč se Jonáš rozhodl utéci právě tam?`

`Měl Bůh právo nutit Jonáše, aby přijal úkol, kterým ho pověřil? Proč?`
