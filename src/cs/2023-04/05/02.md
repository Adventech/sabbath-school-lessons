---
title:  'Strach z nebezpečí'
date:  29/10/2023
---

> <p></p>
> 32Proto praví Hospodin o králi asyrském toto: „Nevejde do tohoto města. Ani šíp tam nevstřelí, se štíty proti němu nenastoupí, násep proti němu nenavrší. 33Cestou, kterou přišel, se zase vrátí, do tohoto města nevejde, je výrok Hospodinův. 34Budu štítem tomuto městu, zachráním je kvůli sobě a kvůli Davidovi, svému služebníku.“ 35Stalo se pak té noci, že vyšel Hospodinův anděl a pobil v asyrském táboře sto osmdesát pět tisíc. Za časného jitra, hle, všichni byli mrtví, všude mrtvá těla. 36Sancheríb, král asyrský, odtáhl pryč a vrátil se do Ninive a usadil se tam. 37Když se klaněl v chrámě svého boha Nisroka, Adramelek a Sareser, jeho synové, ho zabili mečem a unikli do země Araratu. Po něm se stal králem jeho syn Esarchadón. (2Kr 19,32–37)

**Osobní studium**

**Co odhalují uvedené verše o Ninive a o vztahu mezi Asýrií a Izraelem? Jak mohl tento vztah ovlivnit Jonášovo rozhodnutí vydat se místo do Ninive opačným směrem?**

`Na 1,1 a Na 3,1–4`

`2Kr 17,5.6`

`2Kr 19,32–37`

Jedním z hlavních důvodů, proč Jonáš odmítl cestu do Ninive, byl pravděpodobně strach. Asyřané byli nebezpečným nepřítelem a Ninive bylo hlavním městem království.

„Jedním z největších měst starověku bylo Ninive, hlavní město Asýrie. [...] V tehdejší době bylo Ninive obávaným místem zločinu a bezbožnosti. ‚Je samá přetvářka, je plné loupeží, kořistění nebere konce.‘ Prorok Nahum přirovnal jeho obyvatele ke krvelačným lvům. Otřesen jejich krutostí napsal: ‚Vždyť na koho nedoléhala bez přestání tvá zloba?‘ (Na 3,1.19).“ (PK 265; OSU 105)

Navzdory špatné pověsti bylo Ninive nádherné město. Historici připomínají, že král Sancheríb město výrazně zvelebil. Stál i za stavbou obrovského jihozápadního paláce, který se rozkládal na ploše více než dvanácti hektarů (503 x 242 metrů) a tvořilo jej nejméně 80 místností. Král postavil také 18 kanálů, které přiváděly do města vodu až ze vzdálenosti 65 kilometrů. Už samotná velikost města v té době vyvolávala strach.

Asyřané byli ke svým nepřátelům velmi nemilosrdní. Ve zprávě o dobytí Babylóna se Sancheríb chlubil, že zaplnil ulice mrtvolami jeho mladých i starých obyvatel. Reliéfní rytiny nalezené při vykopávkách zobrazují scény vojáků napichujících oběti na kůly. Určitě se nejednalo o národ, se kterým by se chtěl někdo dostat do sporu. Byli připraveni bez problémů použít násilí a jednat krutě proti každému, kdo se jim znelíbil. Jonáš se musel chvět strachem při představě, že se prochází ulicemi obávaného Ninive.

Navzdory uvedeným skutečnostem často vnímáme Jonášův příběh s nesouhlasem nebo s nepochopením. Proč dovolil svému strachu, aby mu zabránil plnit Boží pokyny? Neuvědomujeme si však, že se i my můžeme ocitnout v podobné situaci a dovolit, aby nás ovládl náš strach, a ne Bůh.

**Aplikace**

`Vzpomeň si na dobu, kdy jsi cítil, že Bůh tě vede k tomu, abys udělal něco, co ses opravdu bál udělat. Co ses z takové situace naučil?`

---

#### Dodatečné otázky k diskuzi

`Jak bys popsal, co je to nebezpečí?`

`Máš rád nebezpečí? Proč?`

`Jaké zkušenosti s krutostí Asyřanů měli Židé v době Jonáše?`

`Jaká nebezpečí hrozila Jonášovi v Ninive?`

`Jak Jonáš zareagoval na svůj strach?`

`Jakou zkušenost udělali Asyřané s Hospodinem ve své minulosti?`

`Vzpomeneš si, kdy tě naposledy ochromil strach? Čeho ses bál?`

`Proč si ve chvílích, kdy nás ochromí strach, nevzpomeneme na zkušenosti s Boží pomocí a ochranou?`
