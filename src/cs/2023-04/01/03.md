---
title:  'Bůh, který touží být s námi'
date:  02/10/2023
---

> <p></p>
> Smlouvu mezi sebou a tebou i tvým potomstvem ve všech pokoleních činím totiž smlouvou věčnou, že budu Bohem tobě i tvému potomstvu. (Gn 17,7)

> <p></p>
> 43Budu se tam setkávat se syny Izraele a místo bude posvěceno mou slávou. 44Posvětím stan setkávání a oltář; také Árona a jeho syny posvětím, aby mi sloužili jako kněží. 45Budu přebývat uprostřed Izraelců a budu jejich Bohem. 46Poznají, že já jsem Hospodin, jejich Bůh, že já jsem je vyvedl z egyptské země, abych přebýval uprostřed nich. Já jsem Hospodin, jejich Bůh. (Ex 29,43–46)

**Osobní studium**

**Na co bylo zaměřeno Boží zaslíbení Abrahamovi a jeho potomkům?**

`Gn 17,7`

`Gn 26,3`

`Gn 28,15`

Ve starozákonním příběhu Bůh pokračuje ve svém velkém plánu, jehož prostřednictvím se snaží naplnit svůj záměr zachránit ty, kdo se od něj odvrátili. Po potopě se lidé rozhodli shromáždit na jednom místě, aby postavili město a věž, která by sahala až do nebes. Bůh zasáhl a zmátl jejich jazyk s cílem rozptýlit je po světě (Gn 11,1–9). Potom rozšířil zamýšlené „misijní pole“ a povolal Abrama (který se později jmenoval Abraham), aby se stal zprostředkovatelem jeho požehnání pro celý svět (Gn 12,1–3). Bůh dal Abrahamovi a jeho potomkům různá zaslíbení, ale jedno mezi nimi bylo jedinečné. Bůh opakovaně v různých obměnách prohlašuje stejnou myšlenku: „budu [tvým] Bohem...“, „budu s tebou...“, „já jsem s tebou...“ (viz Gn 17,7.8; Gn 26,3; Gn 28,15).

V průběhu dějin se odehrály různé události, které potvrzovaly Boží slova. Josef se dostal do Egypta, ale stal se nástrojem záchrany pro svůj lid. Na každém kroku Josefovy zkušenosti – dokonce i v nejtěžších chvílích jeho života – Bible potvrzuje, že „s Josefem byl Hospodin“ (Gn 39,2.21.23). O několik generací později Bůh poslal Mojžíše k faraónovi, aby vysvobodil jeho lid z egyptského otroctví. Během Mojžíšova „pověření“ ho Hospodin ujistil: „Já budu s tebou!“ (Ex 3,12). Hospodin opakovaně potvrzoval svou nesmírnou touhu být se svým lidem.

`Uvažuj o úvodním textu (Ex 29,43–46). Co bylo jedním z hlavních cílů starozákonní svatyně?`

Bůh se rozhodl, že bude přítomen uprostřed svého lidu ještě jiným způsobem. Potvrdil Mojžíšovi svou touhu přebývat mezi dětmi Izraele tím, že nechal postavit svatyni. Připravil také velmi důmyslný systém, který měl poukazovat na jeho konečný záměr – záchranu člověka prostřednictvím Ježíše Krista. „Obětní dary a kněžský systém byly ustanoveny, aby ukazovaly na Kristovu smrt a jeho zprostředkovatelské dílo. Všechny židovské náboženské obřady měly jediný smysl – představit Krista.“ (RH, 17. prosince 1872)

**Aplikace**

`Jak prožíváš Boží přítomnost ve svém životě?`

---

#### Dodatečné otázky k diskuzi

`Proč jsme s někým rádi a někomu se zase raději vyhneme?`

`Proč si Bůh přeje být nejen naším Bohem, ale i Bohem našich potomků?`

`Co můžeme udělat pro to, aby se tak stalo?`

`Jak mohli židé poznat, že je Hospodin skutečně i jejich Bohem?`

`Jsi rád se svým Bohem? Jak se to ve tvém životě projevuje?`

`Jakou roli hraje ve tvém životě „svatyně“?`

`Jaké místo má ve tvé víře Ježíš? Co vše ovlivňuje?`
