---
title:  'Bůh, který se pro nás vrátí'
date:  05/10/2023
---

> <p></p>
> 1Vaše srdce ať se nechvěje úzkostí! Věříte v Boha, věřte i ve mne. 2V domě mého Otce je mnoho příbytků; kdyby tomu tak nebylo, řekl bych vám to. Jdu, abych vám připravil místo. 3A odejdu-li, abych vám připravil místo, opět přijdu a vezmu vás k sobě, abyste i vy byli, kde jsem já. (J 14,1–3)

**Osobní studium**

`Uvažuj o úvodním textu (J 14,1–3). Jak souvisí s poselstvím Písma pro čas konce?`

Jedno z nejvzácnějších Kristových zaslíbení jasně odráží Stvořitelovu touhu být s námi navěky. Ježíš své učedníky ujistil: „Přijdu a vezmu vás k sobě, abyste i vy byli, kde jsem já“ (J 14,3).

Apoštol Jan připomíná, že toto zaslíbení se nakonec stane skutečností: „A slyšel jsem veliký hlas od trůnu: ‚Hle, příbytek Boží uprostřed lidí, Bůh bude přebývat mezi nimi a oni budou jeho lid; on sám, jejich Bůh, bude s nimi‘“ (Zj 21,3).

„Dílo vykoupení bude dokonáno. Na místě, kde se rozmáhal hřích, se ještě více rozhojní Boží milost. Sama země, na kterou si satan dělal nárok, bude nejen vykoupena, ale i vyvýšena. [...] Na zemi, kde Boží Syn přebýval jako člověk, kde Král slávy žil, trpěl a zemřel, stvoří Bůh všechno nové a bude mít svůj příbytek ‚uprostřed lidí‘. [...] Vykoupení pak budou navěky kráčet ve světle svého Pána a chválit jej za nejvzácnější dar, kterým je Immanuel – ‚Bůh s námi‘“. (DA 26; TV 13)

Zde nacházíme nejkrásnější obraz vykoupení. Bůh nakonec uskuteční svou touhu být se svými dětmi navěky. Je pro nás obrovskou předností být součástí této reality!

Výzva a aplikace na každý týden

Během tohoto čtvrtletí každý čtvrtek zazní výzva, abyste se vědomě zapojili do misijní práce, do které nás povolal Bůh. Bude to příležitost vidět a zažít v našem životě Boží jednání. Využijte teď chvíli k osobnímu uvažování a buďte připraveni podělit se každý týden se svou třídou o to, co jste se naučili. Tato výzva vás povzbudí, abyste se více zapojili do Božího misijního plánu.

**Aplikace**

`Modli se každý den následujícího týdne, aby Bůh otevřel tvé srdce a ty abys byl součástí jeho misijní práce.`

**Výzva**

`Zjisti si jméno někoho ve tvém okolí, s kým se ještě osobně neznáš. Může to být soused, spolupracovník, prodavač, řidič autobusu, školník atp. Začni se za něj každý den modlit.`

---

#### Dodatečné otázky k diskuzi

`Z čeho míváš nejčastěji strach?`

`Jak se podle Ježíšovy rady máme chránit před nezdravým „chvěním srdce“?`

`Funguje tato „ochrana před úzkostí“ ve tvém životě? Poděl se s námi o svou zkušenost.`

`Těšíš se na to, až se Ježíš pro nás vrátí? Proč?`

`Co Ježíše motivuje k tomu, aby se vrátil?`

`Jak se můžeme na jeho návrat nejlépe připravit?`

`Proč je tak úžasné vědět, že Bůh je „Immanuel“?`
