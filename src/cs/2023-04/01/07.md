---
title:  'Podněty k zamyšlení'
date:  06/10/2023
---

„Plán našeho vykoupení nebyl dodatečným řešením, které Bůh vymyslel až po Adamově pádu. Byl zjevením ‚tajemství, které od věčných časů nebylo vysloveno‘ (Ř 16,25). Odhalením zásad, které jsou od věčnosti podstatou Boží vlády. Bůh i Kristus od počátku věděli, že satan odpadne a svede člověka k hříchu. Existence hříchu nebyla Božím záměrem. Bůh ji však předvídal a připravil plán, jak jí čelit. Miloval svět natolik, že zaslíbil dát svého jediného Syna, ‚aby žádný, kdo v něho věří, nezahynul, ale měl život věčný‘. (J 3,16)“ (DA 22; TV 10.11)

„Kristus neřekl svým učedníkům, že jejich práce bude snadná... V tomto boji však nebudou odkázáni jen sami na sebe. Ježíš je ujistil, že bude s nimi; pokud půjdou ve víře kupředu, všemocný Bůh bude jejich záštitou. [...] Budou-li poslouchat jeho slovo a spolupracovat s ním, nemohou neuspět. Přikázal jim: Jděte ke všem národům. Jděte do nejodlehlejších končin obydleného světa a nepochybujte o tom, že i tam budu s vámi. Pracujte ve víře a důvěře, protože já vás nikdy neopustím. Neustále budu s vámi a budu vám pomáhat při plnění vašich povinností, povedu vás, budu vás utěšovat, posvěcovat a podpírat. Postarám se, aby vaše slova obracela pozornost lidí k nebeskému království.“ (AA 29; PNL 19)

**Otázky k rozhovoru**

`1. 	Má nějaký význam to, že první Boží slova adresovaná padlému lidstvu nebyla: „Co jsi to udělal?“ nebo „Proč jsi mě neposlechl?“ Jak v tomto kontextu rozumíte slovům: „Kde jsi?“ Jakou útěchu by nám měla poskytnout tato pravda? Co to vše vypovídá o Božím záměru s námi a s našimi blízkými?`

`2. 	Zamyslete se nad tím, co znamená, že sám Bůh v osobě Ježíše přišel na tento svět, aby nás spasil. Kristus na kříži byl vrcholným projevem Boha jako Boha toužícího nás zachránit. Co se z toho dovídáme o jeho charakteru?`

`3. 	Misie je Božím dílem, které nám svěřuje. Právě proto lidi ke konání misie i zmocňuje. Když se ve světle této reality podíváte na výzvy celosvětové evangelizace, co vám pomáhá vypořádat se s možnými pocity nedostatečnosti nebo strachu?`

---

#### Dodatečné otázky k diskuzi

`Která myšlenka Bible tě v tomto týdnu nejvíce potěšila?`

`Proč je tak těžké pochopit, že Bůh věděl předem, co se stane, ale nezabránil tomu?`

`Ten, kdo přijme Boží povolání k misii, nemůže neuspět. Co si o tom myslíš?`

`Proč si musíme být jisti tím, že nás Ježíš nikdy neopustí?`

`Která myšlenka z dnešní diskuze tě nejvíc zaujala? Proč?`
