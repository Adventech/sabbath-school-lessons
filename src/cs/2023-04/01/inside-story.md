---
title:  Misijní příběh
date:   06/10/2023
---

#### Dva chlapci, dvě modlitby: Část 1

_Andrew McChesney_

Otec byl nadšený, když na ulici v Konakry, hlavním městě západoafrické Guineje, uviděl nový nápis "Adventistická škola Maranatha". Chtěl, aby jeho dva synové chodili do křesťanské školy, a tohle by mohla být jejich šance. Ani ve snu ho nenapadlo, že mu tato škola změní život.

Otec vstoupil do oploceného areálu nově otevřené školy a našel učitelku. "Je to křesťanská škola?" zeptal se.

"Ano," odpověděla. "Tohle je škola Adventistů sedmého dne."

Otec řekl, že jeho synové studují jinde, a slíbil, že je do této školy převede. "Chci, aby měli křesťanské vzdělání," řekl.

Brzy oba chlapci, jedenáctiletý Junior a osmiletý Emil, studovali na adventistické škole. Mezi jejich předměty patřila Bible a chlapci se učili nazpaměť verše, které otec ke svému překvapení nikdy neslyšel. Ještě více ho překvapilo, když chlapci prohlásili, že učitelé mají bohoslužby v sobotu. Chlapci se zeptali, zda by mohli jít na sobotní program do sboru, který se nacházel ve stejném areálu jako škola. Otec si myslel, že jde o mimoškolní program, a souhlasil.

Chlapci chodili do sboru každou sobotu po dobu dvou let. Někdy otce navštívili učitelé ze školy a do sboru ho pozvali. "Nechtěl bys jít v sobotu k nám do sboru?" ptali se ho.

Otec vždy odmítl. "Ne, v sobotu musím pracovat," řekl. "Mám hodně práce."

Jednou v sobotu pastor sboru Matouš řekl členům: "Dnes navštívíme otce Juniora a Emila."

Skupina patnácti členů církve v doprovodu nadšeného Juniora a Emila dorazila do domu. "Můžeme se společně pomodlit?" zeptal se pastor otce.

Když otec souhlasil, pastor se zeptal, zda má nějakou prosbu. Měl. O několik měsíců dříve otec, který vedl nevládní organizaci, požádal guinejské vládní ministerstvo o grant a stále čekal na odpověď. Pastor se za grant pomodlil.

O tři dny později, v úterý, ministerstvo odpovědělo. Grant byl schválen. Otec se okamžitě vydal do školy a řekl učitelům o pozoruhodné odpovědi na modlitby. Děkoval Bohu za grant. Odpověď na modlitbu ho však nepřesvědčila, aby šel v sobotu do sboru.

_Děkujeme vám za dary třinácté soboty před třemi lety, které pomohly rozšířit adventistickou školu Maranatha v Konakry v Guineji v Západo-středoafrické divizi (WAD). Vaše dary třinácté soboty v tomto čtvrtletí opět pomůžou šířit evangelium ve WAD. Závěr příběhu si přečtěte příští týden._
