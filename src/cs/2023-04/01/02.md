---
title:  'Bůh, který se k nám sklání'
date:  01/10/2023
---

> <p></p>
> 9Hospodin Bůh zavolal na člověka: „Kde jsi?“ 10On odpověděl: „Uslyšel jsem v zahradě tvůj hlas a bál jsem se. A protože jsem nahý, ukryl jsem se.“ 11Bůh mu řekl: „Kdo ti pověděl, že jsi nahý? Nejedl jsi z toho stromu, z něhož jsem ti zakázal jíst?“ 12Člověk odpověděl: „Žena, kterou jsi mi dal, aby při mně stála, ta mi dala z toho stromu a já jsem jedl.“ 13Proto řekl Hospodin Bůh ženě: „Cos to učinila?“ Žena odpověděla: „Had mě podvedl a já jsem jedla.“ 14I řekl Hospodin Bůh hadovi: „Protožes to učinil, budeš proklet, odvržen ode všech zvířat a ode vší polní zvěře. Polezeš po břiše, po všechny dny svého života žrát budeš prach. 15Mezi tebe a ženu položím nepřátelství, i mezi símě tvé a símě její. Ono ti rozdrtí hlavu a ty jemu rozdrtíš patu.“ (Gn 3,9–15)

**Osobní studium**

Bůh nás stvořil ke svému obrazu, podle své podoby. Připravil a daroval nám dokonalý svět. Božím záměrem bylo, abychom s ním žili v dokonalém spojení, ve vztahu soustředěném na jeho nejcennější vlastnost – lásku. Aby však šlo o opravdovou lásku, Bůh nám dal i další vzácný dar – svobodnou vůli. Její podstata spočívá ve svobodě vybrat si, kterou cestou se vydat. Samozřejmě, Bůh dal Adamovi a Evě jasné pokyny o nebezpečí a smrtelných následcích neposlušnosti (Gn 2,16.17). Satan však prostřednictvím lži přesvědčil Evu, že může jíst ovoce ze stromu poznání dobra a zla, přičemž zamlčel negativní následky takového jednání. Naopak tvrdil, že ona i Adam budou „jako Bůh“ a budou „znát dobré i zlé“ (Gn 3,5). Naneštěstí se Eva rozhodla ovoce jíst a nabídla také Adamovi, který se rozhodl stejně. Do dokonalého stvoření tak vstoupil hřích.

Ten moment změnil původní Boží plán a záměr s planetou Zemí. Bůh musel začít uskutečňovat plán spasení, který připravil „již před stvořením světa“ (Ef 1,4).

Jaká byla první slova, která Bůh řekl lidem po jejich pádu do hříchu? V čem spočívá jejich význam pro dnešek? (Gn 3,9–15)

Samozřejmě, Bůh přesně věděl, kde se Adam a Eva nacházejí. Ovládl je strach a potřebovali pochopit, co se ve skutečnosti stalo. Proto je Bůh konfrontoval se situací, ve které se ocitli, a dal jim možnost uvědomit si bolestné následky jejich hříchu. Důležité bylo také ukázat, jaký osud čeká satana. Proto Bůh začal představovat jedinou naději, svůj plán vykoupení (viz Gn 3,14.15), jehož prostřednictvím „smířil svět se sebou“ (2K 5,19).

Všimněme si, že prvním Božím krokem na cestě k záchraně padlého lidstva bylo, že se k Adamovi a Evě přiblížil. Lidé se totiž ocitli v bezvýchodné situaci. Bůh za nimi přichází a prostřednictvím své otázky („Kde jsi?“) odhaluje dvě důležité pravdy: (1) pád člověka do hříchu a (2) svou touhu člověka zachránit. Jsme ztraceni a zoufale potřebujeme záchranu. On je ten, kdo nás hledá a nachází, s odhodláním zachránit nás a být s námi.

**Aplikace**

`Během historie se Bůh neustále ptá: „Kde jsi?“ Co to pro tebe znamená? Jakou s tím máš osobní zkušenost? Jaká je tvá odpověď na tuto otázku?`

---

#### Dodatečné otázky k diskuzi

`Jaký je rozdíl mezi námi a Bohem? Proč se k nám musí sklánět?`

`Proč je tak důležité, abychom osobně zakusili Boží lásku?`

`Jakou roli v našem poznávání Boží lásky hraje jeho dar svobodné vůle?`

`Proč nám Bůh dává svobodu v našem rozhodování?`

`V čem se tato svoboda liší od svévolnosti, kterou nám nabízí ďábel?`

`Jak reagovali naši prarodiče na Boží volání?`

`Na koho svádí Adam svůj hřích a na co se vymlouvá Eva?`

`Proč Bůh odhalil, jaký osud čeká satana?`

`Které dvě důležité pravdy (podle autora) odhalil Bůh otázkou: „Kde jsi?“?`
