---
title:  'Bůh, který zůstává s námi'
date:  04/10/2023
---

> <p></p>
> Neboť Bůh tak miloval svět, že dal svého jediného Syna, aby žádný, kdo v něho věří, nezahynul, ale měl život věčný. (J 3,16)

> <p></p>
> 18Ježíš přistoupil a řekl jim: „Je mi dána veškerá moc na nebi i na zemi. 19Jděte ke všem národům a získávejte mi učedníky, křtěte je ve jméno Otce i Syna i Ducha svatého 20a učte je, aby zachovávali všecko, co jsem vám přikázal. A hle, já jsem s vámi po všecky dny až do skonání tohoto věku.“ (Mt 28,18–20)

**Osobní studium**

Život a služba Ježíše Krista jsou vrcholným Božím zjevením. Během své služby byl Kristus schopen odhalit o tom, kým je a jaký je jeho záměr, více než ve všem, co učinil prostřednictvím jakékoli jiné metody v předchozích generacích. Kristus je dokonalý „obraz Boha neviditelného [...] Plnost sama se rozhodla v něm přebývat [...] protože smíření přinesla jeho oběť na kříži“ ( 1,15.19.20). V Kristu se naplno zjevila Boží touha zachránit člověka. Sám Ježíš zjevil své poslání, když řekl: „Neboť Syn člověka přišel, aby hledal a spasil, co zahynulo“ (L 19,10).

`Jaký je vztah mezi Boží láskou a Božím jednáním, jak je představuje text J 3,16?`

V závěrečném týdnu Ježíšovy pozemské služby vrcholil zápas o konečný osud lidstva. V událostech, které se odehrály během těchto dnů, se spojovala minulá očekávání a budoucí naděje. Během velikonoční slavnosti, která poukazovala na osvobození zpod egyptského útlaku, se Ježíš Kristus, vtělený Bůh, vzdal svého života, aby nás vysvobodil z otroctví hříchu. Apoštol Pavel napsal: „Toho, který nepoznal hřích, kvůli nám ztotožnil s hříchem, abychom v něm dosáhli Boží spravedlnosti“ (2K 5,21).

`Uvažuj o úvodním textu (Mt 28,18–20). Jaké zaslíbení nacházíme ve velkém pověření? V čem nás toto zaslíbení může naplňovat jistotou v našem zapojení se do Božího díla záchrany?`

Kristova smrt byla součástí procesu smíření, ne jeho koncem. Ježíš svým vzkříšením zvítězil nad smrtí a dostal všechnu „moc na nebi i na zemi“ (Mt 28,18). Na základě této skutečnosti pak pověřil všechny své následovníky, aby byli jeho učedníky po celém světě, a dal jim úžasné zaslíbení: „A hle, já jsem s vámi po všecky dny až do skonání tohoto věku“ (Mt 28,20).

**Aplikace**

`Jak se ve tvém životě naplňuje Ježíšovo zaslíbení, že bude s tebou „po všechny dny“? Jak se naplňuje při plnění tvého misijního poslání?`

---

#### Dodatečné otázky k diskuzi

`Který člověk, co už mezi námi není, ti nejvíce chybí? Proč?`

`Jak můžeme získat jistotu spasení?`

`Jak dlouho Ježíš slibuje, že bude s námi? Proč je dobré to vědět?`

`Proč s námi Bůh zůstává?`

`V jakých situacích pochybuješ o tom, že je Bůh stále s tebou?`

`Proč se Ježíš vzdal na čas svého života v nebi a přišel na naší zemi jako člověk?`

`Jak rozumíš slovům autora lekce, že „Kristova smrt byla součástí procesu smíření, ne jeho koncem“?`
