---
title:  'Bůh, který je s námi'
date:  03/10/2023
---

> <p></p>
> 14A Slovo se stalo tělem a přebývalo mezi námi. Spatřili jsme jeho slávu, slávu, jakou má od Otce jednorozený Syn, plný milosti a pravdy. 15Jan o něm vydával svědectví a volal: „To je ten, o němž jsem řekl: Přichází za mnou, ale je větší, protože tu byl dříve než já.“ 16Z jeho plnosti jsme byli obdarováni my všichni milostí za milostí. 17Neboť Zákon byl dán skrze Mojžíše, milost a pravda se stala skrze Ježíše Krista. 18Boha nikdy nikdo neviděl; jednorozený Syn, který je v náručí Otcově, nám o něm řekl. (J 1,14–18)

**Osobní studium**

Starý zákon nám ukazuje, jak Stvořitel začal realizovat svůj plán prostřednictvím lidí, kteří měli představovat světu jeho povahu a záměr. Všechno, co dělal, vycházelo z jeho misijní strategie. Prostřednictvím proroka Izajáše Bůh řekl: „Pamatujte na to, co bylo na počátku od věků! Já jsem Bůh a jiného už není, jsem Bůh a nic není jako já. Od počátku oznamuji, co se v budoucnu stane, od pradávna, co se ještě nestalo. Pravím: Moje rozhodnutí platí, a co se mi líbí, uskutečním“ (Iz 46,9.10). V Novém zákoně však Boží touha být s lidstvem dostává nový rozměr. Prostřednictvím Kristova vtělení se to, co bylo do té doby „pouze“ zaslíbením z ráje (Gn 3,15), stalo skutečností.

`Přečti si příběh o oznámení Ježíšova narození v Mt 1,18–23. Co podstatného nám říká tato zpráva o Bohu?`

Emanuel – Bůh s námi. Bůh kdysi přebýval uprostřed svého lidu ve svatyni, nyní však s ním žil v tělesné podobě v osobě Ježíše Nazaretského. V narození Ježíše Bůh konkrétním způsobem představil svou neustálou touhu být s námi. Boží Syn byl celý člověk a celý Bůh. Ježíš řekl: „Já jsem ta cesta, pravda i život. Nikdo nepřichází k Otci než skrze mne“ (J 14,6).

`Uvažuj o úvodním textu (J 1,14–18). Co nám Kristovo vtělení říká o tom, co vše je pro nás Bůh ochoten udělat?`

Bůh neustále jednal a jedná v zájmu svých dětí. Po vtělení byl prostřednictvím Ježíše Krista přítomen uprostřed svých dětí. „A Slovo se stalo tělem a přebývalo mezi námi. Spatřili jsme jeho slávu, slávu, jakou má od Otce jednorozený Syn, plný milosti a pravdy“ (J 1,14). Kristus tak naplnil starozákonní proroctví a v souladu s Božím plánem se stal jedním z nás a jedno s námi – Bohem v lidském těle. Bůh pokračoval ve své snaze, aby naplnil svůj cíl – záchranu lidstva.

**Aplikace**

`Bůh na sebe vzal naši lidskou podstatu a přišel k nám. Co se z toho dozvídáme o Boží lásce? Jak bychom měli reagovat na projevenou lásku, zejména pokud jde o naši službu druhým?`

---

#### Dodatečné otázky k diskuzi

`S kým nejraději trávíš čas?`

`Co pro tebe znamená fakt, že Ježíš je „Emanuel“?`

`Co vše se změnilo, když na svět přišel Mesiáš? Proč?`

`Jakou roli dnes hraje v naší víře Zákon?`

`Jak rozumíš Janovým slovům, že „jsme byli obdarováni my všichni milostí za milostí“?`

`Proč musíme spoléhat na milost, kterou jsme opakovaně obdarováváni?`

`Co pro tebe znamená skutečnost, že Ježíš je „plný milosti a pravdy“?`

`Je Bůh i s tebou? Z čeho tuto víru odvozuješ?`
