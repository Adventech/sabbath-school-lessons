---
title:  'Bůh a jeho touha zachránit člověka I.'
date:  30/09/2023
---

### Texty na tento týden
Gn 3,9–15; Gn 28,15; Ex 29,43.45; Mt 1,18–23; J 1,14–18; J 3,16; J 14,1–3

> <p>Základní verš</p>
> „Hospodin Bůh zavolal na člověka: ‚Kde jsi?‘“ (Gn 3,9)

Misijní úsilí přinést všem hříšníkům naději na záchranu má svůj původ u samotného Boha. Jeho velký plán se nezačal uskutečňovat povoláním Abrama (Gn 12,1–4) ani vyvedením z Egypta (Ex 12,31–42), nezačal životem Ježíše Krista na zemi (Mt 1,18–25) a ani Pavlovými misijními cestami (Sk 13,4–14,26). Na počátku tohoto velkého projektu záchrany stojí sám Bůh, a to už v době, kdy dal vzniknout vesmíru a stvořil lidstvo (Gn 1,26.27).

V Bibli vidíme Boha, který podává ruku svým dětem a touží být s nimi. Od začátku navazuje vztah s Adamem a Evou. Dokonce i když do světa vstoupí hřích, pokračuje ve svém díle. Boží plán záchrany nakonec dospěje ke svému závěru (Zj 21–22). Toto vědomí by pro nás mělo být motivací při hlásání věčného evangelia světu (Zj 14,6.7).

Každé misijní úsilí by proto mělo být zaměřeno na budování vztahu se Stvořitelem a na správné pochopení jeho povahy jako Zachránce. Dříve než pochopíme misijní dílo, k němuž jsme povoláni, potřebujeme pochopit Boha, který za tímto dílem stojí.

**Osnova lekce**

V první lekci zaměříme svou pozornost na Boha jako na toho, kdo se aktivně zajímá o „ztracené“ hříšníky, jde za nimi, přináší jim naději a dělá vše pro jejich záchranu. Naše osobní zapojení se do jeho velké „záchranné mise“ tak má vlastně být přirozenou reakcí na pochopení toho, co on sám pro nás dělá.

- Gn 3,9–15: Bůh, který se sklání k hříšníkům (neděle)
- Gn 17,7; Ex 29,43–46: Bůh, který touží být s námi (pondělí)
- J 1,14–18: Bůh, který se stává jedním z nás (úterý)
- Mt 28,18–20: Bůh, který s námi zůstává (středa)
- J 14,1–3: Bůh, který se opět vrátí (čtvrtek)

---

#### Dodatečné otázky k diskuzi

`Co si představuješ pod pojmem „misijní úsilí“?`

`Proč by prvořadým cílem naší misie mělo být, aby ti, kdo nám naslouchají, začali budovat osobní vztah se Stvořitelem?`

`Proč si mnoho lidí myslí, že Bůh, pokud vůbec existuje, není dobrý?`

`Proč „potřebujeme dříve, než pochopíme misijní dílo, k němuž jsme byli povolání, pochopit Boha, který za tímto dílem stojí“?`

`Proč Mojžíš píše, že v ráji po pádu lidí do hříchu „Bůh zavolal na člověka“? Co je na tomto Božím volání tak jedinečné?`

`Proč Bůh vymyslel plán záchrany člověka ještě dříve, než nás stvořil?`
