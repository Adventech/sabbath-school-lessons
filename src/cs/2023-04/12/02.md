---
title:  'V zajetí cizí kultury'
date:  17/12/2023
---

> <p></p>
> 4Hlasatel mocně volal: „Poroučí se vám, lidé různých národností a jazyků: 5Jakmile uslyšíte hlas rohu, flétny, citery, harfy, loutny, dud a rozmanitých strunných nástrojů, padnete a pokloníte se před zlatou sochou, kterou postavil král Nebúkadnesar. 6Kdo nepadne a nepokloní se, bude v tu hodinu vhozen do rozpálené ohnivé pece.“ (Da 3,4–6)

**Osobní studium**

Nikdy není snadné být vysídlen z domova. O to horší je, když se člověk ocitne ve zcela cizí kultuře. Dnes může být pro nás těžké pochopit, čemu byli vystaveni Izraelci v babylónském zajetí a později pod nadvládou Peršanů.

Ani my nežijeme v zemi, kde by byly adventistické principy víry podkladem pro zákony státu. Před odvlečením však žil izralský národ ve své vlasti, kde byly principy víry zakotveny i v zákonech země.

V takové zemi by mělo být snadné zůstat věrný Bohu, ne? Vždyť o co jednodušší by bylo zachovávat sedmý den, sobotu, kdyby dodržování soboty jako sedmého dne bylo součástí zákonodárství státu.

Dějiny Izraelitů nám však ukazují, že k věrnému životu nestačí, jsou-li zákony země v souladu s Božím zákonem. Věrnost totiž musí pramenit ze srdce člověka, jinak bude určitě následovat hřích, odpadnutí a zkáza.

„Panovník praví: ‚Protože se tento lid přibližuje ke mně ústy a ctí mě svými rty, ale svým srdcem se ode mne vzdaluje a jejich bázeň přede mnou se stala jen naučeným lidským příkazem‘“ (Iz 29,13).

Ale ty, co jsou odhodláni zůstat věrní, neodradí od poslušnosti ani to nejnepříznivější či nejnepřátelštější prostředí.

`Přečti si následující texty Da 1,1–12, Da 3,1–12 a Da 6,1–9. Ačkoli každá popsaná situace je jedinečná, co tyto zprávy odhalují o výzvách, kterým může Boží lid čelit, žije-li v cizí kultuře?`

Bez ohledu na to, kdo jsme nebo kde žijeme, jsme součástí prostředí, které v různé míře ovlivňuje naši víru a naše svědectví. Může se to dít prostřednictvím zákonů nebo tradice. Příběhy z knihy Daniel ukazují, že i v těžkých podmínkách mohou lidé zůstat Bohu věrní. V knize Daniel příběhy končí vždy „šťastně“. Ale i kdyby žádný z nich nedopadl dobře, není pochyb, že aktéři příběhů jednali správně a věrně.

**Aplikace**

`Jakým výzvám čelíš v souvislosti s vírou v prostředí, ve kterém žiješ? Jak se ti daří zůstat věrným?`

---

#### Dodatečné otázky k diskuzi

`Co je to ta „kultura“?`

`Jak bys charakterizoval „naši kulturu“?`

`Co je pro tebe „cizí kultura“?`

`Jak daleko se musíme vydat, abychom se ocitli „v cizí kultuře“?`

`Jakou zkušenost udělal Daniel a jeho přátelé v Babylóně? S čím se potýkali?`

`S jakými problémy se v naší kultuře potýkáme my a naše víra?`

`Proč není snadné si udržet víru, když jsou ti kolem nás jiní?`
