---
title:  'Mordokajovo věrné svědectví'
date:  19/12/2023
---

> <p></p>
> 3Královi služebníci, kteří zasedali v královské bráně, se Mordokaje tázali: „Proč přestupuješ králův příkaz?“ 4Říkali mu to den co den, ale on jako by je neslyšel. Tak to oznámili Hamanovi, aby viděli, obstojí-li Mordokajovo odůvodnění. Oznámil jim totiž, že je žid. 5Když si Haman všiml, že Mordokaj před ním nekleká a že se neklaní, byl pln rozhořčení. 6Bylo mu však příliš málo vztáhnout ruku na Mordokaje samotného, protože mu oznámili, z jakého lidu Mordokaj pochází. Proto Haman usiloval vyhladit v celém Achašveróšově království všechny židy, lid Mordokajův. (Est 3,3–6)

**Osobní studium**

Tím, že Mordokaj a Ester zůstávali Bohu věrní i v cizí zemi, bylo jen otázkou času, než se dostanou do problémů. A přesně to se v případě Mordokaje stalo.

`Přečti si text Est 3,1–15. Co se odehrálo v tomto příběhu? Co bylo příčinou popsaných událostí?`

`Ve 3. kapitole knihy Ester se dozvídáme, že král Achašveróš (Xerxes) poctil Hamana a povýšil ho nad všechny královské hodnostáře. Všichni dostali příkaz, aby Hamanovi projevovali náležitou úctu, jejíž součástí bylo i pokleknout před ním a poklonit se mu. Mordokaj to však odmítal udělat (Est 3,2). Bible neuvádí důvod, proč Mordokaj před tímto mužem nepoklekl. Opět však můžeme nahlas uvažovat. Mordokaj je věrný žid a není ochoten vzdát poctu Agagovci z národa Amálekovců. Vždyť tento národ byl nepřítelem jeho lidu již od dob exodu (Dt 25,19). Jak by mohl věrný žid pokleknout před potomkem Amáleka nebo uctívat někoho jiného než Hospodina?`

Jak se vyvíjela situace dále? „Královi služebníci, kteří zasedali v královské bráně, se Mordokaje tázali: ‚Proč přestupuješ králův příkaz‘“ (Est 3,3)? Přestože nevíme přesně, jak argumentoval, své odmítnutí odůvodnil jednoduše: „Oznámil jim totiž, že je žid“ (Est 3,4). Při podrobnější odpovědi měl Mordokaj určitě příležitost vysvětlit, že jako ctitel Hospodina, který stvořil nebe a zemi, nemůže uctívat žádnou stvořenou lidskou bytost. Není pochyb o tom, že Mordokaj byl schopen vydat svědectví o své víře. Následky však byly kruté. Své víry se držel tak houževnatě, že tím ohrozil nejen sebe, ale i ostatní židy.

„Od Daniela a jeho společníků […] uprostřed morální temnoty zkaženého královského dvora v Babylónu zazářilo jasné světlo.“ (RH, 13. května 1884)

Když se Haman rozhodl zničit židovský národ, argumentoval před králem takto: „Tu řekl Haman králi Achašveróšovi: ‚Je tu jakýsi lid, roztroušený a oddělený mezi národy po všech krajinách tvého království. Jejich zákony jsou odchylné od zákonů všech národů a zákony královskými se neřídí. Král z toho nemá žádný prospěch, když je trpí‘“ (Est 3,8). Co dělat s lidmi, kteří jsou jiní, jejichž zvyky jsou odlišné a kteří nedodržují královské zákony? Co jiného než je vystavit pronásledování! Pryč s nimi!

**Aplikace**

`Jak bychom i dnes mohli být vystaveni zkoušce podobně jako Mordokaj? Jak bychom měli reagovat?`

---

#### Dodatečné otázky k diskuzi

`Jak Mordokaj zdůvodnil, že se odmítl poklonit Hamanovi?`

`Proč jednal Haman tak pobouřeně? Jaký to byl člověk?`

`Mordokaj svým jednáním ohrozil všechny židy v celé říši. Nebylo to zbytečné hrdinství? Proč?`

`Jak bys na místě Mordokaje jednal ty? Proč?`

`Modrokaj v tom klanění se Hamanvi vnímal rozměr „uctívání“, který náleží jen Stvořiteli. V jakých oblastech můžeme něco podobného vnímat dnes?`

`V jakých situacích bys odmítl se někomu (něčemu) poklonit?`
