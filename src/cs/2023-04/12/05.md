---
title:  '„Právě pro chvíli, jako je tato“'
date:  20/12/2023
---

> <p></p>
> 13Mordokaj však vzkázal Ester: „Nedomnívej se, že v domě králově vyvázneš životem, jediná ze všech židů. 14Budeš-li v tuto chvíli skutečně mlčet, úleva a osvobození přijde židům odjinud, ale ty a dům tvého otce zahynete. Kdo ví, zda jsi nedosáhla královské hodnosti právě pro chvíli, jako je tato.“ (Est 4,13.14)

**Osobní studium**

`Přečti si text Est 4,1–14. Proč právě teď nastal příhodný čas, aby se Ester přiznala ke svému židovskému původu?`

Když Mordokaj kontaktoval Ester s prosbou o pomoc, byla již několik let vdaná za Achašveróše. V Persii však platil zákon, že nikdo nemůže předstoupit před krále bez jeho výslovného pozvání. Kdo toto pravidlo nerespektoval, riskoval smrt. Ester si toto riziko uvědomovala, ale i tak vstoupila do trůnního sálu bez pozvání.

Mordokaj se svou vírou snažil Ester povzbudit, aby důvěřovala, že všechno skončí dobře. Hlavní myšlenka knihy se nachází v Mordokajových slovech adresovaných Ester – v dnešních úvodních verších (Est 4,13.14).

Víra Ester byla podrobena zkoušce, když Mordokaj připomněl její lásku k národu, ze kterého pocházela. Nikdo kromě Mordokaje nevěděl, že je židovka. Když se rozhodla zapojit se do řešení obrovské hrozby, neváhala riskovat svůj život.

To, jak se zachovala, je svědectvím o její silné víře. Věděla, že bez Boží pomoci nemůže uspět. Odpověď adresovaná Mordokajovi projevila její víru: „Jdi, shromažď všechny židy, kteří jsou v Šúšanu, a postěte se za mne. Nejezte a nepijte po tři dny, v noci ani ve dne. Také já a mé dívky se budeme takto postit. Potom půjdu ke králi, třebaže to není podle zákona. Mám-li zahynout, zahynu“ (Est 4,16). Mordokaj informoval o tomto vzkazu celou židovskou komunitu v Šúšanu. V době, kdy se postili a modlili, Ester se připravovala na nebezpečnou chvíli. „Třetího dne si Ester oblékla královské roucho a stanula na vnitřním nádvoří králova domu proti královu domu. Král seděl na svém královském trůnu v královském domě proti vchodu do domu. Jakmile spatřil královnu Ester stojící na nádvoří, získala jeho přízeň. Král vztáhl k Ester zlaté žezlo, které držel v ruce. Ester se přiblížila a dotkla se hlavice žezla“ (Est 5,1.2).

**Aplikace**

`V dané situaci se židé určitě nejen postili, ale také se modlili. Modlitba byla klíčovou součástí jejich usilování o Boží pomoc. Co se z jejich jednání můžeme naučit?`

---

#### Dodatečné otázky k diskuzi

`S jakou výzvou se Mordokaj obrátil na Ester?`

`Proč se královna Ester bála předstoupit před svého manžela?`

`Co pomohlo královně v tom, aby udělala správné rozhodnutí?`

`Proč žádala všechny židy, aby se za ni modlili a postili?`

`Co to je „přímluvná modlitba“ a jakou roli hraje ve tvém životě?`

`Co je to půst? Jak ti pomáhá v době, kdy se za něco usilovně modlíš?`

`Jak jednáš, když jsi Bohem postaven před úkol, ze kterého máš strach, protože se ti jeví jako riskantní?`

`V čem by ses chtěl podobat Ester nebo Mordokajovi? Proč?`
