---
title:  'Svátek Púrím'
date:  21/12/2023
---

> <p></p>
> 25Ale když ona vešla před krále, nařídil král, dokonce písemně, obrátit jeho zlý záměr, který osnoval proti židům, na jeho hlavu, a pověsili jej i jeho syny na kůl. 26Proto nazvali ty dny púrím podle slova púr. Proto kvůli všemu, co bylo v té listině řečeno, co přitom viděli a co je postihlo, 27ustanovili židé a přijali za obyčej pro sebe a pro své potomstvo i pro všechny, kdo se k nim připojí, že neopomenou slavit tyto dva dny pravidelně každého roku a v určený čas, jak je psáno. 28Tyto dny budou připomínány a slaveny v každém pokolení a v každé čeledi, v každé krajině a v každém městě; tyto dny púrímu nebudou mezi židy opomíjeny a památka na ně v jejich potomstvu nezanikne. (Est 9,25–28)

**Osobní studium**

Bibličtí komentátoři opakovaně připomínají, že se v knize Ester nevyskytuje Boží jméno. Je to jediná biblická kniha, kde Bůh není vůbec zmíněn. Židé však přesto dokázali ve velkém vysvobození rozpoznat Boží zásah, kterým odpověděl na jejich prosby. A právě proto se rozhodli i tuto knihu zahrnout do biblického kánonu.

Jsme schopni vnímat Boží přítomnost a jeho jednání v našem každodenním prožívání? Boží činy mohou mít i podobu normálních, přirozených událostí, a pokud jim nevěnujeme pozornost, Boží přítomnost si vůbec nemusíme uvědomovat.

`Přečti si text Est 9,1–12. Jaký byl výsledek Esteřina úsilí?`

Zázrak připomínaný svátkem púrím má velmi neobvyklou podobu. Skrývá se v téměř přirozených událostech. Zákon na zničení židů nebyl zrušen, ale byl vydán nový zákon, který jim umožňoval se bránit.

Je pozoruhodné, jak prostřednictvím různých okolností Bůh dokázal vzniklé problémy vyřešit. A navíc, Peršané si všimli toho, co Hospodin udělal ve prospěch židů.

`A výsledek?`

„A mnozí z národů země se připojovali k židům, neboť na ně padl strach ze židů“ (Est 8,17). Hospodin dal poznat svou moc a sílu těm, kteří jej neznali.

I vůdci židovského lidu rozeznali v nelehkých událostech Boží působení. Když se židé dokázali ubránit, na památku a oslavu vítězství ustanovili každoroční svátek (nazývaný púrím). Tyto dny jsou dodnes díkůvzdáním Bohu na památku zázračného vysvobození.

**Aplikace**

`Modli se, aby ti Bůh dal následující týden odvahu podělit se s jedním z lidí z tvého modlitebního seznamu o něco, co pro tebe Bůh udělal.`

**Výzva**

`Začni si psát deník malých i velkých věcí, které pro tebe Bůh dělá. Takový záznam ti může zpětně připomenout, co všechno už pro tebe Bůh udělal. A nejen to. Budeš-li se za to upřímně modlit, můžeš si na tyto zkušenosti ve vhodný čas vzpomenout a podělit se o ně s někým, komu budeš chtít vydat svědectví o svém životě s Bohem.`

---

#### Dodatečné otázky k diskuzi

`Co předcházelo vzniku svátku „púrím“?`

`Co se skrývá ve slově „púr“, ze kterého je odvozen název nového svátku?`

`Jak je možné, že je používán název, který je odvozen z „věštění“? O čem to svědčí? Co tím chtěl Mordokaj zdůraznit?`

`Patří vůbec „púrím“ právem mezi svátky, když nemá původ v Mojžíšových knihách? Proč?`

`Můžeme si i my dnes ustanovit nějaký svátek, kterým si chceme připomínat důležitou událost našeho života? Máte nějaký takový?`

`Proč mají židé o tomto svátku dávat chudým dary, zatímco svým blízkým jen dárky? (Podle Ester 9,22 ČEP)`
