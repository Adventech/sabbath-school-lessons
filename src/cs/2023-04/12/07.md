---
title:  'Podněty k zamyšlení'
date:  22/12/2023
---

„Do každé domácnosti a školy, ke každému rodiči, učiteli a žáku, kterému zazářilo světlo evangelia, zaznívá otázka kdysi položená v krizovém okamžiku dějin Izraele královně ­Ester: ‚Kdo ví, zda jsi nedosáhla královské hodnosti právě pro chvíli, jako je tato? (Est 4,14)‘“ (Ed 263; Vých 155)

„Ester byla krásná židovská dívka, sestřenice Mordokaje, který si ji po smrti rodičů vzal k sobě a miloval ji jako svou vlastní dceru. Bůh ji použil pro záchranu židovského národa v Persii. [...] V dávných dobách Pán působil úžasným způsobem prostřednictvím věrných žen, jež v jeho díle spolupracovaly s muži, které Bůh vyvolil, aby ho představovali ostatním. Bůh využil ženy k získání mocných a důležitých vítězství. Nejednou, v době nouze, je povolal a díky jejich službě zachránil mnoho životů. Prostřednictvím královny Ester Pán svůj lid slavně vysvobodil. V době, kdy se zdálo, že už je žádná moc nemůže zachránit, se Ester a další ženy spojily v půstu a na modlitbě k Bohu. Tím tuto hrozbu vyřešily a přinesly svému lidu spásu. [...] Studium práce žen v souvislosti s Božím dílem ve starozákonní době nám dá lekce, které nám umožní čelit složitým situacím v díle i dnes. Možná nás Bůh nepřivede do tak kritické situace, v jaké se ocitl Boží lid v době Ester, a možná žádná z nás nebude mít tak významné postavení jako královna. Ale obrácené ženy mohou často hrát důležitou roli i na skromných pozicích. Mnohé tak v dějinách jednaly a také i ženy dnes jsou připraveny jednat podobně.“ (DG 45.46)

**Otázky k rozhovoru**

`1. 	Kniha Ester nám nechává několik nezodpovězených otázek, zejména pokud jde o Esteřinu roli na královském dvoře a způsob jejího povýšení na královnu. Jak můžeme tyto skutečnosti sladit s naší představou o tom, co znamená věrný a zbožný způsob života?`

`2. 	Slavná slova Ester: „Mám-li zahynout, zahynu“ (Est 4,16) se po staletí ozývají jako příklad věrnosti i tváří v tvář smrti. Jak její slova reflektují to, čemu bude Boží lid čelit v době konce, kdy se problémy popsané ve Zjevení 13. kapitole stanou skutečností?`

`3. 	Uvažujte ve třídě o části, kterou jsme studovali v pondělí. Bylo v pořádku, že Ester a Mordokaj nemluvili o své víře a o svém původu? Mělo by tomu tak být i v našem případě? Co se z toho můžeme naučit?`

---

#### Dodatečné otázky k diskuzi

`Co tě nejvíce zaujalo během tvého soukromého studia této lekce? Proč?`

`Už ses někdy ocitnul „v cizí kultuře“? Jak jsi reagoval?`

`V čem nás může příběh o Esteře a Mordokajovi inspirovat pro naši misii?`

`Potěšilo tě dnes něco v naší diskuzi? Proč?` 
