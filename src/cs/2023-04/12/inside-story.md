---
title:  Misijní příběh
date:   22/12/2023
---

#### Snění snů: část 2.

_Andrew McChesney_

Josef Delamou chodil od dětství denně do kostela a po vzoru svého otce klekával před obrazy. Když se však ptal Boha, zda chodí do správné církve, měl živy sen. Cítil, že ho Bůh volá, aby otcovu církev opustil.

Šestnáctiletý Josef se tedy připojil k jiné církvi v Konakry, hlavním městě francouzsky mluvící země Guinea v západní Africe. Brzy se stal jejím vedoucím mládeže a organizoval četné programy pro místní komunitu.

Uplynulo několik let a Josefův otec byl stále více nespokojen s tím, že jeho syn odešel do jiné církve. "Chci, aby ses naučil anglicky," řekl mu. "Musíš se vzdát svých církevních aktivit a soustředit se na angličtinu".

Josef se zdráhal přestat chodit do kostela ve své nové církvi. Ale aby otci udělal radost, skončil s organizováním církevních programů a ve svých 23 letech se zapsal na hodiny angličtiny.

Učitel angličtiny Fortunát Kaloubilori zahájil první lekci slovy: "Pojďme se na začátek pomodlit." Josef byl ohromen. Myslel si, že se kvůli učení angličtiny vzdává Boha, ale učitel se na každé hodině modlil.

Po třech týdnech výuky požádal učitel Josefa o pomoc. "Musím ohodnotit spoustu písemných prací," řekl Fortunát. "Prosím, mohl bys zůstat a pomoci mi?"

Po známkování písemných prací pozval Fortunát Josefa, aby s ním studoval Bibli. Josef byl potěšen. Pomyslel si: "Bůh mě doprovází všude!"

Studium Bible ho však zanechalo zmateného. Opustil otcovu církev a připojil se k jiné církvi. Nyní však slyšel nové biblické učení, které jako by vedlo k Fortunátově církvi - Církvi adventistů sedmého dne.

"To je kvůli mému otci," řekl si Josef hořce. "Kdyby mě neposílal na tyhle lekce, neměl bych tyhle problémy."

Dva měsíce pokračoval ve studiu Bible a pak se vydal za svým pastorem pro radu. Chtěl vědět, která církev je ta správná. Pastor odmítl adventisty jako nesprávné.

"Neposlouchej je," řekl.

Josef požádal o setkání s pastorem a Fortunátem, aby spolu o Biblických pravdách diskutovali. Pastor odmítl přijít a poslal zástupce. Když zástupci nedokázali své názory podložit Biblí, pastor požadoval druhou schůzku. Opět však poslal zástupce, jejichž odpovědi Josefa neuspokojily.

Josef se rozhodl, že se bude tři dny modlit a postit, a ptát se Boha co má dělat. Pak měl další sen.

_Vaše dary třinácté soboty 30. prosince pomůžou šířit evangelium v divizi středo-západní Afriky, která zahrnuje i Guineu. Děkujeme, že plánujete štědré dary. Více o Josefovi a Fortunátovi se dočtete příští týden._
