---
title:  'V královském paláci'
date:  18/12/2023
---

> <p></p>
> 10Ester neoznámila nic o svém lidu a o svém původu, protože jí Mordokaj přikázal, aby to ne­oznamovala.

> <p></p>
> 20Ester dosud nic neoznámila o svém původu a o svém lidu, jak jí Mordokaj přikázal. Řídila se jeho slovy, jako když byla u něho a on ji vychovával. (Est 2,10.20)

**Osobní studium**

Po pádu Babylóna a po vzestupu Médo-Persie se mnozí Izraelci nakonec vrátili do země svých předků. Na cestu zpět se však nevydali všichni. Někteří zůstali tam, kde žili jednu nebo i více generací.

Tento poznatek nám pomáhá lépe pochopit pozadí knihy Ester. „Za oněch dnů, kdy král Achašveróš seděl na svém královském trůnu na hradě v Šúšanu...“ (Est 1,2). Právě v Persii za vlády krále Achašveróše se začíná odvíjet příběh knihy Ester.

V 1. kapitole upadne královna Vašti do nemilosti krále. Na základě těchto událostí se začíná hledat nová královna, která by ji nahradila. V tomto kontextu se poprvé setkáváme s Ester a jejím bratrancem Mordokajem.

`Přečti si Ester 2,1–9. Co se z těchto veršů dozvídáme o postavení Mordokaje a Ester?`

Zdá se, že Mordokaj jako královský úředník bydlel ve městě Šúšanu i se svou adoptivní dcerou, sestřenicí Ester. Díky místu bydliště a Mordokajovu postavení už byli navenek součástí perské kultury. To byl také jeden z důvodů, proč „... byla vzata i Ester do královského domu pod dohled Hegaje, strážce žen“ (Est 2,8) a proč ji představili králi.

`Přečti si verše Est 2,10.20. Jaký příkaz dal Mordokaj Ester? Proč? Byl takový příkaz v pořádku?`

Přestože v textu nejsou uvedeny motivy či důvody pro zatajení původu Ester, můžeme vyslovit alespoň určitý předpoklad. Mordokaj i Ester žili jako cizinci uprostřed kultury a náboženství, které byly vzdáleny jejich hodnotám. Aby se nevystavovali nebezpečí, rozhodli se mlčet a neupozorňovat zbytečně na rozdíly.

**Aplikace**

`Za jakých okolností by mohlo být rozumné nemluvit otevřeně o naší víře? Jaký je tvůj osobní postoj? Je třeba za každých okolností vydávat svědectví o celé své víře, nebo mohou existovat dobré důvody, proč to nedělat? Jaké?`

---

#### Dodatečné otázky k diskuzi

`V jakém prostředí se ocitla Ester?`

`Jak si představuješ život Estery v královském paláci?`

`Proč Mordokaj přikázal Ester, aby zatajila svou víru?`

`Čemu musela víra Estery v tomto pohanském prostředí čelit?`

`Je dobré se vždy hned „chlubit“ svou vírou? Proč?`

`Kdy a proč jsi „tajil“ svou víru?`

`Ve kterých oblastech je naše víra v rozporu s názory většiny?`
