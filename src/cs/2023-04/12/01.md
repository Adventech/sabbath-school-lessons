---
title:  'Ester a Mordokaj'
date:  16/12/2023
---

### Texty na tento týden
Da 1,1–12; Da 6,1–9; Est 2,1–10.20; Est 3,1–15; Est 4,1–14; Est 9,1–12

> <p>Základní verš</p>
> „Dal jsem tě za světlo pronárodům, abys byl spása má do končin země.“ (Iz 49,6b)

Jeden z nejinspirativnějších biblických záznamů o „mezikulturní službě“ se nachází v knize Ester. Během uplynulých staletí se o této knize napsalo mnoho teologických pojednání. A židé dodnes slaví svátek púrím na základě textu Est 9,26–31.

Ester a její bratranec Mordokaj byli židé žijící v hlavním městě Perské říše Šúšanu. Ať už byl důvod jakýkoli, nevrátili se s ostatními židy do Judska, ale nadále zůstávali v zemi svého zajetí.

Potom se řízením prozřetelnosti a sérií nečekaných událostí stala Ester královnou. „Král si Ester zamiloval nade všechny ženy; získala jeho přízeň a náklonnost nade všechny panny. Na hlavu jí vložil královskou korunu a ustanovil ji královnou místo Vašti“ (Est 2,17).

Právě v tomto postavení mohla Ester, i když zprvu zdráhavě, sehrát důležitou roli v bib­lických dějinách. Tento příběh jedinečným způsobem ukazuje, že Boží lid může vydávat svědectví o pravdě i v cizím, nepřátelském prostředí.

Přečti si tento týden celou biblickou knihu Ester.

**Osnova lekce**

Předposlední lekce tohoto čtvrtletí zaměří naši pozornost na příběh Ester a Mordokaje, žijících jako menšina v prostředí, které nijak nesdílelo Boží hodnoty. I když nejde o příběh černobílý (ne vždy ve svém životě dokázali být Bohu věrní), přesto přináší zajímavé podněty pro život a svědectví dnešních křesťanů v prostředí, které se nehlásí ke Kristu.

- Da 3,4–6: Život Božího lidu (menšiny) v prostředí babylónské kultury (neděle)
- Est 2,10.20: Kdy je třeba být „nenápadný“, a kdy se naopak k Bohu jasně hlásit? (pondělí)
- Est 3,3–6: Věrné svědectví v pohanském prostředí (úterý)
- Est 4,13.14: Víra a modlitba v pohanském prostředí (středa)
- Est 9,25–28: Boží působení v prostředí, kde Bůh téměř „není vidět“ (čtvrtek)

---

#### Dodatečné otázky k diskuzi

`Co víme o Ester a Mordokajovi? V jakém prostředí žili?`

`Co je asi vedlo k tomu, že se nevrátili do „zaslíbené země“?`

`Je něco, co obdivuješ (nebo odsuzuješ) na Mordokajovi? Proč?`

`Co tě zaujalo (kladně či záporně) v jednání Ester? Proč?`

`V čem se jejich situace podobá té naší?`
