---
title:  'Příběh o milosrdném Samařanovi dnes'
date:  16/11/2023
---

> <p></p>
> 30Ježíš mu odpověděl: „Jeden člověk šel z Jeruzaléma do Jericha a padl do rukou lupičů; ti jej obrali, zbili a nechali tam ležet polomrtvého. 31Náhodou šel tou cestou jeden kněz, ale když ho uviděl, vyhnul se mu. 32A stejně se mu vyhnul i levita, když přišel k tomu místu a uviděl ho. 33Ale když jeden Samařan na své cestě přišel k tomu místu a uviděl ho, byl pohnut soucitem; 34přistoupil k němu, ošetřil jeho rány olejem a vínem a obvázal mu je, posadil jej na svého mezka, zavezl do hostince a tam se o něj staral. 35Druhého dne dal hostinskému dva denáry a řekl: ‚Postarej se o něj, a bude-li tě to stát víc, já ti to zaplatím, až se budu vracet.‘ 36Kdo z těch tří, myslíš, byl bližním tomu, který upadl mezi lupiče?“ 37Zákoník odpověděl: „Ten, který mu prokázal milosrdenství.“ Ježíš mu řekl: „Jdi a jednej také tak.“ (L 10,30–37)

**Osobní studium**

Když Ježíš pochválil zákoníka za správnou odpověď, řekl mu: „To čiň a budeš živ“ (L 10,28). Tímto výrokem se dotkl samotného srdce onoho člověka. Muž neměl problém odpovědět správně na Ježíšovy otázky. Ale jednat podle přikázání lásky bylo náročné před dvěma tisíci lety a není to vůbec jednoduché ani dnes.

`Zákoník se nevzdal. Chtěl chytit Ježíše do pasti a předvést své znalosti. Položil proto doplňující otázku: „A kdo je můj bližní“ (L 10,29)?`

`Jak bys shrnul Ježíšova slova v úvodní pasáži (L 10,30–37)?`

`Žijí ve tvém okolí lidé, k nimž se jiní zachovali nespravedlivě? Udělal jsi všechno, co jsi mohl, abys jim pomohl?`

Je pravda, že někdy kazatelé, starší a členové sboru nepomáhají těm, kdo pomoc potřebují. Někdy mohou lidé jiného vyznání projevovat více lásky než my. Můžeme mít lásky plná ústa, ale jiní mohou efektivně naplňovat potřeby lidí, kteří jsou mimo okruh našich zájmů. Má-li mít naše víra nějaký smysl, musíme se snažit pomáhat těm, kteří to potřebují.

Ježíš zakončil příběh o milosrdném Samařanovi otázkou, kdo z těch tří je skutečně bližním člověku, který potřebuje pomoc.

„Otázka ‚Kdo je můj bližní?‘ je tak provždy zodpovězena. Kristus ukázal, že naším bližním není jen ten, kdo patří k naší církvi a je stejného vyznání. Na rase, barvě pleti či společenském původu vůbec nezáleží. Bližním je každý, kdo potřebuje naši pomoc. Každý nepřítelem raněný a sužovaný člověk. Každý, kdo patří Bohu. (DA 503; TV 320)

**Aplikace**

`Začni se denně modlit za někoho, kdo je jiný než ty, nebo dokonce za někoho, koho možná osobně ani nemáš rád.`

**Výzva**

`Uveď jména alespoň tří svých známých (neadventistů). Jaké jsou jejich potřeby (emocio­nální, fyzické, sociální)? Zvaž, jak můžeš osobně sloužit těmto lidem. Co praktického můžeš pro ně udělat v nejbližším týdnu?`

---

#### Dodatečné otázky k diskuzi

`Komu a proč Ježíš vyprávěl tento příběh?`

`Proč v něm dal hlavní roli Samařanovi? (komu by dal tuto roli dnes? Proč?)`

`V čem jsou nám kněz a levita odstrašujícím příkladem?`

`Co mám dělat, když vidím „zraněného pocestného“, ale mám chuť se mu vyhnout?`

`V čem si můžeme vzít příklad ze Samařana? Proč jednal tak, jak jednal?`

`Co je důležitější – dokonalá znalost Bible a knih EGW, nebo láska v praxi?`

`Proč nám někdy naše znalosti nepomáhají více milovat?`

`Jak můžeme docílit toho, aby bylo naše nitro naplněno Boží láskou?`
