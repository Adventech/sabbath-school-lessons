---
title:  'Nejdůležitější otázka'
date:  12/11/2023
---

> <p></p>
> 25Tu vystoupil jeden zákoník a zkoušel ho: „Mistře, co mám dělat, abych měl podíl na věčném životě?“

> <p></p>
> 28Ježíš mu řekl: „Správně jsi odpověděl. To čiň a budeš živ.“ 29Zákoník se však chtěl ospravedlnit, a proto Ježíšovi řekl: „A kdo je můj bližní?“ (L 10,25.28.29)

> <p></p>
> 30A proč i my se v každou hodinu vydáváme v nebezpečí? 31Den ze dne hledím smrti do tváře – ujišťuji vás o tom, bratří, při všem, co pro mne znamenáte, v Kristu Ježíši, našem Pánu! 32Jestliže jsem v Efezu podstoupil zápas se šelmami jen z lidských pohnutek, co mi to prospěje? Jestliže mrtví nevstanou, pak „jezme a pijme, neboť zítra zemřeme“. (1K 15,30–32)

**Osobní studium**

Kdo jsme? Proč jsme tady? Co se stane po naší smrti? Jaký je náš konečný osud? Toto jsou v mnoha ohledech nejdůležitější otázky smrtelných bytostí, které si navíc svou smrtelnost i uvědomují (ústřice a kuřata jsou také smrtelná, ale nepřemýšlejí o tom). V evangeliu podle Lukáše přichází za Ježíšem člověk a klade mu tu nejdůležitější otázku ze všech.

Na co se zákoník ptal Ježíše? Co bylo důvodem jeho otázky? (L 10,25)

Ať už je samotná otázka jakkoli důležitá, Bible jasně říká, že zazněla, aby Ježíše „vyzkoušela“. Někdy lidé přicházejí naplněni skepsí a nedůvěrou, možná své otázky ani nemyslí vážně. Je však třeba je poslouchat a snažit se je oslovit dobrou zprávou. Přesně tak se Ježíš zachoval k zákoníkovi. Kristus poznal skryté úmysly tohoto muže a jeho neupřímnost. Přesto využil zákoníkovu otázku k tomu, aby jej i ostatní posluchače přiměl k prozkoumání jejich vnitřních pohnutek. I když Ježíš věděl o zákoníkovi vše, nechtěl ho ignorovat ani být vůči němu neuctivý.

`„Co mám dělat, abych měl podíl na věčném životě?“ Jaká otázka by mohla být důležitější? Bez ohledu na to, jaké je naše náboženské přesvědčení nebo jak žijeme, za vším stojí tato zásadní otázka. Vždyť na čem dalším by ve skutečnosti mělo záležet bytostem, o kterých Písmo říká, že jsou jako „pára, která se na okamžik ukáže a potom zmizí!“ (Jk 4,14)? Vždyť jaká je alternativa k věčnému životu, ne-li věčná smrt?`

`Přečti si znovu úvodní verše 1K 15,30–32. O čem mluví apoštol Pavel? Co je podle něj důležitější než vlastní život?`

Ať byly pravé pohnutky zákoníka jakkoli pochybné, položil velmi důležitou otázku. A Ježíš, vždy připravený využít každé příležitosti k oslovení lidí, to udělal i v tomto případě.

**Aplikace**

`Jak můžeme i my využít každé příležitosti k vydání svědectví, i když okolnosti nejsou zrovna ideální?`

---

#### Dodatečné otázky k diskuzi

`Jaká touha přivedla zákoníka k Ježíši?`

`Jakou odpověď od Ježíše asi očekával?`

`Proč se snaží ospravedlnit, když slyší Ježíšovu odpověď?`

`Považuješ otázku svého spasení nejdůležitější? Proč?`

`Jakou souvislost má naše spasení s našimi bližními?`

`Jakou otázku řešil během své služby apoštol Pavel?`

`Co by se změnilo, kdyby nevěřil ve vzkříšení k věčnému životu? Proč?`
