---
title:  'Podněty k zamyšlení'
date:  17/11/2023
---

Přečtěte si 54. kapitolu „Milosrdný Samařan“ (DA 497–505; TV 317–321) z knihy Touha věků.

V dnešním světě je mnoho lidí, kteří jsou hladoví, žijí v nouzi nebo se s nimi špatně zachází. Můžeme udělat svůj díl, ať se zdá jakkoli „malý“. Nevyřešíme všechny problémy světa, k tomu jsme nebyli povoláni. To se stane až při Ježíšově návratu. Do té doby však můžeme alespoň pomáhat těm, které známe – někomu, kdo nemá dost jídla; někomu, kdo prožívá křivdu nebo je obětí násilí či bigotnosti.

„‚Pravá a čistá zbožnost před Bohem a Otcem znamená pamatovat na vdovy a sirotky v jejich soužení a chránit se před poskvrnou světa‘ (Jk 1,27). Kristus chce, abychom nesli ovoce – dobré skutky. Jsou to naše laskavá slova, skutky dobrotivosti, něžná úcta k chudým, potřebným, utrápeným. Když srdce soucítí se srdci utrápenými sklíčeností a smutkem, když je pomocná ruka nabízená potřebným, když jsou nazí oblečeni, cizinec je vítán ve vašem domově a ve vašem srdci, tehdy jsou andělé nablízku a spojují nás s nebesy. Každý skutek spravedlnosti, milosrdenství a dobrotivosti rozezní v nebi nádhernou melodii. Otec ze svého trůnu hledí na ty, kdo dělají skutky milosrdenství, a pokládá je za své největší poklady. ‚Ti budou, praví Hospodin zástupů, v den, který připravuji, mým zvláštním vlastnictvím...‘ (Mal 3,17) Každý milosrdný skutek udělaný pro nuzné a trpící je skutkem vykonaným pro Ježíše. Když pomáháte chudým, soucítíte s utrápenými a utlačovanými a přátelíte se se sirotky, dostáváte se do bližšího vztahu s Ježíšem.“ (2T 25)

**Otázky k rozhovoru**

`1. 	Rozumíme správně tomu, že příkaz milovat Boha a lidi (a jeho uposlechnutí) nás nevede ke spasení ze skutků? Když chápeme, kdo je Ježíš a co pro nás udělal na kříži (viz Fp 2,5–8), pak by bylo chybou se domnívat, že si nějakým skutkem (ani skutkem milosrdenství) můžeme zasloužit spasení. Proč? Jak se můžeme naučit rozlišovat mezi marnou snahou o dosažení (zasloužení si) spasení a tím, že v našich životech projevíme skutečnost, že v Ježíši už máme spasení?`

`2. 	Jak se můžeme naučit rozpoznávat předsudky, které můžeme mít vůči těm, kdo jsou jiní než my?`

`3. 	Pokuste se najít další biblické texty (kromě těch, co jsme studovali tento týden), které nás motivují projevovat laskavost druhým lidem, bez ohledu na to, kdo jsou.`

---

#### Dodatečné otázky k diskuzi

`Která myšlenka tě v tomto týdnu oslovila nejsilněji? Proč?`

`Kterou potřebu by naše misie měla naplnit lidem, které potkáváme?`

`Proč dnes tolika lidem schází opravdový „bližní“?`

`Zarazilo tě dnes něco v naší diskuzi? Pokud ano, proč?`

`Přivedla tě tato lekce k touze po změně? O co se jedná?` 
