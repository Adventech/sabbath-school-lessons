---
title:  'Požehnáním pro nejbližší okolí'
date:  11/11/2023
---

### Texty na tento týden
L 10,25–37; 2Tm 3,16; Jk 2,17–22; Mt 22,37–40; Ga 5,14; Mi 6,6–8

> <p>Základní verš</p>
> „On [Ježíš] mu řekl: ‚Miluj Hospodina, Boha svého, z celého svého srdce, celou svou duší, celou svou silou a celou svou myslí‘ a ‚miluj svého bližního jako sám sebe.‘“ (L 10,27)

Snad téměř všichni křesťané znají základní verš (L 10,27). Řekneme-li však, že Boha milujeme, ale v našem životě se to nijak neprojevuje, naše láska k Bohu je velmi pravděpodobně jen povrchní. Pokud Boha skutečně milujeme, musí to být znát, vidět, cítit. Milovat Boha vyžaduje naši úplnou odevzdanost. To se týká našeho srdce a těla, naší duše a mysli. Je snadné vyslovit, že milujeme Boha. Tato láska však vyžaduje naše vědomé úsilí.

Ano, milovat Boha je důležitou součástí naší víry. Bůh však chce, abychom milovali i druhé, protože naše láska k jiným lidem velmi přesně odráží naši lásku k Bohu. V textu 1J 4,20 nacházíme slova: „Řekne-li někdo: ‚Já miluji Boha‘, a přitom nenávidí svého bratra, je lhář. Kdo nemiluje svého bratra, kterého vidí, nemůže milovat Boha, kterého nevidí.“ A Pavel říká: „Vždyť celý zákon je shrnut v jednom slově: Milovati budeš bližního svého jako sebe samého!“ (Ga 5,14) ).

Tento týden se naučíme, jak můžeme tato slova naplnit v našem životě.

**Osnova lekce**

Naše uvažování se v této lekci bude soustředit na pasáž z 10. kapitoly Lukášova evangelia (L 10,25–37), která nejen odpovídá na důležité otázky hledajících, ale především v ní Ježíš ukazuje, co ve vztahu k druhým lidem očekává od svých následovníků.

- L 10,25–37: Nejdůležitější otázka: „Co mám dělat, abych získal věčný život?“ (neděle)
- L 10,26: Bible jako zdroj správné odpovědi (pondělí)
- L 10,27.28: Pouhá znalost správné odpovědi nestačí (úterý)
- L 10,27.28; Mt 22,37–40: Pozvání k životu naplněnému láskou (středa)
- L 10,30–37: Milosrdný Samařan: ukázka praktické lásky Božích dětí (čtvrtek)

---

#### Dodatečné otázky k diskuzi

`Máš někoho, kdo je pro tebe požehnáním? Jak se to projevuje?`

`Znáš někoho, pro koho jsi požehnáním? Ví o tom? Proč?`

`Jak bys definoval své „nejbližší okolí“?`

`Myslíš, že jsi pro své „nejbližší okolí“ požehnáním? Jak to poznají?`

`Je možné opravdově milovat Hospodina a nemilovat bližní? Proč?`

`Křesťan má milovat svého bližního jako „sám sebe“. Jak tomu rozumíš?`
