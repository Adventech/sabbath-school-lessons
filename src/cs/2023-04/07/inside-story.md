---
title:  Misijní příběh
date:   17/11/2023
---

#### Misijní cesta do Španělska: Část 1.

_Andrew McChesney_

Luis onemocněl krátce poté, co byl pokřtěn a zapsán jako student teologie na venezuelské adventistické univerzitě.

Nejprve si myslel, že jde o chřipku. Příznaky se však zhoršovaly a on měl potíže s dýcháním. Lékaři si mysleli, že by mohl být alergický na pyl z pomerančovníků, které kvetly v okolí univerzity. Dostal mnoho injekcí, ale plíce mu stále nedovolovaly dýchat. Lékaři mu doporučili, aby ukončil studium a vrátil se domů, ale on nechtěl odejít. Nadále se nechával vyšetřovat.

Pak lékařský test ukázal, že je nakažen virem HIV. Byla to doba, kdy se lidé ve Venezuele HIV báli. Mnozí si mysleli, že by se mohli virem nakazit dotykem. A tak byl Luis požádán, aby seminář opustil.

Luisovi nezbývalo nic jiného než odejít domů. Doma se podrobil dalším lékařským kontrolám. Výsledky byly vždy stejné: HIV. Luis nechápal proč. Copak nedal své srdce Bohu? Nestudoval snad, aby se stal pastorem? Byl z toho velmi smutný.

Jeho sklíčeného výrazu si všiml jeden starší sboru. "Měl bys být radostný," řekl starší. "Pokud nejsi radostný, je to proto, že ses nesetkal s Ježíšem."

Tento postřeh hluboce zasáhl Luisovo srdce. Odešel do své ložnice a poklekl. Modlil se k Bohu za odpuštění. Uznával, že v předchozím životě neoslavoval Boha svým tělem a zavinil, že se nakazil virem HIV. "Nechci, abys mě uzdravil," modlil se. "Chci jen kázat po zbytek dnů, které mi dopřeješ."

V tu chvíli se stalo něco neobvyklého. Luis cítil, jako by jeho srdce začlo hořet a žár se mu rozšířil po celém těle. Pak ztratil vědomí.

Když se Luis nechal znovu vyšetřit, výsledky byly negativní. Byl překvapen a požádal, aby ho otestovali znovu - a znovu. Každý test vyšel, že je bez viru HIV.

"Proč žádáte o další testy, když jsou výsledky negativní?" zeptal se lékař. "Už se nemusíte nechat testovat."

Luis splnil slib daný Bohu a zasvětil svůj život kázání a přivádění lidí k Ježíši. Oženil se a v roce 2006 dokončil studium teologie na univerzitě.

"Od té doby jsem nepřestal kázat evangelium," řekl.

Dnes je Luis se svou rodinou misionářem ve Španělsku.

_Děkujeme vám za misijní dary při sobotní škole, které pomáhají podporovat misionáře po celém světě. Příští týden si budete moci přečíst o tom, jak krize s rukojmími přiměla Luise opustit Venezuelu._
