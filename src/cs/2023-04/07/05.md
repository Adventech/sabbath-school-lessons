---
title:  'Milovat druhé tak, jak milujeme sebe'
date:  15/11/2023
---

> <p></p>
> 37On mu řekl: „‚Miluj Hospodina, Boha svého, celým svým srdcem, celou svou duší a celou svou myslí.‘ 38To je největší a první přikázání. 39Druhé je mu podobné: ‚Miluj svého bližního jako sám sebe.‘ 40Na těch dvou přikázáních spočívá celý Zákon i Proroci.“ (Mt 22,37–40)

**Osobní studium**

`Jak souvisí Ježíšova slova v Mt 22,37–40 s tím, co řekl zákoníkovi v L 10,27.28?`

Podle Mt 22,37–40 Ježíš jasně řekl, že pravá víra vede člověka k tomu, aby každý den žil podle těchto dvou přikázání. A L 10,27.28 objasňuje, že pokud člověk miluje Boha a bližního, bude mít věčný život.

„Láska má být základem každého našeho projevu. Láska je základem Boží vlády na nebi i na zemi a musí být také základem křesťanovy povahy. Jen ona může způsobit křesťanovu stálost. Jen ona ho může uschopnit, aby obstál ve zkouškách a odolal pokušení.“ (COL 49; PM 22)

**Jak uvedené verše potvrzují Ježíšova slova z Mt 22,37–40?**

`Ga 5,14`

`Mi 6,6–8`

`1J 4,20.21`

Podle apoštola Pavla je celý zákon shrnut v příkazu „Milovati budeš bližního svého jako sebe samého!“ (Ga 5,14). Pavel říká, že Boha lze milovat jen tehdy, pokud se tato láska projevuje láskou k bližnímu. Přestože řekl, že „spravedlivý z víry bude živ“ (Ř 1,17), život vycházející z víry nemůže být pro jiné neviditelný, skrytý, nebo dokonce zcela neznámý.

Pavel, Micheáš a Jan objasňují, že praktické skutky dokazují opravdovost víry, ke které se hlásíme.

V 1. Korintským 13. kapitole to Pavel vyjadřuje jasně: pokud někdo říká, že má velké poznání, že dělá velké skutky, že má velkou víru nebo že se dokonce vzdá svého života, ale nemá lásku, pak je tento člověk jen jako „dunící kov a zvučící zvon“ (1K 13,1).

**Aplikace**

`Přečti si ještě jednou výše uvedený citát z knihy Perly moudrosti. Všimni si, že jen díky lásce mohou lidé zůstat pevní a vydržet pokušení. Jak tato myšlenka ukazuje, že příkaz milovat nemluví o spasení ze skutků, ale je vyjádřením víry v Ježíše, kterou prožíváme?`

---

#### Dodatečné otázky k diskuzi

`Proč je láska k Bohu na prvním místě?`

`Miluješ Boha? Proč? Jak se to promítá do tvého života?`

`Proč nestačí jen milovat Boha, ale je třeba milovat také sebe a své bližní?`

`Jak si představuješ tu lásku k bližním?`

`Jakou roli hraje v této lásce rozum a jakou roli hrají emoce?`

`Co nám náš vztah k lidem odhaluje o našem vztahu k Bohu?`

`Co mám dělat, když se mi nedaří milovat některého „bližního“?`
