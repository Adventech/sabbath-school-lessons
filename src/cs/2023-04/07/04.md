---
title:  'Skutky lásky'
date:  14/11/2023
---

> <p></p>
> 27On [zákoník] mu řekl: „‚Miluj Hospodina, Boha svého, z celého svého srdce, celou svou duší, celou svou silou a celou svou myslí‘ a ‚miluj svého bližního jako sám sebe.‘“ 28Ježíš mu řekl: „Správně jsi odpověděl. To čiň a budeš živ.“ (L 10,27.28)

> <p></p>
> 17Stejně tak i víra, není-li spojena se skutky, je sama o sobě mrtvá. 18Někdo však řekne: „Jeden má víru a druhý má skutky.“ Tomu odpovím: Ukaž mi tu svou víru bez skutků a já ti ukážu svou víru na skutcích. 19Ty věříš, že je jeden Bůh. To je správné. I démoni tomu věří, ale hrozí se toho. 20Neuznáš, ty nechápavý člověče, že víra bez skutků není k ničemu? 21Což nebyl náš otec Abraham ospravedlněn ze skutků, když položil na oltář svého syna Izáka? 22Nevidíš, že víra působila spolu s jeho skutky a že ve skutcích došla víra dokonalosti? (Jk 2,17–22)

**Osobní studium**

Jak zákoník odpověděl na Ježíšovu (a tedy vlastně na svou vlastní) otázku? (L 10,27.28)

Zákoník po krátkém přemýšlení nakonec našel odpověď na svou otázku sám.

Pro většinu věřících není těžké odpovídat na otázky týkající se učení a víry. Náročné je něco jiného – jednat podle toho, co pokládáme za správné a v co věříme. Mnoha lidem se stává, že sice teoreticky vědí hodně o Ježíšově učení, ale jen málo se to projevuje v jejich životě (nebo dokonce vůbec). Jedná se o vážný problém, na který poukázal i apoštol Jakub. Nestačí jen vědět o lásce k Bohu a bližnímu. Musíme se podle ní také chovat!

`Porovnej tyto úvodní texty L 10,27.28 a Jk 2,17–22. Jak se tato slova apoštola Jakuba shodují s tím, co Ježíš v rozhovoru řekl zákoníkovi?`

Láska se v životě nutně musí projevit zcela konkrétně a viditelně. Milujeme-li Boha, budeme číst jeho Slovo, budeme se modlit, budeme dodržovat jeho přikázání a budeme poslouchat to, co říká, „celým srdcem“. Řeknu-li, že miluji druhé, ale nestarám se ani o spoluvěřící, ani o potřebné, pak je namístě otázka: Jaký užitek přináší má víra? Křesťanství není jen nějaká abstraktní sbírka různých věroučných výroků. Křesťanství je způsob života.

„Kdyby některý bratr nebo sestra byli bez šatů a neměli jídlo ani na den, a někdo z vás by jim řekl: ‚Buďte s Bohem – ať vám není zima a nemáte hlad‘, ale nedali byste jim, co potřebují pro své tělo, co by to bylo platné?“ (Jk 2,15.16).

**Aplikace**

`Jak moc ti záleží na blahu jiných? Jak se ti daří řídit Pavlovými slovy: „Každý ať má na mysli to, co slouží druhým, ne jen jemu“ (Fp 2,4)? Jak se z Boží milosti můžeš naučit více se starat o druhé?`

---

#### Dodatečné otázky k diskuzi

`V jakém vztahu je podle Jakuba víra a skutky?`

`Neprotiřečí si Jakub s Pavlem, který vyzdvihuje hlavně víru? Proč?`

`Jak rozumíš termínu „skutky lásky“? Co to je?`

`Proč se často naše vědomosti o Ježíši tak málo promítají do naší praxe?`

`V čem se podobáme onomu zákoníkovi? Co s tím můžeme udělat?`

`Máš někdy pochybnosti o svém spasení? Co je jejich příčinou?`

`Co děláš, když tě přepadají tyto pochybnosti?`
