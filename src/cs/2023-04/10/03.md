---
title:  'Pavel na Areopagu'
date:  04/12/2023
---

> <p></p>
> 18Rozmlouvali s ním i někteří epikurejští a stoičtí filosofové. Jedni se ptali: „Co nám to chce ten nedovzdělanec vykládat?“ Druzí říkali: „Zdá se, že nás chce získat pro cizí božstva.“ Tak soudili, protože Pavel kázal o Ježíšovi a o zmrtvýchvstání. 19Pak ho vzali s sebou, dovedli na Areopag a tam mu položili otázku: „Rádi bychom se dověděli, jaké je to tvé nové učení, které šíříš. 20Vždyť to, co nám vykládáš, zní velice podivně. Chceme se tedy dovědět, co to je.“ 21Všichni Athéňané i cizinci, kteří tam pobývají, ničemu totiž nevěnují tolik času jako tomu, že vykládají a poslouchají něco nového. (Sk 17,18–21)

**Osobní studium**

Pavel byl z Božího pověření připraven kázat evangelium kdekoli. Přesně o to usiloval i v Athénách.

`Jak reagovali pohané na Pavlova slova a jak je zpochybňovali (Sk 17,18–21)?`

Je zřejmé, že Pavel svými „cizími božstvy“ Athéňany zaujal (Sk 17,18), a tak ho vzali na Areopag. Bylo to místo, kde se lidé setkávali, diskutovali a rozhodovali o právních a náboženských záležitostech. Nezdá se, že by Pavel čelil nějakému „soudu“. Pravděpodobně pokládali za správné vyslechnout si tohoto cizince a jeho „nové učení“ (Sk 17,19). Bylo by těžké ignorovat někoho tak výmluvného, inteligentního a nadšeného jako Pavel, i kdyby prosazoval myšlenky, které se těmto lidem zdály velmi neobvyklé.

Verš Sk 17,21 ukazuje, že Athéňané „ničemu totiž nevěnují tolik času“, jako poslouchání nových myšlenek a diskuzi o nich. Obviňoval je snad Lukáš z lenosti? Pravděpodobně ne. Zřejmě jen poukázal na to, že šlo o zkušené myslitele a diskutéry. Vždyť řecká kultura dala světu takové muže, jako byli Sokrates, Platón a Aristoteles, filozofy, jejichž vliv sahá až do našich dnů. Athény byly po staletí vnímány jako centrum intelektuálního a filozofického myšlení. Ačkoli někteří z těchto myslitelů nebyli ateisty, alespoň ne v tom smyslu, jak si dnes představujeme ateizmus, mnohé z jejich filozofických myšlenek se radikálně lišily od učení křesťanství. Jen těžko bychom například v učení epikurejců a stoiků hledali prostor pro myšlenku o vzkříšeném Mesiáši.

V Athénách Pavel předpokládal, že Duch svatý může využít jeho znalostí a řečnických schopností, které získal díky svému studiu v Gamalielově škole. Ve skutečnosti to byly Pavlovy zkušenosti nabyté v ulicích Athén, které mohl Duch svatý využít ještě lépe. „Ti nejrozumnější z jeho posluchačů byli jeho argumentací ohromeni. Vyšlo najevo, že zná jejich umělecká díla, literaturu i náboženství.“ (AA 237; PNL 137)

**Aplikace**

`Pavel po své zkušenosti s athénskými pohanskými filozofy napsal Korintským, že se rozhodl, „že mezi vámi nebudu znát nic než Ježíše Krista, a to Krista ukřižovaného“ (1K 2,2). Jaké poučení z toho pro nás vyplývá? Jakou pozici musí mít Kristus v našem poselství, bez ohledu na to, komu ho přinášíme?`

---

#### Dodatečné otázky k diskuzi

`Jak reagovali athénští filosofové na Pavlovo kázání na veřejnosti?`

`Proč se názory na to, co kázal, různily?`

`Pavla pozvali na Areopag? K čemu toto místo sloužilo?`

`Na Areopagu zasedal soud. Proč Pavel tak riskoval?`

`Jak a proč Pavel mění svůj obvyklý způsob řeči?`

`Máme i my „přizpůsobovat“ formu své misie podle toho, koho chceme oslovit? Proč?`

`Stává se ti, že lidé nerozumí tomu, co jim při svém svědectví o Ježíši říkáš? Jak na to reaguješ?`
