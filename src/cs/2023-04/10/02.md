---
title:  'Žid Pavel v Athénách'
date:  03/12/2023
---

> <p></p>
> 13Jakmile se však Židé v Tesalonice dověděli, že Pavel káže slovo Boží i v Beroji, vypravili se tam a začali podněcovat a pobuřovat lidi. 14Tu bratří hned vypravili Pavla z Beroje směrem k moři, ale Silas a Timoteus ve městě zůstali. 15Ti, kteří Pavla doprovázeli, šli s ním až do Athén a odtud se vrátili s jeho vzkazem, aby k němu Silas a Timoteus co nejdříve přišli. 16Zatím na ně Pavel v Athénách čekal; když shledal, kolik modlářství je v tom městě, velmi ho to znepokojovalo. 17Proto mluvil v synagóze se židy a s pohany, kteří uvěřili v jediného Boha; a každý den hovořil i na náměstí s lidmi, kteří tam právě byli. (Sk 17,13–17)

**Osobní studium**

`Přečti si text Sk 17,1–17. Jak se Pavel dostal do Athén a jak reagoval na situaci ve městě?`

Město Athény bylo „plné model“ (Sk 17,16; ČSP). Apoštol, který znal historii svého lidu a jeho sklony k modloslužbě (navzdory nekonečným Božím varováním), byl proto znepokojen všemi modlami, které v Athénách našel. Není pochyb, že Pavla motivoval soucit s Athéňany, kteří by zemřeli ve svých hříších, pokud by se nedozvěděli o pravém Bohu.

I dnes jsou naše města plná modloslužby a model, i když nejsou tak nápadné jako ty, na něž se díval Pavel. A mnozí věřící jsou naneštěstí schopni projít městem, aniž by si i jen všimli projevů modloslužby. Pavel byl však plně pod vedením Ducha svatého a byl citlivý na všechno, co kolem sebe viděl. Tím se tehdy lišil od většiny věřících. Zatímco oni nechápali, že evangelium je určeno celému světu, apoštol Pavel byl přesvědčen, že Bůh touží zachránit i Athéňany. Pochopil, že záměrem celosvětové misie je přinést evangelium i těm, kteří jsou zdánlivě ne­oslovitelní, včetně pohanů uctívajících modly a filozofů, kterých byly Athény plné.

Pavel proto často navštěvoval náměstí (Sk 17,17), kde bylo obvykle mnoho lidí. Tato místa pro něj byla důležitým prostorem, ve kterém mohl tamní obyvatele poznávat a prakticky si zde také ověřovat různé způsoby, jakými by se dala oslovit srdce těch, kteří neznají Boha.

Pavel věděl, že nemůže přistupovat k Athéňanům stejně jako k Židům. Byli to lidé, jejichž výchozím bodem uvažování nebyl Bůh Izraele a to, jak se projevoval uprostřed izraelského národa. Bez ohledu na to, jak důležité bylo Hospodinovo jednání pro židy, pro lidi, se kterými se Pavel setkal v Athénách, neznamenalo nic. Proto k nim potřeboval přistoupit úplně jiným způsobem.

Dnes se často snažíme oslovit posluchače, jejichž původ nemá nic společného s tím, co se nazývá „židovsko-křesťanská“ tradice. Proto se podobně jako Pavel musíme přizpůsobit. Přístup, který by mohl dobře fungovat například v Buenos Aires, by byl v Bangkoku naprosto nefunkční.

**Aplikace**

`Jaké modly dnes u nás lidé uctívají? Jak byste těmto lidem mohli ukázat prázdnotu a bezcennost takového uctívání?`

---

#### Dodatečné otázky k diskuzi

`Co vedlo Pavla k tomu, že se vydal do Athén?`

`Proč se někdy problémy mohou stát motivací k tomu, abychom zkusili „misii“ někde jinde a jinak?`

`Proč se Pavel v Athénách rozhodl oslovit i lidi, kteří byli spokojeni se svou pohanskou vírou?`

`Kde Pavel začal svou „misii pohanů“? Proč si vybral toto místo?`

`Co si myslíš o možnosti „oslovovat lidi na náměstí“?`

`Kdy jsi naposledy hovořil o své víře s „ateistou“ a jak to dopadlo?`
