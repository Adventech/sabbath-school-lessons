---
title:  Misijní příběh
date:   08/12/2023
---

#### Misijní cesta do Španělska: Část 4.

_Andrew McChesney_

Luis Paiva se rozhodl otevřít si ve Španělsku stánek s ovocem. Šel však do toho s obavami, protože cítil, že ho Bůh volá ke službě jinde. Obával se také, že by mu podnikání mohlo zabránit v tom, aby se cele věnoval Bohu.

Už do dvou týdnů po otevření stánku s ovocem se zdálo, že se vše hroutí. Jeho podnikání se nedařilo. Jeho partneři ho podváděli. Onemocněl a už nemohl chodit. Luis se však nechtěl vzdát. Požádal spolubratry adventisty sedmého dne o radu ohledně podnikání. Jeden z nich, který věděl, že Luis vystudoval na pastora, ho pokáral. "Neměl by ses zabývat světským podnikáním, ale získáváním duší pro Pána," řekl mu.

Pro Luise bylo toto pokárání jako slyšet Boží hlas. Cítil se však ještě beznadějněji. Jak by mohl sloužit jako pastor bez sboru? Luis si o tom promluvil se svou ženou a rozhodli se vrátit do rodné Venezuely. Možná by se mu tam podařilo obnovit i své zdraví.

Krátce nato Luisovi zavolal Gabriel Diaz, vedoucí Církve adventistů ve Španělsku. Církev hledala misionáře pro práci v Lugu, městě na severozápadě Španělska. Luis byl nadšen vyhlídkou na návrat do služby na plný úvazek, ale přiznal, že má vážné zdravotní a pracovní problémy. "Nejsem schopen ani chodit," řekl.

Vedoucí církve se nenechal odradit a oba muži se společně modlili.

Během dvou týdnů se Luisovi vrátila schopnost chodit a otevřel si domácí sbor v Lugu. První sobotu přišli na bohoslužbu pouze dva lidé, oba členové církve. Už za pouhé čtyři měsíce se však každou sobotu v domácím sboru scházelo 22 lidí. Byli mezi nimi tři nově pokřtění členové a další, kteří se na křest připravovali. Kromě toho Luis otevřel školu biblického studia a školu evangelizace, kde se lidé učili, jak získávat duše pro Boha. Plánoval založení oficiálního sboru.

"Víme, že musíme získat mnoho duší, aby se to uskutečnilo," říká. "Ale důvěřuji Bohu a mám v něj důvěru, že se to podaří, protože používáme pouze Kristovu metodu."

Podle Ellen Whiteové: "Pouze Kristova metoda přinese skutečný úspěch v oslovování lidí. Spasitel se stýkal s lidmi jako ten, kdo touží po jejich dobru. Projevoval jim své sympatie, sloužil jejich potřebám a získával si jejich důvěru. Pak je vyzval: 'Následujte mě' " (Ministry of Healing, s. 143).

Jako pastora ve Venezuele a později misionáře v Mexiku, Luise ani ve snu nenapadlo, že by mohl sloužit Bohu ve Španělsku. "Jsem zde díky Boží milosti," řekl.

_Děkujeme vám za misijní dary při sobotní škole, které pomáhají podporovat misionáře po celém světě._
