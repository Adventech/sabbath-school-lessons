---
title:  'Překročení čáry'
date:  07/12/2023
---

> <p></p>
> 30„Bůh však prominul lidem dobu, kdy to ještě nemohli pochopit, a nyní zvěstuje všem, ať jsou kdekoliv, aby této neznalosti litovali a obrátili se k němu. 31Neboť ustanovil den, v němž bude spravedlivě soudit celý svět skrze muže, kterého k tomu určil. Všem lidem o tom poskytl důkaz, když jej vzkřísil z mrtvých.“ 32Jakmile uslyšeli o vzkříšení z mrtvých, jedni se mu začali smát a druzí řekli: „Rádi si tě poslechneme, ale až někdy jindy.“ 33A tak Pavel od nich odešel. 34Někteří se však k němu připojili a uvěřili; mezi nimi byl i Dionysios z Areopagu, žena jménem Damaris a s nimi ještě jiní. (Sk 17,30–34)

**Osobní studium**

`Přečti si text Sk 17,24–34. Jak Pavel pokračoval ve svém svědectví?`

Za zmínku stojí, že Pavel citoval některé athénské autory. Našel takové výroky, které se blížily biblické pravdě, což dalo Pavlovi příležitost, aby uvažování svých posluchačů posunul dál. Využil tedy svou znalost jejich víry, aby s nimi hledal společnou řeč, a potom na ni navázal. Není pochyb, že když chceme oslovit jiné lidi, je dobré seznámit se s tím, čemu věří, a pokusit se najít hodnoty a pohledy, které máme společné.

Všimněme si také, že tento společný základ Pavlovi umožnil, aby mohl mluvit o Ježíšově vzkříšení a o naději, kterou nám všem dává. Lukáš ve svém svědectví popsal i reakce Athéňanů na Pavlova závěrečná slova o vzkříšení. Někteří se této myšlence smáli, jiní byli ochotni poslouchat později znovu, a další dokonce uvěřili. Pro nás je důležité si všimnout, že Pavel si získal jejich pozornost a byli ochotni mu naslouchat. A v to Pavel doufal od začátku.

Víme, že někteří lidé evangelium odmítnou. My však musíme udělat vše pro to, aby lidé nejprve věděli, co se vlastně chystají odmítnout. Pavlova metoda práce mezi Athéňany byla založena na tom, že se snažil strategicky využít toho, co se dozvěděl a co vypozoroval. Tyto poznatky využil k tomu, aby je zaujal a oni s otevřenou myslí vyslechli, že existuje Bůh, kterého neznali a který je naším Stvořitelem. Tento Bůh je miluje a chce, aby ho poznali. Byl k nim milosrdný navzdory jejich nevědomosti a odmítání. A pak Pavel promluvil i o dni soudu. A pokud jeho slova zněla příliš neuvěřitelně, existoval i ověřitelný důkaz, kterým bylo vzkříšení Krista.

Nyní, když lidé skutečně slyšeli a pochopili Pavlovo poselství, museli se sami rozhodnout, zda je hned odmítnou nebo budou dále zkoumat. A někteří zkoumali dál a stali se Ježíšovými následovníky (Sk 17,34).

**Aplikace**

`Všimni si důrazu, který Pavel klade na to, že Bůh je Stvořitel celého světa (viz také Ř 1,18–25). Proč je vhodné zvolit takový postup, alespoň na začátku, u většiny lidí? Proč stvořený svět tak mocně ukazuje na Boha Stvořitele?`

**Výzva**

`Hledej možnost, jak prostřednictvím sociálních médií (jako možného moderního „Areopagu“) představovat evangelium nevěřícím – a to jasně a moudře, jako to dělal Pavel.`

---

#### Dodatečné otázky k diskuzi

`Pavel ve svém kázání citoval i pohanské teolog a filozofy. Nebyla to chyba? Proč?`

`Na jakou všeobecnou lidskou touhu Pavel ve svém kázání reaguje?`

`Proč se mu někteří smáli, když začal mluvit o „vzkříšení z mrtvých“?`

`Lidé všeobecně touží po mládí, zdraví a věčném životě. Proč se nám smějí, když jim vyprávíme o spasení?`

`Pavel v určitém okamžiku odchází a nechává na svých posluchačích, aby se sami rozhodli, jak naloží s tím, co slyšeli. Nebyla to chyba? Proč?`

`Proč mají mít lidé svobodu se sami rozhodnout, zda přijmou Ježíše?`

`Kdy jim naopak můžeme (Či máme?) pomoci se „rozhoupat“?`
