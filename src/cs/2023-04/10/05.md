---
title:  'Představení Neznámého Boha'
date:  06/12/2023
---

> <p></p>
> 24Bůh, který učinil svět a všechno, co je v něm, ten je pánem nebe i země, a nebydlí v chrámech, které lidé vystavěli, 25ani si nedává od lidí sloužit, jako by byl na nich závislý; vždyť je to on sám, který všemu dává život, dech i všechno ostatní. 26On stvořil z jednoho člověka všechno lidstvo, aby přebývalo na povrchu země, určil pevná roční údobí i hranice lidských sídel. 27Bůh to učinil proto, aby jej lidé hledali, zda by se ho snad nějakým způsobem mohli dopátrat a tak jej nalézt, a přece není od nikoho z nás daleko. (Sk 17,24–27)

**Osobní studium**

Když si Pavel získal pozornost Athéňanů, obrátil uvažování svých posluchačů k nebeskému Bohu.

`Jaký zajímavý přístup zvolil Pavel ve snaze oslovit lidi shromážděné na Areopagu (Sk 17,24–27)?`

Lidé, kteří se tak velmi zajímali o duchovní hodnoty, že postavili oltář neznámému bohu, považovali Pavlova slova za zajímavá. Bůh Stvořitel, který nežije v chrámu, nepotřebuje nic od lidí, ale naopak se o lidi stará. Pro Athéňany to byla nová a překvapivá myšlenka. Pro kulturu prostoupenou řeckou mytologií, v níž byli bohové nepředvídatelní, sobečtí a krutí, byla představa Boha, o kterém mluvil Pavel, úžasně zajímavá. A muži z Areopagu udělali své první dětské krůčky k Bohu lásky.

Faktem je, že tohoto „neznámého boha“ teď mohli poznat! A opravdu, Bůh touží po tom, abychom ho poznali.

Pavel pravděpodobně mluvil na Areopagu déle než jen těch pár slov, která zaznamenal Lukáš ve svém příběhu. Je rozumné předpokládat, že Lukáš Pavlovu řeč jen shrnul. Je-li to pravda, pak každou myšlenku, která se v textu nachází, rozvedl Pavel mnohem podrobněji. Pavlovu řeč můžeme rozdělit na následující body:

1)	Pavel nejprve pochválil duchovnost a upřímnost Athéňanů.

2) 	Dále ukázal, že zkoumal jejich víru a že našel některé hodnoty, které respektuje a obdivuje.

3) 	Poté se zaměřil na jeden konkrétní aspekt jejich náboženství, který oni sami pokládali za neuchopitelný.

4) 	Potom se podělil o takovou charakteristiku Boha, o které věděl, že ji potřebují slyšet. Šlo o to, že Bůh existuje, že je miluje a že není daleko.

5) 	Nakonec je Pavel upozornil, co by to znamenalo odmítnout Boha, kterého ještě nepoznali.

Na základě pochopení toho, jak se Athéňané dívají na svět, přivedl Pavel tyto lidi tak blízko k poznání Boha, jak jen mohl. Udělali velký pokrok.

**Aplikace**

`Všimni si důrazu, který Pavel klade na to, že Bůh je Stvořitel celého světa (viz také Ř 1,18–25). Proč je vhodné zvolit takový postup, alespoň na začátku, u většiny lidí? Proč stvořený svět tak mocně ukazuje na Boha Stvořitele?`

---

#### Dodatečné otázky k diskuzi

`Jaké znalosti musíme mít, abychom dokázali současnému člověku představit našeho Boha?`

`Proč je v misii tak důležitý osobní vztah a prožitek s Bohem?`

`Jaká zkušenost s Bohem probudila v Pavlovi touhu svědčit o něm druhým?`

`Prožil jsi něco podobného? Co v tobě probouzí „misijního ducha“?`

`Jak Pavel popisuje Boha, kterého mají všichni lidé společného?`

`Co vede Pavla k tomu, aby začal od „neznámého boha“? Proč hned nemluví o tom, co se o Bohu píše v Bibli?`

`Jak představuješ Boha lidem ty? Proč?`
