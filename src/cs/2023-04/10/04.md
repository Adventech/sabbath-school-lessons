---
title:  'Pavel a neznámý bůh'
date:  05/12/2023
---

> <p></p>
> 22Pavel se tedy postavil doprostřed shromáždění na Areopagu a promluvil: „Athéňané, vidím, že jste v uctívání bohů velice horliví. 23Když jsem procházel vašimi posvátnými místy a prohlížel si je, nalezl jsem i oltář s nápisem: ‚Neznámému bohu‘. Koho takto uctíváte, a ještě neznáte, toho vám zvěstuji.“ (Sk 17,22.23)

**Osobní studium**

Pavel neznevažoval nesprávné náboženství ani falešné bohy posluchačů. Shrnul všechno dobré, co mohl najít na hodnotovém systému Athéňanů, a využil toho.

Jak se Pavel pokusil oslovit Athéňany evangeliem? (Sk 17,22.23)

Pavel na úvod nejprve pohany pochválil! Jejich náboženství bylo ve všech směrech chybné, a přesto pochválil jejich zbožnost (Sk 17,22).

Na základě svého vlastního pozorování (Sk 17,23) Pavel vyjádřil uctivý postoj k lidem. Nehrál si na samozvaného odborníka, který má na všechno odpovědi a přesně ví, v čem a jak se lidé potřebují změnit. Pod vlivem Ducha svatého rozuměl situaci a měl mnoho odpovědí, které tito lidé potřebovali slyšet! Ale pokud by otevřeně začal mluvit o všech rozporech a nepravdách v náboženství Athéňanů, velmi rychle by ho odmítli poslouchat. Namísto toho ho začali vnímat jako někoho, komu na nich záleží a kdo chce jejich dobro.

V komentáři k nápisu „Neznámému bohu“ (Sk 17,23) Pavel využil toho, co bychom mohli považovat za společný základ. Mnozí Athéňané věřili alespoň v nějakého boha, což byl dobrý základ pro hlubší dialog (někteří v bohy nevěřili). Pavel se nevysmíval myšlence oltáře „Neznámému bohu“ a ani ji neodmítl. Místo toho projevil respekt a pochopení vůči těm, kterým na duchovních věcech záleželo. Vždyť byli ochotni vynaložit námahu a finance, aby uctívali „boha“, kterého ani neznali – a to jen pro případ, že by jim něco uniklo nebo něco nechápali správně.

Mýlili se? Ano, ale existovalo řešení. V první řadě bylo důležité, že byli zbožní v tom, čemu rozuměli. Pavel byl přesvědčen, že to je něco, na čem se dá stavět, a že Duch svatý může působit v srdcích těchto lidí.

Pavel našel téma, které vzbudilo zájem a o kterém byli Athéňané ochotni uvažovat.

**Aplikace**

`Jaká společná témata by vám pomohla navázat hlubší rozhovor s lidmi, se kterými přicházíte do kontaktu?`

---

#### Dodatečné otázky k diskuzi

`Jak Pavel hodnotí „spiritualitu“ obyvatel Athén?`

`Proč hned na začátku neodsoudil jejich pohanství? Copak lze uctívat spoustu „bohů“?`

`Pavel si ve své řeči všímá „bezejmenného boha“. Proč to dělá?`

`Existuje i dnes něco, co máme v duchovní oblasti společné i s ateisty? Co to může být?`

`Jak se ti daří v kontaktu s nevěřícími nacházet to, co máme společné? Proč je dobré alespoň trochu znát ty, kterým chceme svědčit o Ježíši?`

`Je možné zjistit, co máme společné s člověkem, kterého neznáme? Jak?`
