---
title:  'Podněty k zamyšlení'
date:  08/12/2023
---

Jedním z hlavních poznatků o Pavlově zkušenosti na Areopagu je jeho konkrétní lekce o tom, jak oslovit zdánlivě „neoslovitelnou“ skupinu nevěřících. Výsledkem Pavlova snažení byl vznik malé skupinky věřících v Athénách.

„Apoštolova slova a zprávu o jeho jednání v prostředí, které ho obklopovalo, zapsali lidé vedení Duchem svatým. Tyto záznamy měly být předány všem budoucím generacím a měly svědčit o Pavlově neochvějné důvěře, odvaze, kterou projevil navzdory opuštěnosti a protivenství, a o vítězství, které vybojoval pro Krista přímo v centru pohanství.

V apoštolových slovech je obsaženo mnoho vzácných ponaučení pro církev. V dané situaci mohl snadno říct něco, čím by své domýšlivé posluchače popudil, a tak si způsobil potíže. Kdyby byl jeho proslov přímým útokem na jejich bohy a významné představitele města, hrozilo by mu nebezpečí, že ho potká stejný osud jako Sokrata. Namísto toho však s ohleduplností, která vyvěrala z Boží lásky, obezřetně odvrátil jejich pozornost od pohanských božstev a představil jim pravého Boha, kterého neznali.“ (AA 241; PNL 139.140)

Přímým kontaktem s lidmi, studiem jejich kultury a náboženství a s respektem k jejich zbožnosti se Pavlovi podařilo v Athénách něco pozoruhodného – něco nesmírně vzácného pro celou církev. Pavel nešel do zbytečného konfliktu se svými posluchači. To byl sám o sobě velký, Bohem inspirovaný úspěch. Podle Ellen G. Whiteové se jedná o vzácné poučení, kterému musíme jako církev věnovat pozornost.

**Otázky k rozhovoru**

`1. 	Co je podle příběhu Pavla v Athénách prvním krokem pro každého, kdo začíná novou evangelizační práci?`

`2. 	Co může křesťan udělat pro to, aby se ve velkém městě (a samozřejmě i kdekoli jinde) přiblížil k lidem, kteří Boha neznají?`

`3. 	Čemu bychom se měli vyhnout, když začínáme novou práci mezi lidmi, kteří uctívají různé modly?`

`4. 	Pavel mohl svou snahu ukončit tím, že lidem představil Boha, který je miluje. Athéňany to zřejmě oslovilo. Pavel však pokračoval a poselstvím o vzkříšení překročil určitou hranici a jeho posluchači nabyli přesvědčení, že žije v omylu. Měl to udělat? Proč ano, nebo proč ne?`

---

#### Dodatečné otázky k diskuzi

`Čím tě oslovila tato lekce během tvého osobního studia? Proč?`

`Proč je pro nás někdy tak obtížné „překročit hranici“, za kterou riskujeme, že se lidé naší „misii“ vysmějí?`

`Jak můžeme lidem usnadnit, aby dostali odvahu s námi „překročit hranici“, která jim zatím brání přijmout Ježíše?`

`Nad čím jsi dnes, během naší diskuze, musel nejvíce uvažovat? Proč?` 
