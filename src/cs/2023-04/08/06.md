---
title:  'Větší láska'
date:  23/11/2023
---

> <p></p>
> 12To je mé přikázání, abyste se milovali navzájem, jako jsem já miloval vás. 13Nikdo nemá větší lásku než ten, kdo položí život za své přátele. 14Vy jste moji přátelé, činíte-li, co vám přikazuji. (J 15,12–14)

**Osobní studium**

Jak všichni moc dobře víme, potřebných bude na světě vždy dost. Pokud jsme ochotni pomáhat druhým, budeme mít k tomu stále mnoho příležitostí. Ať už půjde o blízké přátele, nebo uprchlíky z dalekých zemí, neustále budou existovat lidé v nouzi a my bychom se jim měli snažit pomáhat ze všech sil. Během celé své pozemské služby Ježíš pomáhal těm, kteří si neuměli pomoci sami. V některých případech převzal iniciativu a šel za těmi, co to potřebovali. Jindy (jako v případě ochrnutého, jehož muži spustili ze střechy) převzali iniciativu jeho přátelé.

`„Nikdo nemá větší lásku než ten, kdo položí život za své přátele“ (J 15,13). Jak se ti daří uplatňovat tuto zásadu ve službě druhým?`

Jedna misionářská rodina sloužila šest let v Trinidadu a Tobagu. První tři roky žili v převážně hinduistické a muslimské komunitě. Mnozí hinduisté si stěžovali, že odmítají jejich pozvání na každoroční bohoslužbu díkůvzdání. Jednoho dne se však tito křesťané zúčastnili slavnosti díkůvzdání na pozvání svého nového hinduistického přítele. Udělali to podle Ježíšova příkladu: i on navštívil své přátele, když ho pozvali na své oslavy. Hinduizmus učí, že návštěvníci nebo přátelé přinášejí do domu hostitele požehnání.

Zkus tento týden začít vytvářet nová přátelství tím, že budeš pro někoho požehnáním. Nejprve zjisti situaci ve vašem okolí. Víš o nějakém uprchlíku nebo imigrantovi, který žije nebo dokonce pracuje někde poblíž? A co lidé, kteří žijí ve vaší ulici? Znáš se se všemi? Nemusí být snadné seznámit se, nebo dokonce se spřátelit s cizincem. Modli se a pros Boha o pomoc. On zná každého člověka a ví i o každém cizinci, se kterým bys mohl navázat kontakt. Pamatuj, že cílem je pomoci a spřátelit se, abyste je později, bude-li vhodná příležitost, mohli přivést blíže k Bohu.

**Aplikace**

`Poznej cizince nebo nekřesťany, kteří žijí ve vaší zemi. Základní přehled o různých skupinách lidí v jednotlivých zemích lze získat prostřednictvím stránky joshuaproject.net.`

**Výzva**

`Zaměř se na konkrétní lidi ve svém okolí (sousedé, zaměstnání, škola) Začni se pravidelně modlit za nějakého člověka. Dříve se pokus zodpovědět následující otázky:`

`– Je tato osoba mým přítelem – podle Ježíšova modelu přátelství?`

`– Znám skutečné potřeby tohoto člověka?`

`– Jak ho mohu přivést k Ježíši, aby ho uzdravil?`

---

#### Dodatečné otázky k diskuzi

`Jak můžeme podle úvodního textu dát Ježíši najevo, že ho milujeme?`

`Proč se i v našem sboru tak často setkáváme s tím, že chybí láska?`

`Co můžeme udělat, aby se to změnilo?`

`Jak rozumíš slovům autora, že se máme „snažit pomáhat ze všech sil“?`

`Co si myslíš o rozhodnutí „misionářů“ navštívit budhistické díkůvzdání? Není to cesta k odpadnutí? Proč?`

`Co můžeme udělat pro to, abychom si našli cestu k lidem, kteří mají jinou víru než my?`

`Jaké hranice by mělo mít naše sbližování s těmi, kteří věří jinak?`

`Jak rozumíš slovům „položit život za své přátele“?`
