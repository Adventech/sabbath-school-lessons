---
title:  'Podněty k zamyšlení'
date:  24/11/2023
---

Pisatelé evangelií zaznamenali příklady Ježíšovy praxe, jak se přiblížil k lidem z jiných kultur, aby je mohl zachránit (Mt 8,28–34; Mk 5,1–20). I my jsme povoláni, abychom se spřátelili a sloužili lidem z jiných kultur. Kristus se obětoval pro každého, bez ohledu na rasu, národnost, bohatství nebo původ. Na tuto skutečnost nesmíme nikdy zapomenout. „On je smírnou obětí za naše hříchy, a nejenom za naše, ale za hříchy celého světa“ (1J 2,2).

„Muži a ženy nenaplňují Boží plán, když svou náklonnost zaměřují jen na svou rodinu… a z okruhu lidí, které mají rádi, vylučují ty, které by mohli utěšit a přinést jim požehnání tím, že jim pomohou s jejich břemenem. [...] Když nás Pán vyzývá, abychom prokazovali dobro lidem, kteří nejsou součástí naší nejbližší rodiny, neznamená to, že budeme méně milovat své příbuzné nebo svou zemi. Bůh si totiž přeje, abychom široce projevili svůj soucit. Ale svou náklonnost a sympatie nemáme omezovat čtyřmi stěnami. Nemáme ani zadržovat požehnání, které nám Bůh dal, aby z něho měli užitek i jiní.“ (RH, 15. října 1895)

Dostali jsme zodpovědnost být požehnáním i pro lidi, kteří se od nás odlišují svou kulturou, svým původem nebo svým sociálním statusem. Služba všem potřebným lidem je trvalým pověřením od samotného Ježíše Krista (Sk 1,8; Mk 11,17).

**Otázky k rozhovoru**

`1. 	Kde se cítíte bezpečně a pohodlně? Proč musíme být ochotni vyjít a pomáhat potřebným, ačkoli nás to vystavuje prostředí a vlivu, který nám nemusí být příjemný?`

`2. 	Jaké následky měla událost, během které o Ježíši řekli, že je „milovník hodů a pitek, přítel celníků a hříšníků!“ (Mt 11,19)? Čím si Ježíš vysloužil taková obvinění? Co se z toho můžeme naučit o práci pro druhé?`

`3. 	Do jaké míry by se měl křesťan zapojit do oslav nevěřících či jinak věřících? Jak to mohou křesťané udělat, aniž by dělali kompromisy se svými biblickými zásadami?`

---

#### Dodatečné otázky k diskuzi

`Objevil jsi během svého studia v týdnu něco zajímavého? Co to bylo?`

`Který druh služby potřebným je ti nejbližší? Proč?`

`Jakou pomoc potřebným nabízí náš sbor? Jak tuto pomoc hodnotíš?`

`Jaké zkušenosti máš s pomocí, kterou ti nabídli spoluvěřící?`

`Co tě dnes v naší diskuzi nejvíce potěšilo? Proč?`
