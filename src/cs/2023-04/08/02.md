---
title:  'Víra přátel'
date:  19/11/2023
---

> <p></p>
> 17Jednoho dne [Ježíš] učil a kolem seděli farizeové a učitelé Zákona, kteří se sešli ze všech galilejských a judských vesnic i z Jeruzaléma. Moc Páně byla s ním, aby uzdravoval. 18A hle, muži nesli na nosítkách člověka, který byl ochrnutý, a snažili se ho vnést dovnitř a položit před něj. 19Když viděli, že ho nepronesou zástupem, vystoupili na střechu, udělali otvor v dlaždicích a spustili ochrnutého i s lůžkem přímo před Ježíše. 20Když viděl jejich víru, řekl tomu člověku: „Tvé hříchy jsou ti odpuštěny.“ (L 5,17–20)

**Osobní studium**

Působivý příběh popisovaný Lukášem nám odhaluje, co všechno museli udělat muži – přátelé, aby se jim podařilo přinést až k Ježíši člověka, který potřeboval pomoc. Celá událost nám pomáhá si uvědomit, že služba potřebným někdy vyžaduje velké úsilí.

`Přečti si text L 5,17–26 (viz také Mt 9,1–8; Mk 2,3–12). Jaké poučení si můžeme vzít z tohoto příběhu o službě?`

Tím, že chromého přinesli k Ježíši, převzali tito muži zodpovědnost za péči o svého přítele. Bůh nás volá, abychom byli jako přátelé tohoto muže – abychom přiváděli (a někdy doslova přinášeli) potřebné k Ježíši Kristu. Tato práce vyžaduje víru, činorodost, trpělivost a – je-li to nutné – i otevřenost pro nekonvenční řešení. Muži šli za Ježíšem, ale narazili na překážky. Nemohli donést svého bezmocného přítele k Ježíši tradiční cestou. Přesto se nevzdali. Našli inovativní způsob, jak dostat muže až k Ježíši. Rozebrali střechu a spustili svého přítele z vrchního patra přímo před Ježíše! A podle Lukášova záznamu se Ježíši jejich jednání zalíbilo (viz L 5,20).

Ježíš si přeje, abychom k němu přiváděli své přátele, kteří potřebují pomoc. Bible mluví o Ježíši jako o velkém Lékaři, který touží odpustit trpícím a uzdravit je, ať je to kdokoli.

Ellen Whiteová nás vyzývá, abychom pomáhali bezmocným: „Nečekejte, až vás někdo upozorní na vaši povinnost. Otevřete oči a porozhlédněte se, kdo je kolem vás. Seznamte se s bezmocnými, utrápenými a potřebnými.

Neskrývejte se před nimi a nepřehlížejte jejich potřeby. Kdo přináší důkazy o své pravé a čisté zbožnosti [(Jk 1,27)]? Kdo touží udělat všechno, co je v jeho silách, aby pomohl při uskutečňování velkého plánu spasení?“ (2T 29)

Sám Ježíš ukazuje, jak můžeme pomoci potřebným. Vyzývá nás, abychom dělali totéž. Nejprve se staňme jejich přáteli, pak zjistíme, jaké mají potřeby, a nakonec je přiveďme k Ježíši, který jediný jim může pomoci. Takto jednali i muži z našeho příběhu. Podobně se musíme zachovat v jakékoli situaci, ve které se ocitneme. Pomozme vést lidi k tomu jedinému, kdo je může opravdu zachránit – k Ježíši Kristu.

**Aplikace**

`Kdo ve tvém okolí potřebuje právě teď pomoc? Co pro něj uděláš?`

---

#### Dodatečné otázky k diskuzi

`Co tě nejvíce překvapilo v jednání přátel nemocného muže?`

`Nebylo to příliš drzé, rozbourat střechu domu? Co si o tom myslíš?`

`Proč byli tito přátelé tak vynalézaví? Proč to nevzdali, když se k Ježíši nebylo možné dostat normální cestou?`

`Jak můžeme zjistit potřeby lidí, kteří žijí v našem sousedství?`

`Co se můžeme přiučit od mužů, který k Ježíši přinesli ochrnutého muže?`

`S čím musíme počítat, pokud se rozhodneme sloužit potřebným?`

`Proč je někdy naše „služba“ prvním svědectvím o Ježíši?`
