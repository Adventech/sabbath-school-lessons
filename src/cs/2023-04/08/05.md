---
title:  'Pomoc zraněným'
date:  22/11/2023
---

> <p></p>
> 18Duch Hospodinův jest nade mnou; proto mne pomazal, abych přinesl chudým radostnou zvěst; poslal mne, abych vyhlásil zajatcům propuštění a slepým navrácení zraku, abych propustil zdeptané na svobodu, 19abych vyhlásil léto milosti Hospodinovy. (L 4,18.19)

**Osobní studium**

Snad každý z nás má zkušenost s tím, jak moc „bolí“ náš svět. Není podstatné, zda žijeme v prostředí bohatství a nadbytku, nebo chudoby a nedostatku. Lidé trpí, prožívají bolest, potýkají se s obtížemi a zápasí. Stačí si přečíst o ohromujícím množství peněz, které jsou v západním světě vynakládány na antidepresiva. Na základě toho si můžeme snadno uvědomit, že samotný mate­riální dostatek ani zdaleka nezaručuje štěstí nebo klid.

`Co nás text L 4,18 učí o Ježíšově poslání? Co můžeme ve svém okolí udělat pro ty, kdo jsou v nouzi?`

Bůh nás povolal, abychom pomáhali všem bez rozdílu. A to i přesto, že nemůžeme vědět, jestli vůbec někdy přijmou Ježíše. Součástí našeho povolání je, abychom lidi vedli k Ježíši a dělali z nich jeho učedníky.Úplně stejně jsme však povoláni i k tomu, abychom pomáhali těm, kteří to potřebují. Už samotný fakt, že jsou v nouzi, nás má vést k pomoci. Pomáháme druhým, protože jsme přijali Ježíše jako svého Pána.

Způsob, jakým Ježíš pomáhal všem lidem, je biblickou zásadou, kterou se máme řídit. Nikde není psáno, že Ježíše přijal každý, komu udělal něco dobrého.

Abychom druhým skutečně pomohli, musíme poznat jejich potřeby. Každá kultura má svůj vlastní způsob, jak projevit pohostinnost a pomoc. V Indii je při pohoštění návštěvníků zvykem podávat jídlo nebo nápoj. Je jednodušší dát neznámému symbolickou finanční částku než utěšit přítele, který právě ztratil milovanou osobu. To, co náš přítel opravdu potřebuje, může být víc než jen peníze či fyzická pomoc. Často může být projevení soucitu, pochopení a podpora v době velké ztráty mnohem užitečnější než cokoli jiného. Samozřejmě není třeba přitom zapomínat ani na různé projevy praktické pomoci.

Chceme-li v Ježíšově jménu pomáhat, je třeba začít projevením nezištné lásky. Potom potřebujeme pochopit potřeby daného člověka a až následně se pokusit nabídnout pomoc. Poskytnutí potřebné pomoci nemá záviset na tom, zda je konkrétní člověk připraven následovat Ježíše.

**Aplikace**

`Přečti si text Mt 25,34–40. Jaké důležité sdělení se zde nachází? Jak se jím řídíš ve svém životě?`

---

#### Dodatečné otázky k diskuzi

`Jaká zranění nás mohou potkat?`

`Která zranění považuješ za nejhorší? Tělesná, duševní, finanční nebo třeba sociální? Proč?`

`Existují zranění, u kterých nejsme schopni pomoci? Co a proč máme v takovém případě udělat?`

`Proč mají někdy zranění lidé problém s tím, aby uvěřili v „milujícího Boha“?`

`Máš nějakou „bolest“? Jakou pomoc bys potřeboval, aby se tvé zranění zahojilo?`

`Vzpomeneš si na vlastní zkušenost, kdy ti někdo pomohl v době tvého zranění? Poděl se s námi o to, co jsi prožíval.`
