---
title:  'Pomoc uprchlíkům a přistěhovalcům'
date:  21/11/2023
---

> <p></p>
> Milujte tedy hosta, neboť jste byli hosty v egyptské zemi. (Dt 10,19)

> <p></p>
> Hospodin ochraňuje ty, kdo jsou bez domova, ujímá se sirotka i vdovy, svévolným však mate cestu. (Ž 146,9)

> <p></p>
> Sdílejte se s bratřími v jejich nouzi, ochotně poskytujte pohostinství. (Ř 12,13)

> <p></p>
> Až budete sklízet obilí ve své zemi, nepožneš své pole až do okraje ani nebudeš po žni paběrkovat; zanecháš paběrky pro zchudlého a pro hosta. Já jsem Hospodin, váš Bůh. (Lv 23,22)

**Osobní studium**

Téma imigrantů a uprchlíků je dnes velmi diskutované, protože se týká mnoha lidí. Někteří prchají před válkou nebo politickou nestabilitou, jiní před přírodními katastrofami (provázenými například hladomorem) a další v naději na lepší ekonomickou budoucnost svou a svých dětí. Miliony lidí na celém světě byly vykořeněny ze svých domovů a zoufale potřebují pomoc.

Podle textu Mt 2,13.14 byl uprchlíkem také Ježíš se svými rodiči. Josef a Marie byli nuceni na poslední chvíli utéct z Betléma a hledat útočiště v Egyptě, aby unikli vražedné ruce Heroda. Bible neříká nic o jejich zkušenostech v Egyptě, ale není těžké si představit, že se to neobešlo bez problémů, z nichž některým čelí uprchlíci i dnes. Podobně jako Ježíšova rodina hledala azyl v cizí zemi, hledají i dnes mnozí muslimové, buddhisté, hinduisté, křesťané, ale i ateisté nové místo k životu.

Obecně je jednodušší navázat přátelství s jednotlivci z naší vlastní kultury a jazykové skupiny, protože máme mnoho společného. Náročnější je však najít společnou řeč s imigranty a uprchlíky, kteří vypadají jinak než my, mluví jiným jazykem, jinak se oblékají, mají jiné stravovací návyky a vyznávají odlišné náboženské hodnoty. Evangelium nás vyzývá, abychom vyšli z naší etnické, národní nebo kulturní ulity a oslovili ty, kteří to potřebují – bez ohledu na to, jak moc se od nás liší.

`Jaké společné téma mají následující verše? V čem spočívá důležitost tohoto tématu (viz úvodní verše)?`

Dt 10,19

Ž 146,9

Ř 12,13

Lv 23,22

Jak můžeme sloužit migrantům a uprchlíkům? Může to být obtížné, protože v některých oblastech nemusí být „politicky korektní“ s nimi navazovat vztahy nebo jim pomáhat. Uzavřenost však není řešením. Jako křesťané musíme udělat, co je v našich silách, abychom sloužili lidem, kteří jistě prošli velmi těžkým obdobím a potřebují naši pomoc. Pomoci máme tolik, kolik můžeme.

Je dobré začít modlitbou a poté se pokusit najít informace o imigrantech a uprchlících. Na mnoha místech jsou organizace, které o ně aktivně pečují. Můžeme je podpořit finančně, zapojit se do jejich činnosti nebo hledat způsob, jak se může angažovat místní sbor.

**Aplikace**

`I když problém uprchlíků nevyřešíme, můžeme přiložit ruku k dílu. Jak můžeš pomoci ty sám nebo vaše společenství?`

---

#### Dodatečné otázky k diskuzi

`Proč Bůh vybízí Izraelce, aby byli vstřícní k „hostům“?`

`Jaké důvody máme my k tomu, abychom pomohli uprchlíkům nebo těm, kdo jsou v naší obci (zemi) noví?`

`Má tato pomoc nějaké hranice – mantinely? Jaké?`

`Co vše by má naše pomoc těmto lidem obnášet?`

`Proč je dobré v této pomoci spolupracovat s církví nebo Adrou?`

`Proč máme často určité předsudky vůči migrantům?`

`Existují nějaké situace, kdy můžeme pomoc odmítnout? Jaké?`
