---
title:  'Služba potřebným'
date:  18/11/2023
---

### Texty na tento týden
L 5,17–26; J 5,1–9; Dt 10,19; Lv 23,22; Mt 25,34–40; J 15,13

> <p>Základní verš</p>
> „Král odpoví a řekne jim: ‚Amen, pravím vám, cokoliv jste učinili jednomu z těchto mých nepatrných bratří, mně jste učinili.‘“ (Mt 25,40)

Text L 5,17–26 je výbornou ilustrací, jak Bůh pomáhá těm, kdo jsou v nouzi. Někdy Bůh používá druhé, aby pomohl nám, jindy naopak vede nás, abychom pomohli druhým. Pomáhat může být náročné, ale přináší velkou odměnu. Tím, že pomáháme potřebným, sloužíme podobně, jako sloužil Ježíš Kristus. Někdy je snadné rozpoznat, kdo a jakou pomoc potřebuje, jindy je to obtížné. Ať je situace jakákoli, jsme povoláni být Božími pomocníky všem lidem v problémech, bez ohledu na jejich původ.

Bible nás povzbuzuje, abychom se snažili přiblížit i k lidem, kteří nám dosud byli cizí, a získávali si jejich důvěru. Můžeme tak lépe poznat způsob, jak konkrétně jim pomoci najít Ježíše.

V lekci na tento týden naše téma „Služba potřebným“ ukazuje, že Bůh má plán, jak oslovit lidi v nesnázích. Jejich potřeby mohou být různé: tělesné, emocionální, finanční nebo dokonce sociální, to když jsou svým okolím – rodinou nebo komunitou – odmítáni. Ať jsou konkrétní potřeby člověka jakékoli, musíme být připraveni udělat, co je v našich silách a co mu opravdu pomůže. Jedná se o důležitou součást toho, co znamená být křesťanem a být věrný Božímu povolání.

**Osnova lekce**

Ve světle několika evangelijních příběhů, v nichž Ježíš s úpřímným zájmem pomáhal těm, kteří byli v těžké, až bezvýchodné situaci, se budeme zamýšlet nad tím, jak můžeme i my, jako Kristovi následovníci, naplňovat s láskou potřeby těch, kteří žijí kolem nás.

- L 5,17–26: Přednost „přinášet“ potřebné ke Kristu (neděle)
- Mk 1,3–28; J 5,1–9: Ježíšův způsob pomoci – 5 kroků (pondělí)
- Mt 2,13.14; Dt 10,19: Pomoc cizincům, běžencům, imigrantům (úterý)
- L 4,18.19: Pomoc lidem různě zraněným (středa)
- J 15,12–14: Láska k druhým podle Ježíšova vzoru (čtvrtek)

---

#### Dodatečné otázky k diskuzi

`Už ses někdy ocitnul v situaci, kdy jsi byl odkázaný na pomoc druhých? Jaké pocity jsi při tom prožíval?`

`Které lidi považuješ za „potřebné“?`

`Proč Ježíš v tomto příběhu staví „službu“ nad „poznání“?`

`Uvažoval jsi někdy o tom, že by ses stal diákonem nebo dobrovolníkem Adry? Jak ses rozhodl? Proč?`

`Jaké místo má služba potřebným v našem misijním úsilí?`

`Proč mají někteří lidé problém přijmout pomoc od jiných?`

`Co má být motivací pro naši službu?`
