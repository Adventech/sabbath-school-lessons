---
title:  'Ježíšův způsob pomoci'
date:  20/11/2023
---

> <p></p>
> 23V jejich synagóze byl právě člověk posedlý nečistým duchem. Ten vykřikl: 24„Co je ti do nás, Ježíši Nazaretský? Přišel jsi nás zahubit? Vím, kdo jsi. Jsi Svatý Boží.“ 25Ale Ježíš mu pohrozil: „Umlkni a vyjdi z něho!“ 26Nečistý duch jím zalomcoval a s velikým křikem z něho vyšel. 27Všichni užasli a jeden druhého se ptali: „Co to je? Nové učení plné moci – i nečistým duchům přikáže, a poslechnou ho.“ 28A pověst o něm se rychle roznesla všude po celé galilejské krajině. (Mk 1,23–28)

**Osobní studium**

**Co nás učí následující příběhy o službě potřebným?**

`J 5,1–9`

`Mk 1,23–28`

Ellen G. Whiteová popisuje pětistupňový proces Ježíšova způsobu služby: „Skutečný úspěch při styku s lidmi může přinést jen Kristova metoda. Spasitel se stýkal s lidmi jako ten, kdo chce jejich dobro. Projevoval jim soucit, sloužil jejich potřebám a získával si jejich důvěru. Pak je vyzval: ‚Následujte mne.‘” (MH 143; ŽNP 67)

1) 	Setkávejme se s potřebnými, věnujme čas jejich poznávání a s úmyslem jim pomoci citlivě vnímejme, co vlastně potřebují. Podívejte se, co udělal Ježíš pro ochrnutého u rybníka Bethesda. Ježíš přišel právě tam, kde bylo „množství nemocných, slepých, chromých a ochrnutých“ (J 5,3).

2) 	Projevme soucit. To může být v některých případech náročné. Lidé jsou přirozeně nedůvěřiví. Stává se dokonce, že někdo zneužije soucit jako prostředek k získání důvěry člověka, kterého později zneužije nebo podvede. Přesto nás Bůh vyzývá, abychom projevili soucit bez očekávání, že za to dostaneme nějakou odměnu.

3) 	Služme. To zahrnuje více než jen slova. Je důležité jednat. Jen tak můžeme skutečně naplnit potřeby přítele nebo dříve neznámého člověka. Ježíš mluvil s ochrnutým, zeptal se, co chce, a pak v jeho prospěch udělal zázrak. V příběhu o muži posedlém „nečistým duchem“ Ježíš převzal úplnou kontrolu nad situací a udělal pro bezmocného člověka to, co on sám pro sebe udělat nemohl.

4) 	Získejme důvěru. Díky službě a pomoci se lidé naučí nám důvěřovat. Budeme-li pro ně důvěryhodní, budou ochotní a otevření poslouchat i naše vyprávění o Ježíši. Tomu nešlo jen o tělesné uzdravení člověka. On toužil, aby v něm lidé měli věčný život (viz J 10,10).

5) 	Pomozme lidem přijít k Ježíši. Tento krok vyžaduje víru od nás i od těch, kterým pomáháme.

**Aplikace**

`Obecně nemůžeme dělat takové zázraky, jaké dělal Ježíš. Jak můžeme sloužit těm, kdo potřebují pomoc?`

---

#### Dodatečné otázky k diskuzi

`Proč Ježíš věnoval tolik času lidem, kteří byli nemocní nebo posedlí?`

`Jakou nesmyslnou otázku položil Ježíš ochrnutému člověku u rybníka? Proč ji klade?`

`Jakou roli sehrála v uzdravení tohoto muže jeho schopnost uvěřit Ježíši, když ho vyzval, aby vstal?`

`Můžeme nějak pomoci lidem uvěřit, že Ježíš má řešení jejich problému? Jak?`

`Jaké stupně má podle EGW Ježíšova služba?`

`Proč máme někdy obavy z toho, abychom se „blíže spřátelili“ s někým, kdo potřebuje pomoc?`

`Má smysl pomáhat někomu, u koho nevíme, zda dojde i na ten pátý stupeň, kdy ho přivedeme k Ježíši? Proč?`
