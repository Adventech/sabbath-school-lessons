---
title:  'Naamán'
date:  27/11/2023
---

> <p></p>
> 17Potom Naamán řekl: „Tedy nic? Kéž je tvému služebníku dáno tolik prsti, kolik unese pár mezků, neboť tvůj služebník už nebude připravovat zápalné oběti ani obětní hody jiným bohům než Hospodinu. 18Toliko v této věci ať Hospodin tvému služebníku odpustí: Když můj pán vstupuje do domu Rimónova, aby se tam klaněl, a opírá se o mou ruku, i já se v Rimónově domě skláním. Když se tedy v Rimónově domě budu sklánět, ať Hospodin tvému služebníku tuto věc odpustí!“ 19On mu řekl: „Jdi v pokoji.“... (2Kr 5,17–19)

**Osobní studium**

Kristus zemřel za všechny, bez ohledu na jejich původ, bohatství, etnickou příslušnost nebo postavení. Bůh k sobě neustále přitahuje celé lidstvo, včetně jednotlivců patřících mezi mocné tohoto světa (viz AA 416; PN 239).

`Uvažuj o textu 2Kr 5,1–19. Co se můžeme naučit z tohoto příběhu o snaze přivést lidi k Bohu?`

Po svém zázračném uzdravení Naamán vyslovil dvě neobvyklé žádosti (2Kr 5,17–19). Nejprve požádal proroka, aby mohl odvézt z Izraele do Sýrie tolik hlíny, kolik unese pár mezků. Na této půdě chtěl uctívat živého Boha. Říká: „... neboť tvůj služebník už nebude připravovat zápalné oběti ani obětní hody jiným bohům než Hospodinu“ (2Kr 5,17). Přestože Naamán nyní zjevně věřil v jediného pravého Boha, jeho první žádost ukazuje, že jeho myšlení bylo stále pod vlivem pohanství. Syrský velitel považoval Boha Izraele za božstvo, které je třeba uctívat na půdě, jež pochází ze země původu božstva. Ačkoli Naamán uznal skutečnost, že kromě Pána Izraele není Boha, zcela se nezbavil představy, že Bůh je nějakým konkrétním způsobem spojen s izraelskou zemí. Proto ve své vlastní zemi toužil uctívat Boha „na izraelské půdě“.

Naamánova druhá prosba odhaluje jeho víru a upřímnost. I když se rozhodl sloužit pouze nebeskému Bohu, uvědomil si, že uskutečnit takové rozhodnutí v jeho vlastní zemi, plné modloslužby, nebude snadné. Navíc syrský král stále uctíval boha ­Rimóna a ve svém postavení měl Naamán sloužit jako králův doprovod. Naamán sice neměl v úmyslu vzdát se svých povinností vůči svému pozemskému králi, ale nechtěl, aby si kdokoli myslel, že se sám klaní Rimónovi. Když Naamán předal své srdce Hospodinu, nechtěl dělat žádné ústupky modlářství uctíváním pohanského boha. Záleželo mu i na tom, aby Elíša rozuměl jeho pohnutkám.

Elíša odpověděl Naamánovi na jeho prosbu slovy: „Jdi v pokoji“ (2Kr 5,19). „Tato slova nesmí být považována za vyjádření souhlasu nebo nesouhlasu s Naamánovou žádostí. Měl odejít v klidu, ne v pochybnostech nebo nejistotě. Bůh byl k němu laskavý a on měl najít štěstí a pokoj ve svém poznání a uctívání Boha. Naamán byl obráceným člověkem, mužem s citlivým svědomím, který může růst v síle a moudrosti, bude-li se držet své nově získané víry. Bůh vede nové obrácené krok za krokem a zná vhodnou chvíli, ve které je třeba člověka vyzvat ke změně. Tuto zásadu by měli mít vždy na paměti ti, kteří usilují o spasení lidí.“ (2BC 878)

**Aplikace**

`Jaké ponaučení bychom si měli vzít z tohoto příběhu? Proč je důležité netlačit na lidi pocházející z jiného prostředí, aby ve svém životě učinili okamžitě všechny radikální změny?`

---

#### Dodatečné otázky k diskuzi

`Co víme o Naamanovi?`

`Kdo byl na počátku jeho zázračného obrácení k uctívání Hospodina?`

`Co musel tento pohan udělat, aby byl uzdraven?`

`Jaké dvě zvláštní prosby měl vůči Elíšovi? Co nám tím o sobě prozrazuje?`

`Elíša Naamanovi odpověděl: „Jdi v pokoji.“ Jak této odpovědi rozumíš?`

`Jak bychom měli jednat s lidmi, kteří uvěřili v Boha, ale žijí v úplně jiných podmínkách než my? Jakému nátlaku bychom je neměli vystavovat?`

`Proč je dobré vědět, že každý, kdo přichází k Bohu, od něj dostává dostatek času pro růst v poznání i víře?`
