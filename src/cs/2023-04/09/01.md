---
title:  'Záchrana bohatých a vlivných'
date:  25/11/2023
---

### Texty na tento týden
Da 4; 2Kr 5,1–19; J 3,1–12; J 7,43–52; Mt 19,16–22; J 19,38–42

> <p>Základní verš</p>
> „Jaký prospěch bude mít člověk, získá-li celý svět, ale svůj život ztratí? A zač získá člověk svůj život zpět?“ (Mt 16,26)

Bible byla napsána již před mnoha staletími, ale přesto je zjevením Boží pravdy i pro náš svět. Mezi mnoha pravdami, které v ní nacházíme, je i ta o podstatě lidské přirozenosti. Všichni lidé jsou hříšní a potřebují Boží milost. Platilo to v Judsku v prvním století a platí to i v Evropě ve dvacátém prvním století.

Týká se to i bohatých a vlivných. Bohatí a mocní z biblických dob se nelišili od těch, kdo mají moc a bohatství dnes. Společnou mají zejména honbu za penězi, slávou a mocí. Často (ačkoli ne vždy) se to děje na úkor slabých a zranitelných. Bůh se však stará o spásu bohatých a mocných stejně, jako mu záleží na záchraně bezmocných a chudých. Písmo přináší několik poutavých příkladů biblických postav, které měly moc, bohatství nebo obojí, a přesto se díky Božímu působení staly požehnáním pro národy. Mezi takové lidi můžeme zařadit například Abrahama, Izáka, Jóba, Šalomouna nebo Josefa.

Tento týden se budeme zabývat Božím plánem na oslovení a záchranu bohatých a mocných. Podíváme se společně na to, jak Bůh oslovil některé z těchto lidí. Budeme uvažovat také o tom, jak Bůh připravuje i nás, abychom se stali svědky pro tuto skupinu lidí.

**Osnova lekce**

Při studiu této lekce se postupně zaměříme na biblické postavy „z vyšší společnosti“, v jejichž životech se prokázalo, že i na nich Bohu záleží a že udělal vše i pro jejich záchranu. Na těchto příkladech budeme hledat inspiraci pro plnění misijního poslání v dnešní době.

- Da 4,31–34: Nebúkadnesar (neděle)
- 2Kr 5,17–19: Naamán (pondělí)
- J 3,1–5: Nikodém (úterý)
- Mt 19,16–22: Bohatý mladý muž (středa)
- Mt 27,57–60: Josef z Arimatie a Nikodém (čtvrtek)

---

#### Dodatečné otázky k diskuzi

`Jak bys definoval „bohatého člověka“? Kde jsou hranice mezi chudobou a bohatstvím?`

`Jsi bohatý nebo chudý? Proč?`

`Proč máme někdy obavy nabídnout Ježíše bohatým a vlivným lidem?`

`Proč si spousta křesťanů myslí, že bohatství je hřích?`

`Jak ti víra pomáhá usměrňovat tvou touhu po tom, mít stále více?`

`Proč bychom neměli závidět těm, kdo mají více než my?`
