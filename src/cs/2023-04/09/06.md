---
title:  'Svědectví vlivným'
date:  30/11/2023
---

> <p></p>
> 57Když nastal večer, přišel zámožný člověk z Arimatie, jménem Josef, který také patřil k Ježíšovým učedníkům. 58Ten přišel k Pilátovi a požádal o Ježíšovo tělo. Pilát přikázal, aby mu je dali. 59Josef tělo přijal, zavinul je do čistého plátna 60a položil je do svého nového hrobu, který měl vytesán ve skále; ke vchodu do hrobu přivalil veliký kámen a odešel. (Mt 27,57–60)

**Osobní studium**

Ježíš se uměl spřátelit i s lidmi, kteří měli velký vliv. Mnozí z nich ho obdivovali a respektovali, jiní jím však opovrhovali. Vlivní lidé, kteří podle Písma přišli za Ježíšem hledat u něj pomoc, velmi jasně vnímali, že tomuto potulnému Učiteli na nich záleží. Někteří bohatí a vlivní nepřišli za Ježíšem hned a navíc veřejně. Raději vyčkávali na vhodnou příležitost a ujištění, že Ježíš je skutečně Boží Syn. Tak tomu bylo i v případě Nikodéma a Josefa z Arimatie.

`Uvažuj o úvodním textu (Mt 27,57–60; viz také Mk 15,42–46; L 23,50–53 a J 19,38–42). Jak se zachoval muž, který se zjevně nechal ovlivnit a inspirovat Ježíšovým učením?`

Doposud se v Písmu o Josefovi z Arimatie neřeklo nic. A najednou, téměř z ničeho nic, se objeví tento bohatý a vlivný člověk a jeho prostřednictvím se naplní proroctví. Bůh si používá k uskutečnění svých záměrů i majetné a mocné lidi. Bylo tomu tak v minulosti a je tomu tak i nyní. Proto musíme zaměřit své misijní úsilí i na ně.

Kde ale začít? Ve snaze navázat přátelství s bohatými či vlivnými můžeme narazit na mnoho překážek. Obecně je lepší na takové lidi netlačit, nenutit je do ničeho. Nechme jim čas a prostor. Když budou chtít, sami nás vyhledají. I to byl jeden z Ježíšových postupů. Když byli svědky jeho kázání, uzdravování a Boží moci, ve skrytosti nabyli přesvědčení, že je skutečně Božím Synem.

Mocné a vlivné může z mnoha důvodů inspirovat také nesobecká služba, kterou vidí. Často chtějí být součástí něčeho dobrého, co mění životy lidí. To je jeden ze způsobů, který je přesvědčí, že se může změnit i jejich život. Nesobecká služba umožňuje bohatým a mocným lidem získat to, co potřebují, a nemusí přitom veřejně mluvit o svých potřebách.

Další možností je umožnit bohatým a mocným, aby se podíleli na službě pro různé skupiny lidí.

**Aplikace**

`Přidej do svého seznamu každodenních modliteb člověka, který má nějakou funkci (na jakékoli úrovni), není věřící a je to někdo, s kým by ses mohl někdy setkat.`

**Výzva**

`Pošli dopis nebo e-mail někomu, kdo má moc – i když je to někdo, koho jsi patrně nikdy nepotkal – a dej této osobě vědět, že se za ni modlíš.`

---

#### Dodatečné otázky k diskuzi

`Co víme o Josefovi z Arimatie? V čem se podobá Nikodémovi?`

`V Bibli nečteme, že se Josef potkal osobně s Ježíšem. Co si o tom myslíš?`

`Jan nazval Josefa z Arimatie „Ježíšovým tajným učedníkem“. Jak tomuto označení rozumíš?`

`Proč Josef nesouhlasil s tím, aby velerada předala Ježíše k ukřižování?`

`Josef se k Ježíši veřejně přihlásil až po jeho smrti. Co ho k tomu vedlo?`

`Nebyla nakonec jeho víra větší, než víra učedníků? Proč měl odvahu udělat něco tak nebezpečného?`

`Proč bychom neměli opovrhovat lidmi, kteří jsou JEN „tajnými učedníky“?`
