---
title:  Misijní příběh
date:   01/12/2023
---

#### Misijní cesta do Španělska: Část 3.

_Andrew McChesney_

Pastor Luis Paiva zázračně obdržel 1000 dolarů na splacení dluhu, což ho přivedlo k přesvědčení, že Boží vůle je, aby on, jeho žena a jejich tři děti opustili Venezuelu. Neměli však žádné úspory.

"Pane, jak mám odejít bez úspor?" modlil se.

Doma mu manželka řekla, že volal pastor ze Spojených států a chtěl s ním mluvit. Pastor hledal dobrovolného misionáře, který by rok pracoval v oblasti Mexika, kde nežili žádní adventisté. Luis odjel do Mexika a jeho žena a děti se k němu připojily o dva měsíce později.

Během následujících osmi měsíců bylo Luisovým přičiněním pokřtěno 35 lidí. Jeden nový člen daroval budovu a mohl tak být otevřen nový sbor.

Mexické úřady však Luisovi odmítly udělit vízum k delšímu pobytu. Zdálo se, že má jen dvě možnosti: buď se ilegálně přestěhovat do Spojených států, nebo ilegálně zůstat v Mexiku. Nechtěl ale žít nelegálně nikde. Luis se seznámil s regionálním imigračním úředníkem. Když se úředník dozvěděl o Luisově situaci, slíbil, že ho nebude deportovat. Luis mu uvěřil. Ještě více však uvěřil Bohu, který skrze žalmistu řekl: "Nedoufejte v knížata, v člověka, u něhož záchrany není". (Žalm 146,3).

Znepokojený Luis se modlil. Telefonoval také do Spojených států a Kanady a hledal právní radu, jak opustit Mexiko. Odpověděly mu pouze dvě církve z Kanady, ale na jeho situaci to nic nezměnilo. Pak jeho domov navštívil člen sboru.

"Čeho se nejvíc bojíš?", zeptal se ho.

"Nechci žít ilegálně v Mexiku a nechci nelegálně přicestovat do Spojených států," odpověděl Luis. "Také se nechci vrátit do své země."

"Kdybys měl peníze, co bys teď udělal?", zeptal se muž.

"Koupil bych si letenku a odletěl do Španělska," řekl Luis.

Luis měl stejně starou tetu, která do Španělska emigrovala před dvaceti lety. Kdyby se přestěhoval, měl by nablízku člena rodiny. Navíc před třemi lety Španělsko navštívil a cítil se tam dobře.

Poté, co si člen sboru Luise vyslechl, řekl: "Tak kupme letenky a odleť do Španělska."

Po zakoupení letenek pro Luise a jeho rodinu řekl Luisovi, aby si nedělal starosti. "Bůh je s tebou a vede tě," řekl.

Dnes jsou Luis a jeho žena misionáři ve Španělsku.

_Děkujeme vám za misijní dary při sobotní škole, které pomáhají podporovat misionáře po celém světě. Příští týden si budete moci přečíst o tom, jak Luis opustil stánek s ovocem, aby se stal misionářem._
