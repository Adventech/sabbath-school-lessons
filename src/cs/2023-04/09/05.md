---
title:  'Svědectví bohatým'
date:  29/11/2023
---

> <p></p>
> 16A hle, kdosi k němu přišel a zeptal se ho: „Mistře, co dobrého mám dělat, abych získal věčný život?“ 17On mu řekl: „Proč se mě ptáš na dobré? Jediný je dobrý! A chceš-li vejít do života, zachovávej přikázání!“ 18Otázal se ho: „Která?“ Ježíš odpověděl: „Nebudeš zabíjet, cizoložit, krást, křivě svědčit, 19cti otce a matku, miluj svého bližního jako sám sebe.“ 20Mladík mu řekl: „To jsem všechno dodržoval! Co mi ještě schází?“ 21Ježíš mu odpověděl: „Chceš-li být dokonalý, jdi, prodej, co ti patří, rozdej chudým, a budeš mít poklad v nebi; pak přijď a následuj mne.“ 22Když mladík uslyšel to slovo, smuten odešel, neboť měl mnoho majetku. (Mt 19,16–22)

**Osobní studium**

`Jaké poučení si můžeme vzít z úvodního příběhu (Mt 19,16–22)? Co mohlo vést k tomu, že se bohatý mladík rozhodl – alespoň pro daný okamžik a na rozdíl od Nikodéma – Ježíše nepřijmout?`

Ježíšův rozhovor s bohatým mladíkem ukazuje, jak nebezpečné může být vábení bohatství. Ježíš učedníkům řekl: „snáze projde velbloud uchem jehly než bohatý do Božího království“ (Mt 19,24). To samozřejmě neznamená, že bohatí nemohou být spaseni. Pokud si však tito lidé nedají pozor, bohatství jim opravdu může být překážkou.

Bohaté a chudé nakonec čeká stejný osud – hrob. Z toho vyplývá, že bohatí potřebují spasení stejně naléhavě jako kdokoli jiný. Za peníze lze koupit cokoliv, ale nedá se jimi zaplatit výjimka ze smrti. Tato výjimka přichází jen jako dar, který Ježíš nabízí zdarma každému, kdo o to s vírou poprosí. „Ježíš jí řekl: ‚Já jsem vzkříšení a život. Kdo věří ve mne, i kdyby umřel, bude žít‘“ (J 11,25).

`Přečti si text L 19,1–10. V čem je mezi dnešními příběhy největší rozdíl?`

Zacheus odpověděl na Ježíšova slova jinak než mladík v prvním příběhu. Všimněme si, že Ježíš neřekl Zacheovi – na rozdíl od výzvy adresované bohatému mladému muži –, aby prodal, co má, a rozdal to chudým. Ježíš musel vědět, jak moc je pro bohatého mladíka důležitý jeho majetek. A přestože nevíme, o čem všem mluvil Ježíš v Zacheově domě, bohatého výběrčího daní Spasitelova slova očividně přivedla k rozhodnutí udělat ve svém životě důležité změny, z nichž část se týkala i jeho bohatství.

**Aplikace**

`„Jaký prospěch bude mít člověk, získá-li celý svět, ale svůj život ztratí? A zač získá člověk svůj život zpět“ (Mt 16,26)? Proč jsou Ježíšova slova tak důležitá?`

---

#### Dodatečné otázky k diskuzi

`Jak bys vlastními slovy charakterizoval tohoto mladého boháče?`

`Co trápilo tohoto mladého vlivného muže? Co ho přivedlo k Ježíši?`

`Jak tento muž hodnotil sám sebe? Mluvil pravdu?`

`Čím a proč mu Ježíš naboural jeho „sebevědomí“? V čem spočíval jeho problém?`

`Proč nám naše snaha žít podle litery zákona nemůže přinést jistotu spasení?`

`Jakou roli hrají skutky a Zákon v našem spasení?`

`Proč je v církvi tolik lidí, kteří neprožívají radost z jistoty spasení?`

`Znáš někoho, kdo se snaží žít podle zákona, ale bojí se o své spasení? Co bys mu poradil, aby se mohl radovat z jistoty spasení?`
