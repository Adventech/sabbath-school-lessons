---
title:  'Svědectví vzdělaným: Nikodém'
date:  28/11/2023
---

> <p></p>
> 1Mezi farizeji byl člověk jménem Nikodém, člen židovské rady. 2Ten přišel k Ježíšovi v noci a řekl mu: „Mistře, víme, že jsi učitel, který přišel od Boha. Neboť nikdo nemůže činit ta znamení, která činíš ty, není-li Bůh s ním.“ 3Ježíš mu odpověděl: „Amen, amen, pravím tobě, nenarodí-li se kdo znovu, nemůže spatřit království Boží.“ 4Nikodém mu řekl: „Jak se může člověk narodit, když je už starý? Nemůže přece vstoupit do těla své matky a podruhé se narodit.“ 5Ježíš odpověděl: „Amen, amen, pravím tobě, nenarodí-li se kdo z vody a z Ducha, nemůže vejít do království Božího.“ (J 3,1–5)

**Osobní studium**

Nikodém byl vzdělaný a vlivný. Bible ho popisuje jako člena židovské rady (J 3,1) a Ježíš o něm mluvil jako o učiteli Izraele (J 3,10). Dobře rozuměl Písmu a měl duchovní hlad po Hospodinu. Z lidského hlediska mohl vypadat jako věrný Boží následovník. Dodržoval všechna přikázání a mezi židy byl uznávanou autoritou, byl mocný a bohatý. Jeho situaci mnozí chápali jako znamení Božího požehnání. Ukázalo se však, že to, jak se vše jevilo na první pohled skvělé, bylo ve skutečnosti jen zdání.

`Přečti si text J 3,1–12. Co tento příběh prozrazuje o Nikodémových duchovních potřebách, které Ježíš hned rozpoznal a pojmenoval?`

Když Nikodém přišel k Ježíši, snažil se zachovat vnější vážnost. Bůh však viděl do jeho srdce. Podobně Bůh zná srdce a potřeby všech bohatých a vlivných lidí, bez ohledu na jejich původ. Nikodém přišel k Ježíši, protože ho Ježíšovo učení usvědčilo. Pýcha mu sice bránila otevřeně vyznat Ježíše Krista jako Pána, ale noční setkání s Učitelem ho již navždy změnilo. A přestože nabyl přesvědčení, že Ježíše poslal Bůh, bránil se otevřeně přiznat, že je Kristovým následovníkem.

`Přečti si texty J 7,43–52 a J 19,39. Co tyto verše říkají o vztahu Nikodéma k Ježíši?`

Můžeme vidět, že Ježíš měl na Nikodéma velký vliv. Snažil se chránit Ježíše, dokud ještě žil, a po ukřižování se ho snažil uctít. Není pochyb o tom, že Ježíš zasáhl Nikodémovo srdce. I Nikodém totiž, navzdory svému postavení a obdivuhodným vědomostem, velmi potřeboval Spasitele – ostatně jako my všichni.

**Aplikace**

`Proč si musíme dávat pozor na to, aby nás přesvědčení o tom, že „máme pravdu“ (poznali jsme, co říká Bible), nechytilo do pasti, že pouhé poznání této pravdy stačí k naší záchraně? Proč znalost pravdy nebo informace o tom, co je správné, na záchranu nestačí?`

---

#### Dodatečné otázky k diskuzi

`Kdo to byl Nikodém? Co o něm víme?`

`Proč přišel Nikodém za Ježíšem? Proč přichází v noci?`

`Co bránilo Nikodémovi, aby před Ježíšem naplno vyjádřil to, co prožíval?`

`K čemu Ježíš Nikodéma vyzval?`

`Co se z tohoto příběhu můžeme naučit pro naši snahu oslovit evangeliem třeba faráře, kazatele nebo teology z jiných církví?`

`Jak na Nikodéma toto setkání zapůsobilo? Proč se z něho hned nestal Ježíšův „veřejný následovník“?`

`Jak máme jednat s lidmi, kteří ještě nemají odvahu se veřejně přiznat k tomu, že uvěřili?`
