---
title:  'Nebúkadnesar'
date:  26/11/2023
---

> <p></p>
> 31Když uplynuly ty dny, pozdvihl jsem já, Nebúkadnesar, své oči k nebi a rozum se mi vrátil. Dobrořečil jsem Nejvyššímu a chválil jsem a velebil Věčně živého, neboť jeho vladařská moc je věčná, jeho království po všechna pokolení. 32Všichni obyvatelé země jsou považováni za nic. Podle své vůle nakládá s nebeským vojskem i s obyvateli země. Není, kdo by mohl zabraňovat jeho ruce a ptát se ho: „Co to děláš?“ 33Tou dobou se mi vrátil rozum a ke slávě mého království mi opět byla vrácena má důstojnost a lesk. Moje královská rada a hodnostáři mě vyhledali, opět jsem byl dosazen do svého království a byla mi přidána mimořádná velikost. 34Nyní tedy já, Nebúkadnesar, chválím, vyvyšuji a velebím Krále nebes. Všechno jeho dílo je pravda, jeho cesty právo. Ty, kteří si vedou pyšně, má moc ponížit. (Da 4,31–34)

**Osobní studium**

Jako adventisté sedmého dne věříme v to, co je v teologii někdy označováno jako „neomezené smíření“. To znamená, že na rozdíl od některých jiných křesťanů věříme, že Kristova smrt byla určena jako záchrana pro celé lidstvo, nejen pro vyvolenou skupinu těch, které Bůh předurčil ke spasení. Protože Bůh „chce, aby všichni lidé došli spásy a poznali pravdu“ (1Tm 2,3.4), Ježíš se obětoval „za naše hříchy, a nejenom za naše, ale za hříchy celého světa“ (1J 2,2). Proto si nás Bůh v něm „již před stvořením světa vyvolil“ (Ef 1,4). To neznamená, že se pro Krista automaticky každý rozhodne. Bible však prostřednictvím mnoha příběhů ukazuje, že k Bohu přicházejí nejrůznější lidé.

`V knize Daniel si přečti 4. kapitolu. Jak se dozvěděl o spasení jeden z nejmocnějších lidí tehdejšího světa? Co se z toho dovídáme o podstatě spasení?`

Pozoruhodným biblickým příkladem způsobu, jakým Bůh může oslovit mocné, je příběh o králi Nebúkadnesarovi. Bůh nad ním vynesl svůj soud podobně jako nad některými izraelskými králi (viz například 2Pa 32,25.26; 1Kr 14,21–31 a 1S 28). Biblická zpráva o Nebú­kadnesarovi, který se vzpamatoval a uznal Boha jako Stvořitele, ukazuje, že Bohu záleží na bohatých a mocných stejně jako na slabých a potřebných. Na konci kapitoly nejmocnější muž na zemi prohlásil: „Nyní tedy já, Nebúkadnesar, chválím, vyvyšuji a velebím Krále nebes. Všechno jeho dílo je pravda, jeho cesty právo. Ty, kteří si vedou pyšně, má moc ponížit“ (Da 4,37). Kéž by všichni bohatí, mocní a vlivní lidé pochopili tuto pravdu!

Co se můžeme z tohoto příběhu naučit? (1) Bůh používá opravdově věřící, jakým byl například Daniel, aby oslovili i vlivné lidi. (2) Bůh může přímo zasahovat do procesu vydávání svědectví, aby jej mohli poznat všichni. Bůh ponížil Nebúkadnesara pro jeho pýchu a aroganci. Byl to velmi dramatický příběh, ale existuje mnoho dalších způsobů, jak mohou být bohatí, mocní a povýšení lidé poníženi.

**Aplikace**

`Možná nepatříš mezi ty, které svět považuje za bohaté a mocné. Hrozí i tobě, že se staneš namyšleným podobně jako král Nebúkadnesar? Na co si musí dát v této souvislosti pozor každý následovník Krista? Proč můžeme mít k pýše a samospravedlnosti blíže, než si myslíme?`

---

#### Dodatečné otázky k diskuzi

`Jak bys stručně popsal postavu krále Nebúkadnesara?`

`Kdy se král poprvé setkal s mocí a moudrostí „židovského Boha“?`

`Co vše musel král prožít, aby uznal jedinečné postavení Hospodina?`

`Jak dlouho to asi trvalo, než král pronesl slova z dnešního úvodního textu?`

`S čím musíme počítat, když se snažíme oslovit lidi, kteří mají jinou víru než my? Proč bychom to neměli vzdávat po prvním neúspěchu?`

`Nejednáme někdy i my, adventisté, s jinak věřícími povýšeně? Proč se nám to stává? Jak se na takové jednání dívá Ježíš?`
