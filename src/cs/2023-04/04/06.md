---
title:  'Podřízení se Boží vůli'
date:  26/10/2023
---

> <p></p>
> 1I řekl Hospodin Abramovi: „Odejdi ze své země, ze svého rodiště a z domu svého otce do země, kterou ti ukážu. 2Učiním tě velkým národem, požehnám tě, velké učiním tvé jméno. Staň se požehnáním! 3Požehnám těm, kdo žehnají tobě, prokleji ty, kdo ti zlořečí. V tobě dojdou požehnání veškeré čeledi země.“ 4A Abram se vydal na cestu, jak mu Hospodin přikázal. Šel s ním také Lot. Abramovi bylo sedmdesát pět let, když odešel z Cháranu. 5Vzal svou ženu Sáraj a Lota, syna svého bratra, se vším jměním, jehož nabyli, i duše, které získali v Cháranu. Vyšli a ubírali se do země kenaanské a přišli tam. 6Abram prošel zemí až k místu Šekemu, až k božišti Móre; tehdy v té zemi byli Kenaanci. (Gn 12,1–6)

**Osobní studium**

`Přečti si text Gn 12,1–9. Co nás učí tyto verše o podřízení se Boží vůli – a to i tehdy, když není jasné, jaká cesta nás čeká?`

Jednou z hlavních Abrahamových vlast­ností byla jeho ochota bezvýhradně se podřídit Boží vůli. Všechny zkušenosti Abrahama s Bohem byly charakterizovány tímto podřízením se.

Povolání: Abrahama Hospodin vyzval: „Odejdi ze své země, ze svého rodiště a z do­mu svého otce do země, kterou ti ukážu“ (Gn 12,1). Když uslyšel hlas z nebe, jeho první reakcí sice mohlo být ignorování tohoto hlasu nebo jeho zpochybnění. Mohl tuto výzvu odmítnout se slovy: „Nikam nepůjdu, tady je můj domov, líbí, se mi tu, mám to tady rád.“ „Země, kterou ti ukážu“, to vypadá minimálně jako velmi zvláštní popis destinace! Ale Abraham výzvu přijal. Svou vůli podřídil Boží vůli. Opustil dům svého otce i svou zemi: „A Abram se vydal na cestu, jak mu Hospodin přikázal“ (Gn 12,4).

Výběr země: Když mezi služebníky Lota a Abrahama propukl spor, opět se projevila Abrahamova pokorná povaha. Abraham nešel bojovat s vlastním příbuzným. Podrobil se Boží vůli a ten mu opět požehnal: „Poté, co se Lot od něho oddělil, řekl Hospodin Abramovi: ‚Rozhlédni se z místa, na němž jsi, pohlédni na sever i na jih, na východ i na západ, neboť celou tu zemi, kterou vidíš, dám tobě a tvému potomstvu až navěky‘“ (Gn 13,14.15).

Zničení Sodomy a Gomory: Když Bůh zjevil Abrahamovi osud těchto dvou měst, Abraham, plný lásky, se snažil města zachránit. Protože ve městech nebylo ani deset spravedlivých, byla nakonec zničena. Abraham se podřídil Boží vůli a přijal Boží soud nad těmito městy.

Hospodin mohl použít Abrahama, protože ten se podřídil Bohu za všech okolností. To samé očekává Bůh dnes i od nás.

**Aplikace**

`V našich městech čelíme překážkám při vhodném a efektivním kázání evangelia. Potřebujeme se modlit a prosit Boha, aby zasáhl.`

**Výzva**

`Najdi způsob, jak kontaktovat někoho, kdo prožívá podobné problémy jako ty. Řekni mu, že se za něho modlíš, a požádej Boha, aby ti ukázal, jak můžeš tomuto člověku pomoci.`

---

#### Dodatečné otázky k diskuzi

`Co motivovalo Abrama k tomu, aby poslechl Hospodina a odešel z města, v němž byl v bezpečí, do nebezpečné krajiny?`

`Kolik toho asi Abraham věděl o tom, co ho čeká?`

`Mohl se Lot vyhnout osudu, který potkal jeho rodinu? Jak?`

`Stalo se ti někdy, že jsi udělal špatné rozhodnutí, protože sis vybral něco, co se ti jevilo jako pohodlnější a snadnější? Jak ses pak cítil a co jsi udělal?`

`Co nám tento Lotův příběh prozrazuje o vztahu Boha k těm, co opustí jeho cestu a vydají se po té své?`

`Jakou radu bys dal člověku, který se ocitnul „v Sodomě“ a hledá cestu, jak se vymanit z jejich sítí?`
