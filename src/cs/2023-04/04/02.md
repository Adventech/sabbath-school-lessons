---
title:  'Dar pohostinnosti'
date:  22/10/2023
---

> <p></p>
> 1I ukázal se Hospodin Abrahamovi při božišti Mamre, když seděl za denního horka ve dveřích stanu. 2Rozhlédl se a spatřil: Hle, naproti němu stojí tři muži. Jakmile je spatřil, vyběhl jim ze dveří stanu vstříc, sklonil se k zemi 3a řekl: „Panovníku, jestliže jsem u tebe nalezl milost, nepomíjej svého služebníka. 4Dám přinést trochu vody, umyjte si nohy a zasedněte pod strom. 5Rád bych vám podal sousto chleba, abyste se posilnili; potom půjdete dál. Přece nepominete svého služebníka.“ Odvětili: „Učiň, jak říkáš.“ (Gn 18,1–5)

**Osobní studium**

`Jak se projevuje Abrahamova pohostinnost v jeho rozhovoru s hosty (Gn 18,1–15)?`

Abraham seděl u vchodu do svého stanu „za denního horka“. Takové chování bylo neobvyklé. V letním horku, v poledne, kdy je slunce nejvýše, hledá každý stín a svěží vánek. Abraham možná snášel horko právě proto, aby mohl pomoci kolemjdoucím.

Znenadání uviděl tři poutníky. Měl zřejmě ve zvyku nabídnout cizincům pohoštění. To mohl být důvod, proč iniciativa k setkání vzešla od Abrahama. V textu se dozvídáme, že jakmile je spatřil, rozběhl se směrem k nim. Tato skutečnost je důležitá. Abraham jde za nimi, setkává se s nimi, nečeká, až oni přijdou k jeho stanu (Gn 18,2), a nabízí jim občerstvení.

Abraham si byl vědom svého poslání, kterým bylo podělit se o poznání Hospodina s každým člověkem, kterého potká ve světě plném pohanství, modlářství a mnohobožství. Jak můžeme usuzovat z popisované situace, své poslání se snažil plnit i prostřednictvím pohostinnosti vůči cizincům, kteří se právě objevili na obzoru.

Do Abrahamova „velkého domu patřilo společně se služebníky více než tisíc lidí, z nichž mnozí patřili nedávno předtím k pohanům. To vyžadovalo pevnou a ráznou ruku u kormidla. Slabost a váhavost by zde neobstály. [...]

Svou autoritu ale Abraham uplatňoval s velkou moudrostí a citlivostí, takže si získal jejich srdce. Jeho vliv se rozšířil i za hranice jeho domácnosti. Kdekoli postavili své stany, tam vystavěl i oltář, na který přinášel oběti a u kterého uctíval Boha. I když stany složili, oltář zůstal. Mnoho kočovných Ke­naanců, kteří díky Abrahamovu životu poznali pravého Boha, se u oltáře zastavilo, aby tam obětovali Hospodinu.“ (Ed 187; Vých 111)

Abraham od začátku chápal, že ho Bůh povolal a že jeho cesta do zaslíbené země nebyla dovolená, ale poslání. Měl být požehnáním pro lidi kolem a prostřednictvím jeho potomků i pro celý svět.

**Aplikace**

`Jaké zásady Abrahamova příkladu pohostinnosti můžeš použít ve svém životě?`

---

#### Dodatečné otázky k diskuzi

`Jak bys vlastními slovy popsal pohostinnost?`

`Proč je pohostinnost tak důležitá?`

`Jak se projevila pohostinnost Abrama a Sáry?`

`Proč Abram ty tři poutníky pozval k „malému občerstvení“?`

`Myslíš si, že jsou členové tvého sboru pohostinní? Proč?`

`Kdy ses naposledy setkal s pohostinností, která tě překvapila?`

`Jakou roli může naše pohostinnost sehrát v misijním úsilí?`

`Co ti brání, abys mohl s lidmi prožívat více společného času?`
