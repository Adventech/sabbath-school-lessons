---
title:  Misijní příběh
date:   27/10/2023
---

#### Málem zavřený sboreček

_Andrew McChesney_

Zdálo se, že sbor Církve adventistů sedmého dne na německém ostrově Rügen bude muset být uzavřen. Na pobožnosti chodilo pouze šest lidí: čtyři starší členové jedné rodiny a dva další starší lidé. Počet členů se snížil ze sedmi, když byl sbor v roce 1940 založen, a z počtu 33 členů na konci padesátých let, kdy byl v rozkvětu. Vedení unie doporučilo sbor i s pozemkem prodat.

"Ne, chceme si sbor ponechat," řekl jim Gunthardt, starší sboru. "Nechceme ho prodat."

Počet členů klesl po sjednocení Německa v roce 1990. Starší členové zemřeli, mladší se odstěhovali a obyvatelstvo bývalého východoněmeckého ostrova se stalo velmi sekulárním. Návštěvnost se zvýšila pouze v létě, kdy na ostrov přijížděli rekreanti, z nichž někteří byli adventisté.

Gunthardt s manželkou a rodiči se připojili k dalším dvěma členům sboru a modlili se za budoucnost sboru. "Přiveď nám nové členy," modlili se.

Pak se na ostrov přistěhoval adventistický lékař s rodinou. Členové církve se dál modlili. Bývalý člen náhle obnovil své členství a připojilo se i několik dalších lidí. Když počet členů dosáhl 16, vedoucí unie změnili názor. Souhlasili s tím, že sbor zůstane otevřený.

To už ale sbor potřeboval novou budovu. Členové se modlili a souhlasili, že přispějí částkou 136.000 eur. Tato částka sice zdaleka nedosáhla konečné částky 730.000 eur, ale povzbudila je k dalším modlitbám.

Gunthardt, který postavil několik domů, navrhl novou budovu sboru, která by zároveň sloužila jako komunitní centrum. Členové církve z celého Německa štědře přispívali. Nejneočekávanější příspěvek přišel poté, co se Gunthardt setkal s vládním představitelem na obchodním setkání. Němečtí politici mají pravomoc rozdělovat státní prostředky na soukromé účely.

Když se vládní politik dozvěděl o téti iniciativě, zkontaktoval Gunthardta s místním politikem. Členové sboru se před setkáním Gunthardta s politikem modlili a byli potěšeni, když tento místní politik nabídl 300.000 eur. Měl však podmínku. "Jako křesťan," řekl, "chci, aby nová budova sboru sloužila nejen k sociálním účelům, ale také k šíření Božího slova."

Dnes se zde každou sobotu schází 25 členů a jejich dětí. "Máme novou církevní budovu a žádné dluhy," řekl Gunthardt. "Bůh potvrdil, že náš sbor má zůstat otevřený."

_Sbor z ostrova Rügen čeká na další zázraky. Církev se nachází na jednom z nejsekulárnějších míst na zemi. "Zdejší lidé se o náboženství moc nezajímají" říká Gunthardt. "Snažíme se s nimi navázat kontakt."_
