---
title:  'Abrahamovo poslání'
date:  25/10/2023
---

> <p></p>
> 27Za časného jitra se Abraham vrátil k místu, kde stál před Hospodinem. 28Vyhlížel směrem k Sodomě a Gomoře a spatřil, jak po celé krajině toho okrsku vystupuje ze země dým jako dým z hutě. 29Ale Bůh, když vyhlazoval města toho okrsku, pamatoval na Abrahama: poslal Lota pryč ze středu zkázy, když vyvracel města, v nichž se Lot usadil. (Gn 19,27–29)

**Osobní studium**

`Přečti si text Gn 19,1–29. Jaký byl výsledek Abrahamovy pohostinnosti, lásky a modlitby?`

Text poskytuje zajímavou informaci o postavení, jaké měl Lot v Sodomě: „Lot seděl v sodomské bráně“ (Gn 19,1). To znamená, že měl ve městě důležité postavení, zřejmě působil jako veřejný úředník. „Sedět v bráně“ bylo výsadou úředníků, soudců a králů (2S 19,9; Jr 38,7; Rt 4,1).

Text Gn 19 je téměř paralelní s 18. kapitolou a příběhem andělů a Abrahama. Abra­ham a Lot seděli každý u vchodu nebo brány (Gn 18,1; Gn 19,1); Abraham i Lot pozvali cizince, aby si odpočinuli v jejich příbytku (Gn 18,3.4; Gn 19,2); Abraham i Lot připravovali pro návštěvníky jídlo (Gn 18,4–8; Gn 19,3). Ať už měl Lot jakékoli chyby, zdá se, že měl také dobré vlastnosti.

„Hospodin začal chrlit na Sodomu a Gomoru síru a oheň; od Hospodina z nebe to bylo. Tak podvrátil ta města i celý okrsek a zničil všechny obyvatele měst, i co rostlo na rolích“ (Gn 19,24.25).

Nevíme, kolik lidí žilo ve městech Sodomě a Gomoře v době této zprávy, ale jejich brány opustili pouze čtyři a zachráněni byli nakonec jen tři. Podobné to bylo i při potopě. Nevíme, kolik lidí tehdy obývalo zemi, ale víme, že většina zachráněna nebyla.

Skutečnost, že se ze Sodomy zachránil jen zlomek obyvatel, nám něco naznačuje i o naší evangelizační práci. Ne všichni budou zachráněni. Toužíme a modlíme se, aby všichni přijali Ježíše a jeho plán spasení. Každý člověk má však svobodnou vůli. Naším úkolem je oslovit co nejvíce lidí a vyzvat je k rozhodnutí pro Ježíše. Když plníme své poslání, Bůh nám pomáhá prostřednictvím Ducha svatého, ale nikdy nepůjde proti vůli člověka. Svobodná vůle znamená, že v konečném důsledku, bez ohledu na to, co a kolik děláme a jak a kolik se modlíme, spasení závisí na volbě každého jednotlivce.

**Aplikace**

`Jak se můžeme naučit nenechat se odradit, pokud při evangelizaci nevidíme takové výsledky, po jakých toužíme?`

---

#### Dodatečné otázky k diskuzi

`Co nám tento příběh prozrazuje o tom, jaké postavené měl Lot v Sodomě?`

`Jak se Lot zachoval, když do Sodomy přišli neznámí cizinci?`

`Jak se naopak k těmto cizincům zachovali ostatní obyvatelé města?`

`Chtěl bys žít v Sodomě? Proč?`

`Co uviděl Abram druhý den ráno, když se díval k Sodomě a Gomoře?`

`Jaké pocity musel mít, když zjistil, že obyvatelé obou měst zahynuli?`

`Jak nám tento příběh může pomoci se vyrovnat s neúspěchem naší misie?`
