---
title:  'Abrahamova přímluvná modlitba'
date:  24/10/2023
---

> <p></p>
> 30I řekl: „Ať se Panovník nerozhněvá, když budu mluvit dále: Možná, že se jich tam najde třicet.“ Pravil: „Neučiním to, najdu-li jich tam třicet.“ 31Řekl pak: „Hle, dovoluji si promluvit k Panovníkovi znovu: Možná, že se jich tam najde dvacet.“ Pravil: „Nezahladím je kvůli těm dvaceti.“ 32Nato řekl: „Ať se Panovník nerozhněvá, promluvím-li ještě jednou: Možná, že se jich tam najde deset.“ Pravil: „Nezahladím je ani kvůli těm deseti.“ 33Hospodin po skončení rozmluvy s Abrahamem odešel a Abraham se vrátil ke svému místu. (Gn 18,30–33)

> <p></p>
> Vyznávejte hříchy jeden druhému a modlete se jeden za druhého, abyste byli uzdraveni. Velkou moc má vroucí modlitba spravedlivého. (Jk 5,16)

**Osobní studium**

`Uvažuj o textech Gn 18,23–32 a Jk 5,16. Co se z nich můžeme naučit o moci přímluvné modlitby?`

Rozhovor Abrahama s Bohem je vzorem přímluvné modlitby. Abraham je v této kapitole představen jako ten, kdo se před Bohem přimlouvá za lid Sodomy a Gomory. Prosil za ně a mluvil v jejich prospěch. V určitém smyslu tak byl předobrazem, symbolem Ježíše jako našeho Přímluvce u Otce. Naše poslání bude úspěšné jen tehdy, budeme-li se i my podobně modlit za druhé.

Abraham se naučil milovat obyvatele Sodomy, Gomory a dalších měst v okolí. Proto byla jeho modlitba přímá a upřímná. Už dříve bojoval proti některým panovníkům, kteří porazili krále Sodomy a Gomory. Po Abrahamově vítězství se sodomský král Béra setkal s Abrahamem a Malkísedekem. Béra žádal, aby se jeho lid mohl vrátit do svých domovů: „Dej mi lidi, a jmění si nech“ (Gn 14,21). To je projev lásky tohoto krále k jeho lidu. Jelikož jednou z důležitých Abrahamových vlastností byla láska, miloval krále Sodomy a Gomory a modlil se za ně a za jejich lid. „Teď se je snažil zachránit svou modlitbou.“ (PP 140; NUD 60)

Abraham projevoval v modlitbách pokoru a vytrvalost. Jakmile Bůh přijal první prosbu, aby zachránil město, dokud tam bude žít padesát spravedlivých, pokračoval ve svých prosbách.

Bez přímluvné modlitby nemůže být naše poslání úspěšné. Po setkáních, po kázání nebo studiu Bible se musíme modlit za lidi, se kterými jsme byli v kontaktu. Bůh vyslýchá tyto modlitby a dotýká se srdcí lidí, se kterými jsme se setkali. Naše přátele nebo známé neobrátí moudrá nebo vzletná slova – tuto moc má jedině Duch svatý. To je důvod, proč se v našem misijním snažení musíme modlit zvlášť za každého člověka.

**Aplikace**

`Uvažuj o textech Ř 8,34 a Žd 7,25. Jak popisují, co pro nás Ježíš dělá? Jak ti tato pravda může pomoci lépe porozumět tvému vlastnímu úkolu: přimlouvat se za druhé?`

---

#### Dodatečné otázky k diskuzi

`Umíš si představit, že by ses setkal s Bohem jako Abram? O čem byste spolu mluvili?`

`Chtěl by ses takto osobně, tváří v tvář, setkat s Ježíšem? Proč?`

`Proč v našich modlitbách nejvíce prosíme za sebe a své blízké?`

`Kdy ses naposledy modlil za někoho, koho jsi neznal? Jak to dopadlo?`

`Jak se v Abramově „modlitbě“ projevovala jeho pokora a vytrvalost?`

`Proč se v misii neobejdeme bez přímluvné modlitby?`
