---
title:  'Abrahamova láska ke všem'
date:  23/10/2023
---

> <p></p>
> Přece bys neudělal něco takového a neusmrtil spolu se svévolníkem spravedlivého; pak by na tom byl spravedlivý stejně jako svévolník. To bys přece neudělal. Což Soudce vší země nejedná podle práva? (Gn 18,25)

**Osobní studium**

`Přečti si text Gn 18,16–33. Jak Abraham projevil svou lásku ke všem lidem bez ohledu na jejich původ?`

Druhá Abrahamova vlastnost, o které se dozvídáme v Gn 18, je jeho láska k lidem, dokonce i k těm, které osobně neznal. Je to velké poučení pro každého z nás. Obyvatelé Sodomy a Gomory byli hříšní, vzdálení od hodnot, které vyznával Abraham. Jeho srdce však bylo naplněno láskou ke každému – bez rozdílu rasy, pohlaví, jazyka či náboženství.

Bůh řekl Abrahamovi své rozhodnutí zničit dvě zkažená města. „Hospodin dále pravil: ‚Křik ze Sodomy a Gomory je tak silný a jejich hřích je tak těžký, že už musím sestoupit a podívat se. Jestliže si počínají tak, jak je patrno z křiku, který ke mně přichází, je po nich veta; zjistím si, jak tomu je‘“ (Gn 18,20.21).

S velkou pokorou a úctou se Abraham obrátil k Bohu se svou prosbou (Gn 18,25). Doufal, že svou láskou zachrání všechny lidi v těchto městech, nejen spravedlivé. Abraham určitě věděl, jak hříšní a bezbožní byli obyvatelé těchto měst. Kdoví, jaké příběhy o nich a o jejich praktikách slyšel. Z toho, co se dozvídáme v další kapitole, v souvislosti se zvrhlým davem před Lotovým domem (viz Gn 19,1–11), to byli velmi zlí a zkažení lidé.

Abraham však znal Boží lásku. I proto se dovolává Božího milosrdenství ve prospěch hříšníků. Abraham věděl, že se lidské bytosti vždy mohou v pokání vrátit k Bohu. Podle Abrahama by právě záchrana dala obyvatelům těchto měst šanci činit pokání.

Abraham ve své prosbě vycházel z osobní zkušenosti, z toho, co sám věděl o Boží lásce k lidem. Sám měl velmi rád všechny lidi, i hříšné, a věděl, že dokud člověk žije, má naději na spasení.

**Aplikace**

`Proč je přímluvná modlitba důležitá v našem vlastním modlitebním životě? Jak ti může modlitba za druhé v nouzi pomoci duchovně růst a více prožívat Boží lásku k hříšníkům?`

---

#### Dodatečné otázky k diskuzi

`Všichni touží po lásce. Proč je jí tedy tak málo?`

`Proč se Abram přimlouvá za obyvatele S a G, když věděl, jak jsou zlí?`

`Proč bychom se my měli zajímat o osud lidí, které neznáme, nebo o ty, kteří jsou dokonce našimi nepřáteli?`

`Co Abramovi dodalo odvahu, že „smlouval“ s Hospodinem?`

`Jak můžeme dnes my projevit svou lásku k lidem, které neznáme?`

`Na co bychom si ale měli při projevech lásky dávat pozor? Proč?`
