---
title:  Misijní příběh
date:   29/12/2023
---

#### Snění snů: část 3.

_Andrew McChesney_

Josef Delamou z Konakry, hlavním městě francouzsky mluvící země Guinea v západní Africe, se modlil k Bohu, aby mu zjevil svou pravou církev. Nevěděl, kde by mohl Boha uctívat. Po studiu Bible se svým učitelem angličtiny Fortunátem Kaloubilori, který byl adventistou sedmého dne, se tři dny postil a prosil Boha, aby mu zjevil svou vůli.

Pak měl Josef sen, ve kterém byl zavřený ve vězení. Vězeňský dozorce byl jeho příbuzný a Josef ho prosil o svobodu. "Nemohu tě osvobodit, ani když jsme ze stejné rodiny," řekl příbuzný.

Josef se pokusil o útěk, ale byl chycen a pokárán svým příbuzným.

"Nehrej si se mnou," řekl příbuzný. "Jestli to zkusíš ještě jednou, potrestám tě tak, že na to nikdy nezapomeneš."

Náhle se ozval hlas, který mu popsal trest: "Někdo přinese slámu, podloží ji pod tebe a zapálí".

Josef pochopil, že trest představuje peklo po Ježíšově příchodu. Modlil se: "Nejsem lepší než ostatní. Jen mě tu nenech zemřít. Chci pro Tebe ještě něco vykonat, než zemřu."

Po modlitbě byl nějakým způsobem vyveden z vězeňské cely do přítomnosti tří vojáků. Jeden z vojáků řekl: "Josefe, musíš zaplatit výkupné za svou svobodu."

"Osvobodil mě pouze Bůh, ne vy," odpověděl Josef. "Ježíš zaplatil cenu na kříži. Nic vám nedlužím."

Voják však trval na svém: "Pokud nezaplatíš, odvedeme tě zpátky do vězení."

"Moje svoboda nepřišla od vás a vy nemůžete jít proti Bohu, který mě osvobodil," řekl Josef. "Můj život závisí na Bohu, a pokud mi ublížíte, neubližujete mně, ale Bohu.

Vojáci odešli a když se Josef otočil, uviděl Fortunáta, který ho ujistil: "Tvá svoboda je od Boha".

V tom se Josef probudil. Byly tři hodiny ráno. Byl spocený. Sen mu připadal tak skutečný.

Modlil se: "Děkuji ti, Bože. Pokaždé, když tě žádám o pomoc, odpovídáš mi. Děkuji Ti ne za to, že mi odpovídáš, ale za to, že mě miluješ."

Dnes je Josefovi 24 let a je věrným adventistou.

"Když jsem byl dítě, prosil jsem Boha, aby mě vedl na správnou cestu," řekl. "Bůh na tuto modlitbu odpověděl tím, že mě přivedl do Církve adventistů. Jsem připraven sloužit Bohu."

_Vaše dary třinácté soboty tuto sobotu pomůžou šířit evangelium v Středozápadní africké divizi, která zahrnuje i Guineu. Děkujeme vám za vaše štědré dary._
