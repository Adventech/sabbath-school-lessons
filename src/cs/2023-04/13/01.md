---
title:  'Završení Božího plánu záchrany'
date:  23/12/2023
---

### Texty na tento týden
Zj 1,1–7; 1Pt 2,9; Zj 14,6–12; L 11,23; 1Tm 2,4; Zj 21,1–4

> <p>Základní verš</p>
> „Když tedy se toto vše rozplyne, jak svatě a zbožně musíte žít vy, kteří dychtivě očekáváte příchod Božího dne! V něm se nebesa roztaví v ohni a živly se rozpustí žárem.“ (2Pt 3,11.12)

Kniha Zjevení popisuje scény týkající se času konce. Motivem, který se vine celou knihou, je kosmický konflikt mezi Kristem a satanem. Satan přišel o moc, kterou si nárokoval nad zemí, a nyní pronásleduje ty, kteří zůstávají věrni Bohu. Kniha vrcholí Ježíšovým návratem. Kristus přichází osvobodit své děti – nejen žijící spravedlivé, ale i ty věrné, které zemřely v důsledku pádu Adama a Evy. Kniha nám ukazuje zničení satana a všech bezbožných ohněm. Ježíš ustanovuje své věčné království na nové zemi.

Čtenáři Zjevení často dychtivě zkoumají znamení týkající se konce. Snaží se rozpoznat předpovídané události, které znají z církevních dějin od prvního století našeho letopočtu až po naši současnost na konci času. A je to tak v pořádku, Písmo máme studovat a klást si při jeho čtení otázky.

V poslední lekci tohoto čtvrtletí však uvidíme, že Zjevení je také misijní knihou zaměřenou na zachraňujícího Boha. Bůh nás vyzývá, abychom se stali církví, která bude konat jeho dílo záchrany. Naše povolání hlásat světu „přítomnou pravdu“ bude existovat do té doby, než bude čas, aby se lidé před Kristovým příchodem rozhodli pro Boha, nebo proti němu.

**Osnova lekce**

Závěrečná lekce zaměří naši pozornost na knihu Zjevení a její silný misijní náboj. Pět vybraných pasáží z této knihy nám připomene nejen Boží záměr a naši roli, ale hlavně nás ujistí o konečné úspěšnosti velkého Božího plánu.

- Zj 1,4–7: Velký Boží plán zachránit ztracené hříšníky (neděle)
- Zj 14,6–10: Bůh posílá světu i v závěru dějin své „misionáře“ (pondělí)
- Zj 14,6; 2Pt 3,9: Závěrečná misie motivovaná láskou (úterý)
- Zj 19,7.8; 2K 11,2: Věrnost v konání svěřeného úkolu (středa)
- Zj 21,1–4: Konečný úspěch Božího plánu záchrany (čtvrtek)

---

#### Dodatečné otázky k diskuzi

`O jakém očekávaném dnu píše Petr?`

`Proč máme tento den „dychtivě očekávat“?`

`Jak to, že často „dychtíme“ po něčem úplně jiném?`

`Co nám prozrazuje Zjevení o tom, co je cílem „misie“?`

`Věříš tomu, že tento den nastane už brzo? Proč?`

`Jak se víra v návrat Ježíše odráží v našem životě?`

`Kdo všechno tento den dychtivě očekává? Proč?`
