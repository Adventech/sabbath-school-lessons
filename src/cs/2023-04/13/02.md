---
title:  'Zjevení: Boží jednání v době konce'
date:  24/12/2023
---

> <p></p>
> 4Jan sedmi církvím v Asii: Milost vám a pokoj od toho, který jest a který byl a který přichází, i od sedmi duchů před jeho trůnem 5a od Ježíše Krista, věrného svědka, prvorozeného z mrtvých a vládce králů země. Jemu, jenž nás miluje a svou krví nás zprostil hříchů 6a učinil nás královským kněžstvem Boha, svého Otce – jemu sláva i moc navěky. Amen. 7Hle, přichází v oblacích! Uzří ho každé oko, i ti, kdo ho probodli, a budou kvůli němu naříkat všechna pokolení země. Tak jest, amen. (Zj 1,4–7)

**Osobní studium**

Úvodní řádky Zjevení čtenáři naznačují, že celá tato kniha je zaměřena na Boží dílo záchrany.

`Přečti si text Zj 1,1–7. Jak z těchto veršů poznáváme, co Bůh dělá pro svůj lid v době konce?`

První verše odhalují, že Ježíš je původcem a také tím nejdůležitějším tématem Zjevení. Verše 4 a 5 odkazují na všechny tři osoby Božství, které společně pracují na záchraně lidských bytostí. Otec je Věčný – byl, je a bude. Je zde vzpomenut Duch svatý, který mocně působí v rané církvi. Potom Jan připomíná postavení Ježíše Krista – „věrného svědka“ a „prvorozeného z mrtvých“ (Zj 1,5) –, který vládne nad králi země, a je tedy svrchovaným vládcem a vlastníkem této planety. Satanův pokus využít zemi k založení svého království je zmařen. Kromě toho, že Bůh vítězí nad satanem, krev našeho Stvořitele smývá naši vinu a hanbu.

`Přečti si texty Zj 1,6 a 1Pt 2,9. Co znamenají tituly, kterými jsou v těchto verších označeni vykoupení?`

Bohu při záchraně člověka nejde jen o to, aby dostal hynoucí lidi do bezpečí. Boží spasení dává každému člověku zcela nové postavení, protože Bůh v nás obnovuje svůj obraz. Vykoupení se stávají „rodem vyvoleným“ (králi), protože jsme skrze Ježíšovu prolitou krev pokrevně spřízněni s Králem vesmíru. Jestliže jsme přijali záchranu a stali jsme se členy královské rodiny, připojujeme se ke Královu plánu a úsilí zachránit také ostatní lidi. Tím se zároveň stáváme kněžími.

Kristus ustanovil svou církev jako „království“ a její jednotlivé členy za „kněze“. Být občanem království znamená být knězem.

Text Zj 1,7 ukazuje na poslání, které nám Bůh svěřil. Ježíš přichází a národy budou truchlit, protože jsou ztraceny. Bůh si přeje zachránit i ty, kteří jsou mu nyní odcizeni.

Kniha Zjevení tedy začíná tím, že Bůh má plán záchrany, touží všechny spasit a zve nás, abychom s ním spolupracovali.

**Aplikace**

`Bůh nás nejen stvořil, ale také vykoupil. Dal za nás nekonečnou cenu Ježíšovy krve. Proč nás toto poznání může naplňovat nadějí, ať je naše současná situace jakákoli?`

---

#### Dodatečné otázky k diskuzi

`Jakým přáním začíná kniha Zjevení Jana?`

`Proč nám Ježíš nabízí „milost a pokoj“?`

`Jak rozumíš tomu, že nás Ježíš „učinil královským kněžstvem“?`

`Co tyto texty odhalují o tom, jak se na naší záchraně podílí celá „Trojice“?`

`Jaký plán měl satan s naší planetou?`

`Co můžeme udělat, aby se mu tento plán nezdařil?`

`Proč je tak důležité vědět, že vracejícího se Ježíše „uzří každé oko“?`

`Těšíš se, až uvidíš Ježíše? Proč?`
