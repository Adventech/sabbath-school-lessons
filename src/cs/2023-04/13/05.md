---
title:  'Úspěch misie'
date:  27/12/2023
---

> <p></p>
> 7„Radujme se a jásejme a vzdejme mu chválu; přišel den svatby Beránkovy, jeho choť se připravila 8a byl jí dán zářivě čistý kment, aby se jím oděla.“ Tím kmentem jsou spravedlivé skutky svatých. (Zj 19,7.8)

> <p></p>
> Vždyť vás žárlivě střežím Boží žárlivostí; zasnoubil jsem vás jedinému muži, abych vás jako čistou pannu odevzdal Kristu. (2K 11,2)

**Osobní studium**

Kdy je evangelizace úspěšná? Mohli bychom být v pokušení myslet si, že se to projeví velkým počtem křtů, rychlým růstem členské základny a vznikem velkých sborů. Někdo může mít pocit, že úspěch misie spočívá v tom, že do každého „kmene“ – skupiny lidí na zemi – přineseme pravdu evangelia. Jiní mohou mít pocit, že evangelizaci můžeme urychlit využitím rozhlasu, televize a internetu. V této souvislosti je důležité mít na paměti Pavlova slova adresovaná společenství víry v Korintu: „Já jsem zasadil, Apollos zaléval, ale Bůh dal vzrůst...“ (1K 3,6). Jinými slovy, my bychom se měli zaměřit na naši věrnou práci a Bůh se bude starat o růst a výsledek.

Už jsme viděli, že cílem Božího plánu je zachraňovat ztracené ve všech skupinách lidí na zemi. Tento plán se uskutečňuje tím, že se z lidí stávají věrní Ježíšovi učedníci. Ti se následně zapojí do misie, kterou nás všechny Bůh pověřil.

**Přečti si následující čtyři skupiny textů. Co říkají o charakteru Ježíšových následovníků?**

`2K 11,2`

`Iz 30,21; J 10,27; J 16,12.13`

`2Te 2,9–11; Žd 3,12.13; 1J 1,8`

`1J 1,9; Zj 7,14; Zj 19,8`

Ježíšovi učedníci jsou bezúhonní a zůstávají věrni Ježíši. Následují Ježíše, vedeni tichým hlasem Ducha svatého. Boží Duch je také povolává k misijní práci pro druhé. V Ježíšových učednících není žádná faleš ani žádný klam. Nenechají se svést pochybnostmi, falešným učením ani nemravností. A navíc, necítí se morálně nadřazeni nad ostatními. Uvědomují si, že jsou nedokonalí a potřebují Boží milost a jeho nesmírné milosrdenství. Zároveň jsou otevřeni přijmout nápravu a poučení od jiných věřících. Misie je úspěšná tehdy, když jsou jejím výsledkem právě takoví učedníci – věrní, laskaví, pokorní a milosrdní.

**Aplikace**

`Co znamená být „čistou pannou“ (2K 11,2) pro Krista? Jak můžeme my, hříšníci, být před Bohem čistí? A jak můžeme pomáhat druhým lidem, aby se také stali „čistými pannami“ pro Krista?`

---

#### Dodatečné otázky k diskuzi

`Podle čeho se často posuzuje „úspěch misie“?`

`Posuzování výsledku misie máme nechat Bohu. Před čím nás to chrání?`

`Co potřebujeme k tomu, abychom mohli být „úspěšnými misionáři“? Proč?`

`Jak popisuje Ježíš svou nevěstu? Opravdu je církev tak „krásná?`

`Co je to ten „zářivě čistý kment“, kterým se máme odít i my?`

`Jak rozumíš termínu „bezúhonnost“, který vztahuje autor na učedníky?`

`Považuješ se za bezúhonného? Proč?`
