---
title:  'Závěrečná krize'
date:  26/12/2023
---

> <p></p>
> Tu jsem viděl jiného anděla, jak letí středem nebeské klenby, aby zvěstoval věčné evangelium obyvatelům země, každé rase, kmeni, jazyku i národu. (Zj 14,6)

> <p></p>
> Pán neotálí splnit svá zaslíbení, jak si to někteří vykládají, nýbrž má s námi trpělivost, protože si nepřeje, aby někdo zahynul, ale chce, aby všichni dospěli k pokání. (2Pt 3,9)

**Osobní studium**

Ježíš řekl svým učedníkům, a tedy i nám: „Jděte ke všem národům a získávejte mi učedníky, křtěte je ve jméno Otce i Syna i Ducha svatého a učte je, aby zachovávali všecko, co jsem vám přikázal. A hle, já jsem s vámi po všecky dny až do skonání tohoto věku“ (Mt 28,19.20). Toto je velké pověření. Můžeme říci, že poselství tří andělů, které má být zvěstováno „obyvatelům země, kaž­dé rase, kmeni, jazyku i národu“ (Zj 14,6), je „přítomnou pravdou“ (2Pt 1,12; ČSP, BK) velkého pověření.

**Proč Bohu záleží na všech lidech, ať už patří k jakékoli skupině?**

`1J 4,8`

`2Pt 3,9`

`1Tm 2,3.4`

`Gn 12,3`

`Kristova láska je určena celému lidstvu, nevyjímaje žádnou skupinu lidí. Na rozdíl od některých teologických proudů, které učí, že Kristus zemřel jen za vyvolené, Bib­le jasně říká, že Kristus zemřel za všechny – bez ohledu na rasu, etnickou příslušnost nebo jakýkoli jiný faktor. Za každého člověka, který žil, žije nebo bude žít, Kristus zemřel. Tečka. Otázka nezní, jestli za mě Kristus zemřel, ale jak se já postavím k jeho smrti. Přijmu ji, nebo odmítnu?`

Na konci doby, kdy budou vrcholit dějiny země a Ježíš se vrátí, budou existovat jen dva tábory: (1) Ti, kdo se podřídili autoritě satana prostřednictvím náboženských a politických institucí, jak je znázorněno ve Zjevení 13 a 17, a ٢) ti, kteří se zcela podřídili Ježíši Kristu a jejichž víra se projevila v zachovávání Božích přikázání (Zj ١٤,١٢).

Lidé měli od počátku možnost poznat, kdo je Bůh a jaká je cesta jeho spravedlnosti a lásky (Ř 1,18–21). Proto budou všichni lidé souzeni na základě toho, jak spolupracovali s Bohem a jak žili svůj život – bez ohledu na to, jaké bylo jejich poznání (Ř 2,11–16).

Nyní, v době konce, můžeme pozorovat nárůst polarizace v různých oblastech života. Stále častěji dochází i k porušování a nerespektování svobody svědomí. Lidé budou tlačeni k tomu, aby se přidali na stranu zla. Je důležité, aby v této situaci zaznívalo evangelium a abychom odhalovali satanovy úklady. Přesně to je obsahem poselství tří andělů a poslání, ke kterému jsme povoláni.

**Aplikace**

`Najdi si čas a uvažuj o tom, že Kristus zemřel za tebe osobně. Proč je nesprávné myslet si, že jsi mohl udělat něco tak špatného, že ani Kristova smrt na kříži nestačí pro odpuštění? Proč je důležité každý den děkovat za Boží milost?`

---

#### Dodatečné otázky k diskuzi

`Proč Jan tak silně zdůrazňuje, že je „věčné evangelium“ určeno úplně všem?`

`Jaký úkol dal Ježíš svým následovníkům, když se s nimi loučil?`

`Co děláš, abys tento úkol splnil?`

`Jaké dva tábory budou na naší planetě při Ježíšově návratu?`

`Dochází ke stále větší „polarizaci“ mezi lidmi. V čem to pomáhá satanovi?`

`Jak se můžeme podobnému napětí bránit v církvi (sboru, rodině)?`

`Podle čeho budou jednou lidé souzeni na Božím soudu? Proč?`
