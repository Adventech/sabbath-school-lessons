---
title:  'Poselství tří andělů a misie'
date:  25/12/2023
---

> <p></p>
> 6Tu jsem viděl jiného anděla, jak letí středem nebeské klenby, aby zvěstoval věčné evangelium obyvatelům země, každé rase, kmeni, jazyku i národu. 7Volal mocným hlasem: „Bojte se Boha a vzdejte mu čest, neboť nastala hodina jeho soudu; poklekněte před tím, kdo učinil nebe, zemi, moře i prameny vod.“ 8Za ním letěl druhý anděl a volal: „Padl, padl veliký Babylón, který opojil všechny národy svým smilstvím a dal jim pít z poháru hněvu.“ 9Za nimi letěl třetí anděl a volal mocným hlasem: „Kdo kleká před šelmou a před její sochou, kdo přijímá její cejch na čelo či na ruku, 10bude pít víno Božího rozhorlení, které Bůh nalévá neředěné do číše svého hněvu...“ (Zj 14,6–10)

**Osobní studium**

Kniha Zjevení přináší působivé a názorné zobrazení tématu velkého sporu. Asi nejdramatičtěji je to vidět ve verši Zj 12,12: „Proto jásejte, nebesa a všichni, kdo v nich přebýváte! Běda však zemi i moři, neboť sestoupil k vám ďábel, plný zlosti, protože ví, jak málo času mu zbývá.“ Je těžké představit si, jak by někdo mohl pochopit poselství Písma, aniž by studoval téma velkého sporu, který vyvrcholí v posledních dnech.

`Přečti si verše Zj 14,6–12. Co je jejich hlavním tématem? Jak toto téma souvisí s úkolem, který nám Bůh svěřil, a s poselstvím, které máme zvěstovat světu?`

Evangelium jako vyjádření Boží touhy zachránit ztracené, tvoří základ poslání, které nám Bůh svěřil. Obsah tohoto poselství je vlastně naším posláním. Svět musí být varován před přicházejícími událostmi. Každý člověk bude muset udělat rozhodnutí, které ho dovede buď k životu, nebo ke smrti.

`„Kdo není se mnou, je proti mně; a kdo se mnou neshromažďuje, rozptyluje“ (L 11,23). Jak tato Ježíšova slova souvisí s naplňováním poslání, které nám svěřil?`

Poselství tří andělů ze Zjevení 14 tvoří podstatu toho, co jsme jako adventisté sedmého dne povoláni zvěstovat světu. V centru tohoto poselství jsou dvě témata: věčné evangelium (Zj 14,6) a uctívání Stvořitele. Tato dvě témata můžeme najít i v důležitém verši, který charakterizuje svaté: „Zde se ukáže vytrvalost svatých, kteří zachovávají Boží přikázání a věrnost Ježíši“ (Zj 14,12). Ať děláme cokoli – a ano, je důležité a správné pomáhat lidem – nikdy nesmíme ztratit ze zřetele naše povolání a poslání, kterým je ohlašovat ztracenému světu „věčné evangelium“. Jeho obsahem je poselství o naději a také varování před tím, co jednoho dne přijde.

**Aplikace**

`„Kdo není se mnou, je proti mně...“ (L 11,23). Jak rozumíš těmto Ježíšovým slovům? Proč je důležité, abychom vždy s jistotou věděli, kde je naše srdce?`

---

#### Dodatečné otázky k diskuzi

`Jak bys vlastními slovy popsal obsah „trojandělského poselství“?`

`Co je v tomto poselství nejdůležitější?`

`Proč je toto poselství určeno lidem v době konce?`

`Kdo a proč by se měl obávat Ježíšova návratu?`

`Jakou roli bude hrát v době konce vytrvalost? Proč je ta důležitá?`

`Proč je potřeba zachovávat přikázání, přestože jsme spaseni z milosti?`

`Jak rozumíš termínu „věrnost Ježíši“?`
