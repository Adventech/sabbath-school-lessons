---
title:  'Krok do neznáma'
date:  15/10/2023
---

> <p></p>
> 1Celá země byla jednotná v řeči i v činech. 2Když táhli na východ, nalezli v zemi Šineáru pláň a usadili se tam. 3Tu si řekli vespolek: „Nuže, nadělejme cihel a důkladně je vypalme.“ Cihly měli místo kamene a asfalt místo hlíny. 4Nato řekli: „Nuže, vybudujme si město a věž, jejíž vrchol bude v nebi. Tak si učiníme jméno a nebudeme rozptýleni po celé zemi.“ 5I sestoupil Hospodin, aby zhlédl město i věž, které synové lidští budovali.

> <p></p>
> 8I rozehnal je Hospodin po celé zemi, takže upustili od budování města. (Gn 11,1–5.8)

**Osobní studium**

Abychom mohli oslovit druhé, může nás někdy Bůh vyvést z naší „komfortní zóny“. Touha zůstat jen tam, kde se cítíme doma, tedy s lidmi stejné kultury, stejného smýšlení, stejné národnosti nebo sociální vrstvy, nás může vést k sobectví, nebo dokonce ke hříchu. O tomto nebezpečí se můžeme něco dozvědět i z příběhu o Babylónu.

`Uvažuj o textu Gn 11,1–9. O co se snažili lidé v uvedeném příběhu? Jaké byly jejich motivy? Proč Bůh překazil jejich záměr?`

Příběh o babylónské věži odhaluje velkou ctižádost lidí. Plánovali postavit monumentální stavbu, jaká neexistovala nikde jinde na světě, „věž, jejíž vrchol bude v nebi. Tak si učiníme jméno...“ (Gn 11,4).

Zdá se, jako by se za tisíciletí od této události nic nezměnilo. I dnes se lidé snaží jednat podobně. Ať už prostřednictvím politiky, umění, obchodu nebo dokonce náboženství, na tom jim nezáleží. Prostě si chtějí „udělat jméno“, proslavit se. Písmo nás učí, že všechny takové snahy jsou v konečném důsledku pomíjivé a nesmyslné (Kaz 2,1–11).

Bible říká, že lidé chtěli postavit věž (Gn 11,4), aby se vyhnuli rozptýlení po celé zemi. Za snahou držet pospolu však byly velmi sobecké pohnutky a Bůh měl úplně jiný plán.

Lidé se sice dokázali sjednotit, ale jen k naplnění vlastních cílů. Hospodin řekl: „Hle, jsou jeden lid a všichni mají jednu řeč. A toto je teprve začátek jejich díla. Pak nebudou chtít ustoupit od ničeho, co si usmyslí provést“ (Gn 11,6). Ambiciózní lidský plán byl ve skutečnosti špatný a hříšný.

Ačkoli to Písmo výslovně neříká, Ellen G. Whiteová poznamenává, že nevěřili Božímu slibu, že už nikdy nezničí zemi vodou (Gn 9,14.15). Jejich motivace stavět vycházela ze snahy zajistit si bezpečí. Spoléhali se na sebe, nedůvěřovali Božímu slovu. Ať už byly jejich pohnutky jakékoli, Bůh věděl, že jejich úmysly nebyly čisté. Lidé byli naplněni sobeckými ambicemi, a tak jim Hospodin zabránil dosáhnout vytčených cílů.

**Aplikace**

`Jsi součástí nějakého společenství, kde se cítíš příjemně? Jakým způsobem bys mohl navázat kontakt s lidmi, kteří patří do jiné komunity, jiné sociální vrstvy nebo jsou součástí jiného společenství?`

---

#### Dodatečné otázky k diskuzi

`Proč Stvořiteli vadilo, že po potopě byli v Babylóně všichni jednotní?`

`V jakých situacích může „jednota“ škodit?`

`Jak rozumíš tomu, že si tehdy lidí chtěli „učinit jméno“?`

`Proč nás někdy musí Bůh „vyvést z naší komfortní zóny“?`

`Vnímáš i v dnešní společnosti podobné touhy „učinit si jméno“? Jaké?`

`Může se i církev (nebo my) snažit „učinit si jméno“? Jak?`

`Jak jsi dopadl, když sis myslel, že se „proslavíš“?`

`Jak se můžeme bránit „sobeckým záměrům“?`
