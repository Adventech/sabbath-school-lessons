---
title:  'Prvotní církev – strach i odvaha'
date:  18/10/2023
---

> <p></p>
> 1Saul schvaloval, že Štěpána zabili. Tehdy začalo kruté pronásledování jeruzalémské církve; všichni kromě apoštolů se rozprchli po Judsku a Samařsku. 2Zbožní muži Štěpána pochovali a velmi nad ním truchlili. 3Saul se však snažil církev zničit: pátral dům od domu, zatýkal muže i ženy a dával je do žaláře. 4Ti, kteří se z Jeruzaléma rozprchli, začali kázat evangelium všude, kam přišli. (Sk 8,1–4)

**Osobní studium**

`Co podle úvodního textu (Sk 8,1–4) způsobilo, že se raná církev rozptýlila a tím se vyhnula pohodlnému setrvávání na jednom místě?`

Raná církev na začátku působila převážně v Jeruzalémě (nebo na židovském území obývaném židovským národem). Když začalo pronásledování, do kterého se aktivně zapojil i Saul, oddaný žid a farizeus, církev se z Jeruzaléma rozptýlila po celém Judsku a Samařsku. Ježíš předpověděl: „... a budete mi svědky v Jeruzalémě a v celém Judsku, Samařsku a až na sám konec země“ (Sk 1,8). Tato předpověď se podle Sk 8,4 naplnila: „Ti, kteří se z Jeruzaléma rozprchli, začali kázat evangelium všude, kam přišli.“

I když se církev začala šířit mimo Jeruzalém, věřící byli aktivní hlavně v regionech obývaných židy nebo ve čtvrtích měst, ve kterých žilo židovské obyvatelstvo. Přestože podle textu Sk 11,19 byla církev rozptýlena až do Fénicie (dnešního Libanonu) a na Kypr, i v této situaci zvěstovali poselství hlavně samotným židům. Ježíšovi učedníci a raná církev nijak neusilovali o to, aby k Pánu přicházeli i pohané. Jejich zvěstování se soustředilo jen na židy. Zdá se, že měli na poslání církve velmi omezený pohled.

I Petr, Ježíšův učedník a jedna z vedoucích postav rané církve, byl proti tomu, aby se evangelium zvěstovalo pohanům, jak to začal dělat Pavel. Apoštol Petr byl znám jako „apoštol obřezaných“ (tedy židů) a Pavel jako „apoštol pohanů“ (Ga 2,8). Petr na začátku dokonce ani nechtěl, aby ho lidé viděli ve společnosti pohanů (Ga 2,11.12). Bůh však vyvedl Petra z omylu, změnil jeho srdce a dal mu odvahu kázat evangelium také pohanům. Apoštol začal chápat, v čem spočívá podstata pověření kázat evangelium a jaký význam měla Ježíšova smrt pro celý svět.

**Aplikace**

`Přečti si text Sk 10,9–15.28.29. Jaké poselství dal Pán Petrovi? Jak máme v dnešní době uplatňovat tento princip v misijní práci?`

---

#### Dodatečné otázky k diskuzi

`Jaká situace nastala v Jeruzalému a blízkém okolí krátce po vzniku církve?`

`Jak na toto pronásledování reagovala většina členů církve?`

`Co dělali věřící všude tam, kde našli azyl po útěku ze své země?`

`Proč nejprve kázali o Ježíši jen židům?`

`Jak se první křesťané dívali na pohany? Proč?`

`Kdy se vztah k pohanům začal měnit? Proč?`

`Co musíme prožít, abychom se přestali bát zapojit do misie?`
