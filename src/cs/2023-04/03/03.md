---
title:  'Být požehnáním pro celý svět'
date:  16/10/2023
---

> <p></p>
> 1I řekl Hospodin Abramovi: „Odejdi ze své země, ze svého rodiště a z domu svého otce do země, kterou ti ukážu. 2Učiním tě velkým národem, požehnám tě, velké učiním tvé jméno. Staň se požehnáním! 3Požehnám těm, kdo žehnají tobě, prokleji ty, kdo ti zlořečí. V tobě dojdou požehnání veškeré čeledi země.“ (Gn 12,1–3)

**Osobní studium**

`V čem můžeme podle úvodního textu (Gn 12,1–3) Boží pokyn Abramovi vnímat jako výzvu k misii?`

Bůh vyzval Abrama (později Abrahama), aby opustil svou zemi a svůj lid (své příbuzné) a odešel do jiné země. Tato výzva byla součástí Božího plánu použít Abrahama, aby naplnil jeho záměry na zemi. Abraham poslechl Hospodina a udělal to, co mu řekl. Boží plán pro tebe může být podobný: také to může být výzva, abys opustil své město nebo svou širší rodinu a odešel na místo, které pro tebe Bůh připravil. To vše proto, abys mu sloužil a mohl jsi být požehnáním pro druhé.

**Co říkají výše uvedené texty o Boží smlouvě, která je jeho zaslíbením pro nás?**

`Gn 3,15`

`Gn 17,19`

`Nu 24,17`

`Iz 9,6`

`Da 9,24–27`

`Mt 1,21`

Z výše uvedených textů je zřejmé, že Bůh chtěl splnit zaslíbení dané v zahradě Eden, že přijde někdo, kdo bude řešením problému hříchu. Toto řešení, Ježíš Kristus, Mesiáš, mělo vzejít z rodu Abrahama a Izáka (prostřednictvím Sáry). Text Žd 11,9 říká, že Izák a Jákob byli dědici zaslíbeného požehnání, které dal Abrahamovi Bůh.

Nevíme přesně, jak tomu všemu Abraham rozuměl, ale rozhodl se poslechnout Boha. „Abraham věřil, a proto uposlechl, když byl povolán, aby šel do země, kterou měl dostat za úděl; a vydal se na cestu, ačkoli nevěděl, kam jde“ (Žd 11,8).

I pro tento krok je pro nás Abraham příkladem člověka víry.

**Aplikace**

`Předpokládejme, že by tě Bůh povolal, abys šel, „ačkoli nebudeš vědět“ kam. Co všechno by ovlivňovalo tvou reakci?`

---

#### Dodatečné otázky k diskuzi

`Proč si podle tebe Stvořitel vybral zrovna Abrama? V čem byl výjimečný?`

`Rozuměl vždy Abram tomu, co prožíval? Jak reagoval?`

`Bůh slíbil Abramovi: „Velké učiním tvé jméno.“ Není to v rozporu s tím, že lidi v Babylónu za touhu po „velkém jménu“ potrestal? Proč?`

`Jak rozumíš termínu „prokletí“?`

`Má člověk někoho proklínat? Proč?`

`Jak rozumíš Božímu příkazu: „Staň se požehnáním!“?`

`Myslíš, že Bůh i dnes žehná těm, kdo žehnají nám? Jak se to projevuje?`
