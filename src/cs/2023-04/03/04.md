---
title:  'Povolání Abrahama a jeho selhání'
date:  17/10/2023
---

> <p></p>
> 18Farao tedy Abrama předvolal a řekl: „Jak ses to ke mně zachoval? Proč jsi mi nepověděl, že to je tvá žena? 19Proč jsi říkal: ‚To je má sestra‘? Vždyť já jsem si ji vzal za ženu. Tady ji máš, vezmi si ji a jdi!“ 20A farao o něm vydal svým lidem příkaz. Vyhostili jej i jeho ženu se vším, co měl.

> <p></p>
> 1I vystoupil Abram z Egypta se svou ženou a se vším, co měl, do Negebu; byl s ním i Lot. (Gn 12,18–13,1)

**Osobní studium**

Abraham po Božím povolání vstoupil do nové země, přesně jak mu Bůh přikázal. Hned od začátku se však zdálo, že se mu příliš nedaří. Šel sice tam, kam mu Bůh přikázal, ale podle Bible „tehdy v té zemi byli Kenaanci “ (Gn 12,6). Byli to pohané známí krutostí a násilím. Není divu, že hned poté, co tam Abraham přišel, zjevil se mu Hospodin a řekl: „Tuto zemi dám tvému potomstvu“ (Gn 12,7). Abraham nepochybně potřeboval povzbuzení.

Přesto se mu zpočátku vůbec nedařilo.

`Přečti si text Gn 12,10–13,1. Co se Abrahamovi stalo a jakých chyb se tento Boží muž dopustil?`

Pro Abrahama muselo být skličující opustit pohodlnou a pravděpodobně i prosperující existenci ve vlasti a odejít, „ačkoli nevěděl, kam jde“ (Žd 11,8). A navíc, jeden z prvních problémů, kterým musel čelit, byl hladomor. Situace byla tak špatná, že musel opustit místo, na kterém se měl podle Božího záměru usadit. A pak se všechno ještě víc zkomplikovalo.

„V Egyptě se prokázalo, že Abraham nebyl prost lidské slabosti. Sára byla ‚žena krásného vzhledu‘ (Gn 12,11). Abraham nepochyboval o tom, že Egypťané budou po krásné cizince toužit a že zavraždí jejího manžela. Myslel si, že se neproviní lží, když představí Sáru jako svou sestru, neboť byla dcerou jeho otce, i když ne jeho matky. Avšak to byl klam. Kvůli Abrahamovu nedostatku víry se Sára dostala do velkého nebezpečí. Egyptský král zařídil, aby byla vzata do jeho paláce, a zamýšlel vzít si ji za ženu. Hospodin však ve svém velkém milosrdenství Sáru ochránil tím, že na faraonovu domácnost seslal soud.“ (PP 130; NUD 56)

Nikdo nikdy neřekl, že misijní dílo bude jednoduché. Tím, že Abraham lhal a klamal, situaci ještě víc zhoršil. Naštěstí je Bůh trpělivý a svého služebníka navzdory selháním neodvrhl. Později se ukázalo, že Abraham se chyb a omylů dopouštěl opakovaně. Je potěšující vědět, že i přes naše chyby si nás Hospodin může použít k provedení díla, které připravil. Budeme-li se ho vírou držet, jak to učinil Abraham, Bůh nám naše hříchy odpustí a bude s námi spolupracovat.

**Aplikace**

`Jaké ponaučení si můžeš vzít z příběhu o Abramovi v Egyptě?`

---

#### Dodatečné otázky k diskuzi

`Co asi Abram prožíval, když v zemi, do které ho poslal Stvořitel, začal hlad, a on ji musel opustit?`

`Co děláš, když se tvoje služba Bohu nevyvíjí tak, jak sis představoval?`

`Jak je možné, že „Boží muž“ takto selhal?`

`Jak je možné, že „Boží muž“ své selhání minimálně jednou zopakoval?`

`Jak bychom měli reagovat, když se někdo z „vedoucích“ církve (sboru) zachová podobně jako Abram?`

`Co prožíval Abram v „zemi zaslíbené“? Proč to Bůh dopustil?`

`Co se můžeme z tohoto příběhu naučit o Boží milosti a lásce k nám?`
