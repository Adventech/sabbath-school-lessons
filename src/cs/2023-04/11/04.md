---
title:  'V Týru a Sidónu'
date:  12/12/2023
---

> <p></p>
> 21Ježíš odtud odešel až do okolí Týru a Sidónu. 22A hle, jedna kananejská žena z těch končin vyšla a volala: „Smiluj se nade mnou, Pane, Synu Davidův! Má dcera je zle posedlá.“ 23Ale on jí neodpověděl ani slovo. Jeho učedníci přistoupili a žádali ho: „Zbav se jí, vždyť za námi křičí!“ 24On odpověděl: „Jsem poslán jen ke ztraceným ovcím z lidu izraelského.“ 25Ale ona přistoupila, klaněla se mu a řekla: „Pane, pomoz mi!“ 26On jí odpověděl: „Nesluší se vzít chléb dětem a hodit jej psům.“ 27A ona řekla: „Ovšem, Pane, jenže i psi se živí z drobtů, které spadnou ze stolu jejich pánů.“ 28Tu jí Ježíš řekl: „Ženo, tvá víra je veliká; staň se ti tak, jak chceš.“ A od té hodiny byla její dcera zdráva. (Mt 15,21–28)

**Osobní studium**

Na základě srovnání jednotlivých evangelií předpokládáme, že evangelium podle Matouše bylo napsáno speciálně pro židovské publikum a že Marek psal zejména pro pohanské čtenáře. Při studiu evangelií je dobré mít tento rozdíl na paměti.

`Přečti si texty Mt 15,21–28 a Mk 7,24–30. Jaké rozdíly vidíš v popisu dané ženy?`

Zatímco Matouš popisuje, že to byla „kananejská žena“, Marek použil jiné výrazy. Nejprve o ní mluví jako o „pohance“ („Řekyni“; ČSP) a pak dodává, že je „rodem Syrofeničanka“ – jediný případ, kdy se tento výraz v Bibli vyskytuje.

Jaký vliv měl příběh v Mt 15 na čtenáře, kteří si uvědomovali historické souvislosti svého náboženství? Matoušovi čtenáři – Židé – by tuto ženu vnímali jako opovrhovanou bezbožnici. Vycházeli by z historické zkušenosti, kterou měli Židé s Kenaanci. To by v nich automaticky vyrostla obrovská zeď předsudků. Kanaance vnímali jako národ uctívající modly. Během mnoha staletí byly jejich praktiky pro vyvolený národ kamenem úrazu. Ani Kristovi učedníci neuvažovali o možnosti, že by tato žena mohla mít víru a mohla by se dostat do Božího království!

Markovi čtenáři by reagovali jinak než Matoušovi. Pohané neměli s Kanaanci stejnou zkušenost jako Židé. Naopak, pohané se mohli ztotožnit s touto ženou, vždyť byla představena jako „pohanka, rodem Syrofeničanka “. Z příběhu by vnímali, že Ježíš uzdravil jednu z nich! Pohané považovali tuto ženu za milující matku, která se obávala o osud své dcery. Proto přišla za Ježíšem, který dceru uzdravil bez ohledu na její etnický a národnostní původ.

„Kristus neodpověděl na ženinu prosbu hned. Patřila k opovrhovanému národu a on k ní přistupoval stejně, jako by k ní byli přistupovali Židé. Chtěl, aby učedníci pochopili, jak tvrdě a bezcitně Židé v takových případech jednají. Chtěl jim také naznačit, jak by si měli počínat oni.“ (DA 400; TV 254)

**Aplikace**

`Přečti si verš 1J 2,2. Co by nám měl tento text říci o naší rovnosti před Bohem?`

---

#### Dodatečné otázky k diskuzi

`Jakou zkušenost zažili učedníci v okolí „Týru a Sidónu“?`

`Co žádala tato žena po Ježíši?`

`Proč Ježíš zpočátku mlčí?`

`Čím ta žena dokázala, jak silná je její touha po záchraně její dcery?`

`Jak to, že učedníkům není této ženy ani trochu líto?`

`Proč Matouš a Marek uvádí rozdílné označení této ženy?`

`S jakými „náboženskými předsudky“ můžeme dnes bojovat my?`

`Co se z tohoto příběhu můžeme poučit pro naše misijní snahy?`
