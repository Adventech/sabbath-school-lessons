---
title:  'Poselství pro velká města'
date:  09/12/2023
---

### Texty na tento týden
1Kr 11,1–6; Mt 4,23–25; Mt 15,22–28; Mk 7,24–30; Sk 10,34.35; Mt 8,10.13

> <p>Základní verš</p>
> „Tu jí Ježíš řekl: ‚Ženo, tvá víra je veliká; staň se ti tak, jak chceš.‘ A od té hodiny byla její dcera zdráva.“ (Mt 15,28)

Milující Bůh hledal své ztracené děti hned od začátku (Gn 3,9). Ani dnes tomu není jinak a tentýž Bůh se neustále snaží s láskou oslovit každého člověka (viz Zj 14,6–12). Týká se to i obyvatel velkých měst. V roce 2018 zveřejnila Organizace spojených národů svá zjištění, podle nichž 55 procent populace planety žije v městských oblastech a do roku 2050 se tento počet zvýší až na 68 procent. Nemáme na výběr, svědectví o evangeliu musíme nést i do měst.

Přesto mnozí jednají podobně jako Jonáš. Byli povoláni svědčit ve městech, ale z různých důvodů před tímto úkolem utíkají. „Všecko, co je tam psáno, bylo napsáno k našemu poučení, abychom z trpělivosti a z povzbuzení, které nám dává Písmo, čerpali naději“ (Ř 15,4). To se týká i poučení z Jonášova příběhu.

Během svého života na zemi Ježíš sloužil nejen lidem v izraelských městech, ale také obyvatelům přilehlých regionů, tedy těm, kteří nebyli součástí židovského národa a vyvoleného lidu.

Tento týden si prostudujeme biblický příběh o Kristově práci v Týru a Sidónu. Pokusíme se z něj vyvodit poučení pro naši dnešní službu.

**Osnova lekce**

Základním příběhem této lekce je pasáž Mt 15,21–28, která popisuje Ježíšovu službu v pohanských („bezbožných“) velkoměstech jeho doby. Při studiu budeme hledat, jak nám může pochopení této jeho jedinečné služby pomoci v našem poslání sloužit lidem v často bezbožných oblastech velkých měst.

- Mt 15,21; Sd 3,1–6: Ježíšův záměr působit ve velkých městech (neděle)
- Mt 9,35–38: Ježíšův upřímý zájem o lidi žijící ve městech (pondělí)
- Mt 15,21–28: Ježíšova láska ke všem – bez ohledu na původ (úterý)
- Mt 15,23.24: Ježíš bourá naše předsudky vůči těmto lidem (středa)
- Mt 8,10.13; 9,2; 20,29–34; L 18,35–43: Další příklady zachráněných ve městech (čtvrtek)

---

#### Dodatečné otázky k diskuzi

`Co je to podle tebe „velké město“?`

`Kolik máme v naší zemi „velkých měst“?`

`V čem se liší život ve „velkých městech“ od života jinde?`

`Proč je třeba přemýšlet o tom, čím a jak oslovit obyvatele „velkých měst“?`

`Proč stále více lidi láká život ve městech?`

`Kde a proč žiješ ty?`
