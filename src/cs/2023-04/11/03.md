---
title:  'Oslovení zástupů'
date:  11/12/2023
---

> <p></p>
> 35Ježíš obcházel všechna města i vesnice, učil v jejich synagógách, kázal evangelium království a uzdravoval každou nemoc a každou chorobu. 36Když viděl zástupy, bylo mu jich líto, protože byli vysílení a skleslí jako ovce bez pastýře. 37Tehdy řekl svým učedníkům: „Žeň je velká, dělníků málo. 38Proste proto Pána žně, ať vyšle dělníky na svou žeň!“ (Mt 9,35–38)

**Osobní studium**

Navzdory možným problémům nás Ježíš laskavě vyzývá, abychom misijně pracovali i ve velkých městech.

Co nám úvodní verše říkají o evangelizaci zástupů, ať se nacházejí kdekoli? (Mt 9,35–38)

Ježíše vedl soucit s velkými zástupy lidí, které žily ve městech. Verš L 19,41 popisuje, jak Ježíš plakal nad Jeruzalémem. Asi jen těžko pochopíme hloubku Ježíšovy lásky k jeho dětem, k milionům pro nás bezejmenných lidí žijících v chudobě v obrovských slumech velkoměst. To je také důvod, proč nás Ježíš vyzývá (Mt 9,38) k modlitbě za to, abychom tu naléhavost práce cítili podobně jako on.

`Přečti si text Mt 4,23–25. Když Ježíš Krisrus začínal svou službu, přišli za ním lidé z různých geografických oblastí. Co z toho vyplývá?`

Zástupy, které následovaly Ježíše, přišly z Galileje, z Desetiměstí na východě, z Jeruzaléma a z Judska na jihu. Který region kromě Samaří chyběl? Pobřežní oblast Týru a Sidónu a část Fenície podél Středozemního moře a severozápadně od Galileje. Nyní vidíme, proč Ježíš šel právě do tohoto regionu! Ježíšova misijní cesta do oblasti Týru a Sidónu směřovala na místa, kde žili lidé jiných kultur.

„Po střetu s farizeji Ježíš Kafarnaum opustil. Když procházel Galileou, zastavil se v kopcovité krajině na hranicích Fénicie. Na západě viděl v nížině starobylá města Týr a Sidón s jejich pohanskými chrámy a velkolepými paláci, tržiště a přístavy plné lodí.“ (DA 399; TV 253)

**Aplikace**

`Jak můžeme lidem pomoci pochopit zbytečnost „velkolepých paláců a tržišť“, a naopak nutnost přijmout Ježíše do svého života?`

---

#### Dodatečné otázky k diskuzi

`Kolem Ježíše se stále shromažďovaly zástupy lidí. Co je k tomu vedlo?`

`Jak Ježíš reaguje na zástupy lidí, kteří k němu přicházeli?`

`Jak by asi Ježíš „pracoval“ dnes, kdyby tu byl s námi?`

`Dají se i dnes oslovit „zástupy“? Jak?`

`Co prožíváš, když si uvědomuješ, že všude kolem tebe jsou lidé, kteří ještě nepoznali radost ze spasení?`

`Proč se máme modlit za lidi kolem nás? Co by mělo být výsledkem našich modliteb?`

`Máš nějaký nápad, jak bys je mohl oslovit?`
