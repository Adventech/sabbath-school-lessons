---
title:  'Bůh a jeho touha zachránit člověka II.'
date:  07/10/2023
---

### Texty na tento týden
J 20,21.22; Mt 28,16–20; Mt 14,6.7; Dt 7,6.11.12; Zj 7,9.10

> <p>Základní verš</p>
> „Jděte ke všem národům a získávejte mi učedníky, křtěte je ve jméno Otce i Syna i Ducha svatého...“ (Mt 28,19)

V celém Písmu nacházíme obraz Boha, který touží zachránit ztracené lidstvo. Toto téma je přítomno v celé historii a objasňuje záměr, který má Bůh se svým stvořením. Kromě toho ukazuje hlavní cíl Božího zjevení, kterým je obnova Božího obrazu v jeho padlých dětech (viz Ko 3,9.10; 1J 3,2).

Tento jeho velký plán záchrany nám nabízí jedinečnou perspektivu pro celkové pochopení poselství Božího slova. Při pozorném čtení Písma můžeme vnímat Boha, který se k nám sklání, aby nás zachránil pro věčnost. Hřích nás sice od Boha oddělil (Iz 59,2), ale Bůh se stále snaží obnovovat narušený vztah s lidmi až do slavného vyvrcholení, o kterém Bůh říká: „Hle, všechno tvořím nové“ (Zj 21,5).

Než se to stane, Bůh se rozhodl zjevit se nám takovým způsobem, abychom pochopili jeho povahu a záměr, a především abychom s ním mohli mít skutečný a trvalý vztah. Boha nejen sami poznáváme, ale také s ostatními sdílíme svou zkušenost s ním a s jeho zachraňující láskou.

Bůh nám v Písmu ukazuje základní informace o tom, co je jeho touhou a k čemu nás také zve.

**Osnova lekce**

Zatímco v první lekci jsme se soustředili především na Boha, který touží zachránit své „ztracené“ děti, druhá lekce zaměří naši pozornost už specifičtěji na Boží velký „plán záchrany“ – nabídne celkový pohled na jeho původ, záměr, podobu i provedení.

- J 20,21.22: Původce misie – trojjediný Bůh (neděle)
- Mt 28,16–20: Zaměření misie – získávání učedníků pro Krista (pondělí)
- Zj 14,6.7: Poselství misijní služby – věčné evangelium (úterý)
- Gn 12,1–3: Nositel misijního poslání – Boží lid (středa)
- Zj 7,9.10: Misijní oblast – celý svět (čtvrtek)

---

#### Dodatečné otázky k diskuzi

`Které tři příkazy dal Ježíš svým následovníkům?`

`Proč je posílá ke všem národům do celého světa?`

`Jak nám v našem dalším poznávání Boha pomáhá, když se sdílíme o to, co už o něm víme a jak jsme ho doposud poznali?`

`Proč má Bůh tak silnou touhu zachránit ztracené lidstvo?`

`Co tvoří základní myšlenku Bible? Proč ji Bůh nechal napsat?`
