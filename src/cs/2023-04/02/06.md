---
title:  'Misijní oblast: Celý svět'
date:  12/10/2023
---

> <p></p>
> 9Potom jsem viděl, hle, tak veliký zástup, že by ho nikdo nedokázal sečíst, ze všech ras, kmenů, národů a jazyků, jak stojí před trůnem a před tváří Beránkovou, oblečeni v bílé roucho, palmové ratolesti v rukou. 10A volali velikým hlasem: „Díky Spasiteli, Bohu našemu, sedícímu na trůnu, a Beránkovi.“ (Zj 7,9.10)

**Osobní studium**

`Co naznačuje úvodní text (Zj 7,9.10) o geografickém rozsahu Božího pověření?`

V lekci na tento týden jsme se věnovali dvěma klíčovým misijním textům, které zdůrazňují (1) ústřední roli získávání učedníků ve velkém pověření a (2) poselství věčného evangelia. Je zajímavé, že oba texty mají minimálně jednu společnou charakteristiku, kterou je „směrování“ misijní práce. Četli jsme: „Jděte ke všem národům a získávejte mi učedníky...“ (Mt 28,19). „Tu jsem viděl jiného anděla, jak letí středem nebeské klenby, aby zvěstoval věčné evangelium obyvatelům země, každé rase, kmeni, jazyku i národu“ (Zj 14,6).

Jinými slovy, Kristovo evangelium má zasáhnout lidi na všech kontinentech, lidi všech národů a etnických skupin. Vliv evangelia má sjednotit spasené do jednoho velkého společenství, do Boží rodiny. Máme jen jeden vzor, který můžeme napodobovat, a tím je Kristus. Přijmeme-li pravdu takovou, jaká je v Ježíši, zbourají se národní a národnostní předsudky a nevraživosti. Naopak, Duch pravdy spojí naše srdce v jedno.

Když Ježíš řekl „budete mi svědky“ (Sk 1,8), měl na mysli tři různé geografické oblasti:

1. 	oblast: „Budete mi svědky v Jeruzalémě.“ V té době byli jeho učedníci v blízkosti Jeruzaléma. Ježíš tedy vlastně řekl: „Začněte o své zkušenosti s Bohem vyprávět lidem, kteří jsou vám blízcí. Misie začíná doma, v rodině, v sousedství, uprostřed přátel. To je začátek.

2. 	oblast: Pak Ježíš pokračuje a říká: „v celém Judsku, Samařsku“. Naše poslání zahrnuje i ty, kteří jsou nám nějakým způsobem blízcí, ale zároveň vzdálení. V této skupině jsou lidé, kteří mohou mluvit stejným jazykem jako my – lidé, kteří mají podobnou kulturu, ale nežijí ani nesdílejí stejnou realitu jako my. To je další místo pro naši misii.

3. 	oblast: Nakonec Kristus říká: „a až na sám konec země“. Bůh nás vyzývá, abychom oslovili jednotlivce ze všech měst, národů, skupin lidí, jazyků a etnik. Místem naší misijní práce je celý svět.

**Aplikace**

`Modli se tento týden každý den za komunitu, ve které žiješ. Bůh tě tam umístil s určitým záměrem.`

**Výzva**

`Zjistěte si demografické údaje o místě, kde bydlíte (jací lidé žijí ve vaší obci, na vašem sídlišti) – jejich vyznání, náboženský původ, věkovou a sociální strukturu atp. Požádejte Boha, aby vám ukázal, jak můžete být zprostředkovateli jeho lásky pro tyto lidi.`

---

#### Dodatečné otázky k diskuzi

`Na co se mohou podle Zjevení těšit ti, kdo přijali misijní poslání?`

`Věříš tomu, že jsi součástí tohoto „nesčíslného zástupu“? Proč?`

`Za co a proč tito spasení děkují Spasiteli?`

`Jak je možné, že to budou lidé z celého světa?`

`Autor píše, že když přijmeme pravdu, „zbourají se národní a národnostní předsudky a nevraživosti“. Co si o tom myslíš? Proč?`

`Musíme jít „do světa“, daleko od domova, abychom naplnili misijní poslání? Proč?`

`Máš představu o tom, komu v příštích dnech představíš Ježíše? Jak to chceš udělat?`
