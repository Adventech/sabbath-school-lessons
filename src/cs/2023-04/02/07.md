---
title:  'Podněty k zamyšlení'
date:  13/10/2023
---

Pro svědectví všem národům. Spasitelova slova: „Vy jste světlo světa“ poukazují na skutečnost, že svým následovníkům svěřil celosvětové poslání. Jako sluneční paprsky pronikají do nejvzdálenějších koutů zeměkoule, tak Bůh touží, aby se světlo evangelia rozšířilo na každou duši na zemi. Pokud by Kristova církev plnila záměr našeho Pána, světlo by ozářilo všechny, kdo jsou ve tmě (Iz 5,30; Mt 4,16). Místo toho, aby se shromažďovali a vyhýbali se zodpovědnosti a nesení kříže, měli se členové církve rozprchnout do všech zemí a nechat ze sebe vyzařovat Kristovo světlo, pracovat jako on na spáse duší – a toto evangelium o království by se rychle dostalo do celého světa.

„Ze všech zemí se ozývá výzva podobná té, kterou Pavel slyšel ve snu: ‚Přeplav se do Makedonie a pomoz nám!‘ (Sk 16,9). Bůh před námi otevřel misijní pole. Nebeské bytosti spolupracují s lidmi. Prozřetelnost jde před námi a božská moc spolupracuje s lidským úsilím. Vskutku slepé musí být oči, které nevidí Pánovo působení, a hluché uši, které neslyší volání pravého Pastýře na své ovečky. Někteří slyšeli Boží volání a odpověděli. Ať nyní odpoví kaž­dé posvěcené srdce snahou ohlašovat životodárné poselství. Pokud muži a ženy v pokoře a věrnosti přijmou Bohem jim svěřené dílo, projeví se božská moc v obrácení mnoha lidí k pravdě. Výsledky jejich úsilí budou úžasné.“ (RH, 14. listopadu 1912)

**Otázky k rozhovoru**

`1. 	Důvěryhodnost vlivu církve v komunitě je dána zejména tím, jak umíme my – Kristovo tělo – dávat ve svém životě příklad Boží lásky při naplňování jeho poslání. Jak vy osobně reagujete na tuto výzvu?`

`2. 	Jak podle vás vnímají váš sbor a vaši církev sousedé, kteří nejsou adventisty? Jak to víte? Pokud je vnímání pozitivní, co můžete udělat, abyste je posílili? Pokud je negativní, co můžete udělat, abyste to změnili?`

`3. 	Proč je důležité, aby bylo „věčné evangelium“ centrem naší misie ve světě? Je možné přinést lidem nějakou naději, aniž bychom se přitom zaměřili na tu největší naději, kterou máme díky evangeliu – dobré zprávě o tom, co pro nás Ježíš udělal na kříži?`

---

#### Dodatečné otázky k diskuzi

`Co nového jsi objevil během svého studia Bible a této lekce minulý týden?`

`Myslíš, že jsi „světlo světa“? Proč?`

`Zažil jsi v minulém týdnu nějakou „misijní zkušenost“? Jak to dopadlo?`

`Co a proč tě dnes nejvíce oslovilo?` 
