---
title:  'Nositel misijního poslání: Boží lid'
date:  11/10/2023
---

> <p></p>
> 1I řekl Hospodin Abramovi: „Odejdi ze své země, ze svého rodiště a z domu svého otce do země, kterou ti ukážu. 2Učiním tě velkým národem, požehnám tě, velké učiním tvé jméno. Staň se požehnáním! 3Požehnám těm, kdo žehnají tobě, prokleji ty, kdo ti zlořečí. V tobě dojdou požehnání veškeré čeledi země.“ (Gn 12,1–3)

**Osobní studium**

V průběhu dějin měl Bůh vždy lidi, kteří věrně představovali jeho charakter a poslušně plnili jeho vůli. Boží lid tvoří ti, kdo byli povoláni a přijali jeho pozvání být účastníky jeho milosti. Všichni byli – a nadále jsou – Božími nástroji uskutečňování jeho záměru.

`Uvažuj o textech Gn 12,1–3 a Dt 7,6.11.12. Jaký byl původní Boží záměr s jeho lidem ve Starém zákoně?`

Boží smlouva s Abrahamem a jeho potomky měla konkrétní cíl. Byli povoláni, stvořeni a pověřeni, aby se stali nositeli Božího poslání a zprostředkovateli Božího požehnání pro národy (viz Dt 28,10; Iz 49,6). Byli vyvoleni v rámci smluvního vztahu s Bohem. Tento vztah byl podmíněn jejich vírou a poslušností (Gn 22,16–18; Ex 19,5.6; Dt 28,1.2; 2Pa 7,14). Starozákonní „misijní strategií“ byl proces „přitahování“ okolních národů k Izraeli.

V Novém zákoně Boží snaha pokračuje, mění se však některé její aspekty. Zmrtvých­vstalý Pán a Spasitel nyní zahajuje novou „misijní strategii“ (viz Mt 28,18–20; Sk 1,8), v níž Kristovi učedníci – tvořící církev – misijně pracují po celém světě. Je zde tedy rozdíl oproti starověkému Izraeli, který konal misii tak, že svět měl přicházet k němu. Církev není původcem misie. Naopak, církev existuje, protože Bůh stále koná svou záchrannou misi – a k jejímu naplnění používá církev.

Jaká je odpověď na otázku, co je posláním církve? Pokud chceme najít odpověď, potřebujeme pochopit, o co usiluje Ten, který povolal církev k existenci: „Neboť Syn člověka přišel, aby hledal a spasil, co zahynulo“ (L 19,10). Přestože nikdo z nás v církvi nemůže nikoho spasit, můžeme a musíme nasměrovat ostatní k Tomu jedinému, kdo může člověka zachránit – k Ježíši Kristu.

„Posláním Kristovy církve je zachraňovat hynoucí hříšníky. Znamená to umožnit lidem poznat Boží lásku a získat je pro Krista působením této lásky.“ (3T 381) To je nejen naší velkou předností, ale také zodpovědností!

**Aplikace**

`Misie je pro církev tím, čím je vzduch pro naše životy. Bez vzduchu zemřeme. Bez misie umírá církev. Co můžeš udělat ty osobně, aby tvé společenství bylo „živé“?`

---

#### Dodatečné otázky k diskuzi

`Co si představuješ pod pojmem „Boží lid“?`

`Kdo je součástí Božího lidu?`

`Jakou roli hraje Boží lid v „misijním poslání“?`

`Kde má tento Boží lid svůj původ?`

`Jaký slib dal Stvořitel Abramovi?`

`Na jakém principu byla založena misie starověkého Izraele?`

`S jakou misijní strategií přichází Ježíš? Proč je nutná tato změna?`

`Jaké poslání má církev? Proč ji Ježíš založil?`
