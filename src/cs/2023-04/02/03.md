---
title:  'Zaměření misie: získávání učedníků'
date:  09/10/2023
---

> <p></p>
> 16Jedenáct apoštolů se pak odebralo do Galileje, na horu, kterou jim Ježíš určil. 17Spatřili ho a klaněli se mu; ale někteří pochybovali. 18Ježíš přistoupil a řekl jim: „Je mi dána veškerá moc na nebi i na zemi. 19Jděte ke všem národům a získávejte mi učedníky, křtěte je ve jméno Otce i Syna i Ducha svatého 20a učte je, aby zachovávali všecko, co jsem vám přikázal. A hle, já jsem s vámi po všecky dny až do skonání tohoto věku.“ (Mt 28,16–20)

**Osobní studium**

`Uvažuj o úvodním textu (Mt 28,16–20). Jakou roli v tomto velkém pověření hraje téma „učednictví“?`

Text Mt 28,16–20 přináší biblický příkaz, který je znám jako velké pověření. Ježíš v něm říká svým následovníkům, aby nezůstávali na místě, ale aby vyšli, získávali učedníky, učili je a začleňovali je do společenství (viz také Mk 16,15.16; L 24,44–49; J 20,21–23; 1,8).

V textu můžeme vysledovat čtyři základní myšlenky: (1) Učedníci odcházejí na Ježíšův příkaz do Galileje, aby se tam s ním setkali (Mt 28,16.17). (2) Ježíš k nim přichází, aby potvrdil svou moc a svrchovanost (Mt 28,18). (3) Ježíš pak pověřuje své učedníky specifickým úkolem, který spočívá v získávání učedníků (Mt 28,19.20). A konečně, (4) Ježíš dává svým učedníkům zaslíbení, že s nimi bude až do konce světa (Mt 28,20).

Získávání učedníků pro Krista je hlavním cílem velkého pověření a hlavním úkolem křesťanské mise. Řecký text doslova říká: „Jděte tedy...“ (Mt 28,19; ČSP) Slovo „tedy“ ukazuje, že základ pověření vychází z toho, co Ježíš právě řekl (Mt 28,18) – tedy že dostal veškerou moc autoritu, svrchovanost. Ježíšova moc vyplývá z vítězství dosaženého při jeho vzkříšení.

Je důležité zdůraznit, že jediné sloveso formulované v řeckém textu velkého pověření jako gramatický příkaz (imperativ) je „čiňte (získávejte) učedníky“. Ostatní slovesa (ve formě přechodníků – doslova „jdouce“, „křtíce“ a „učíce“) pak upřesňují, v čem má spočívat ono „činění učedníky“. Mluvení o Ježíši, učení a křtění charakterizují proces, kterým se z lidí stávají učedníci Ježíše Krista. V uvedeném textu Ježíš ukazuje, jaký je hlavní cíl „učednictví“ – je jím získávání dalších učedníků. Jedná se o jeden z nejdůležitějších misijních textů v celém Písmu. Končí Ježíšovým zaslíbením neustálé přítomnosti v životě jeho následovníků.

Je zřejmé, že velké pověření se netýkalo jen prvních učedníků shromážděných kolem Ježíše v době, kdy ho vyslovil. Oni sami nemohli jít ke „všem národům“, aby toto pověření naplnili. Velké pověření má tedy univerzální dosah a týká se každého skutečného následovníka Ježíše Krista. Kromě toho, poselství, které máme předávat – tedy věčné evangelium Ježíše Krista – je určeno pro celý svět, bez geografických, sociálních nebo etnických omezení.

**Aplikace**

`Obsahem křesťanské misie je „získávat učedníky“. Jak toto pověření našeho Mistra ovlivňuje způsob tvého života a tvé služby? Co můžeš udělat, aby ses více zapojil do služby, do které jsi byl povolán?`

---

#### Dodatečné otázky k diskuzi

`Koho bychom si měli představit pod pojmem „učedník“?`

`Myslíš, že Ježíšova výzva platí i pro nás? Proč?`

`Ježíš prohlašuje, že je mu dána veškerá moc na nebi i na zemi? Proč je to tak důležité vědět?`

`Jak se člověk může stát učedníkem Ježíše Krista?`

`Co je prvním krokem k tomu, abychom Ježíši mohli získávat učedníky?`

`Co máme dělat s lidmi, které „získáme“?`

`Co a proč máme učit nové učedníky?`

`Daří se ti „získávat učedníky“? Proč?`
