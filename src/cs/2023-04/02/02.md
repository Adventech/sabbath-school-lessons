---
title:  'Původce misie: Trojjediný Bůh'
date:  08/10/2023
---

> <p></p>
> 21Ježíš jim znovu řekl: „Pokoj vám. Jako mne poslal Otec, tak já posílám vás.“ 22Po těch slovech na ně dechl a řekl jim: „Přijměte Ducha svatého.“ (J 20,21.22)

**Osobní studium**

Klíčovou postavou Božího plánu záchrany je jednoznačně Ježíš jako naše jediná cesta ke spasení. Sám Kristus prohlásil: „Já jsem ta cesta, pravda i život. Nikdo nepřichází k Otci než skrze mne“ (J 14,6). A právě díky Ježíši můžeme pochopit, že celý „misijní projekt“ je nejen naplánován, ale i realizován „trojjediným“ Bohem.

Všechno, co Kristus učinil nebo dělá, je buď pro jeho nebeského Otce anebo má svůj původ u něj (viz J 4,34; 5,30; 12,45). Vždy však musíme pamatovat na to, že Ježíšovo poslání nezačalo jeho příchodem na svět. Svůj úkol přijal od Otce ještě před stvořením našeho světa (porovnej s Ef 1,4; 1Pt 1,20).

Bůh naplánoval záchranu lidstva ještě předtím, než položil základy naší planety. Ježíš tak byl „vyslán“, „vydal se na velkou misijní cestu“, vstoupil do dějin lidstva, aby dosáhl tohoto cíle.

Syn stvořil svět (J 1,3), a když se „naplnil stanovený čas“ (Ga 4,4), Bůh projevil svou lásku tím, že poslal svého Syna (J 3,16.17). Syn přišel, zemřel na kříži a zvítězil nad smrtí. Potom, opět poslán od Otce, přišel Duch svatý (J 14,26; 16,7), který usvědčuje svět (J 16,8–11) a i dnes pokračuje v poslání Otce a Syna tím, že zmocňuje a posílá Boží lid, aby misijně pracoval (J 14,26; J 16,13.14).

`Bůh nám svěřil jasné poslání (misi). Jaký vliv má mít na naši misii pochopení, že má původ v Otci, Synu a Duchu svatém ( 20,21.22)?`

Slovo „trojice“ se sice v Bibli nenachází, na mnoha místech však vidíme texty, které ukazují, že touha zachránit člověka je cílem všech tří božských osob. Po vzkříšení se například Kristus zjevil svým učedníkům a slíbil jim: „Hle, sesílám na vás, co slíbil můj Otec; zůstaňte ve městě, dokud nebudete vyzbrojeni mocí z výsosti“ (L 24,49). Zde nacházíme realitu Božího záměru v jedné větě: Otcovo zaslíbení, Synovo ujištění o splnění zaslíbení a samotné zaslíbení, jehož naplněním je příchod Ducha svatého (viz L 3,16; Sk 1,4.5.8).

Na základě uvedených skutečností si uvědomujeme, že naše „poslání – mise“ není naší aktivitou, ale je dílem trojjediného Boha. A ten nikdy neselže.

**Aplikace**

`Otec, Syn a Duch svatý jsou zapojeni do díla záchrany lidí. Proč nás tato myšlenka může naplňovat klidem?`

---

#### Dodatečné otázky k diskuzi

`Proč Ježíš udílí svým následovníkům právě pokoj?`

`Býváš někdy „nepokojný“? Co tě nejčastěji připravuje o pokoj?`

`Jakou spojitost má pokoj s Duchem svatým?`

`Proč máme „přijmout Ducha svatého“ a jak se to dělá?`

`Otázka „trojice“ je často cílem různých útoků. Co si o tom myslíš?`

`Co se stalo, když se „naplnil čas“?`

`Myslíš, že i seslání Ducha svatého bylo v předem stanovený čas? Proč?`

`Jaký čas ke „plní“ dnes? Koho posílá Bůh s posláním dnes?`
