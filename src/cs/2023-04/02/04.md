---
title:  'Poselství misijní služby: Věčné evangelium'
date:  10/10/2023
---

> <p></p>
> 6Tu jsem viděl jiného anděla, jak letí středem nebeské klenby, aby zvěstoval věčné evangelium obyvatelům země, každé rase, kmeni, jazyku i národu. 7Volal mocným hlasem: „Bojte se Boha a vzdejte mu čest, neboť nastala hodina jeho soudu; poklekněte před tím, kdo učinil nebe, zemi, moře i prameny vod.“ (Zj 14,6.7)

**Osobní studium**

`Co můžeme pochopit z „věčného evangelia“ (Zj 14,6.7), které zvěstuje první anděl, o Boží touze zachránit hříšníky?`

Jedná se o jediné místo v Písmu, kde jsou vedle sebe slova „věčný“ a „evangelium“. Evangelium je dobrou zprávou o milosti nabízené prostřednictvím Ježíše Krista všem lidem. Přišel na náš svět, aby nám ukázal „milost a pravdu“ (J 1,14). Žil bezhříšným životem a zemřel na kříži jako zástupná oběť, aby nesl trest za naše hříchy (Iz 53,4.5; 1Pt 3,18). Byl vzkříšen, vrátil se do nebe, byl vyvýšen Otcem a dnes se za nás přimlouvá v nebeské svatyni (Zj 1,18; Sk 2,33; Žd 7,25). Brzy splní své největší zaslíbení: slavně se vrátí se vší svou mocí – a nakonec, po tisíciletí, nastolí Boží království na zemi (J 14,1–4; Sk 1,11; Zj 21,1–4). Toto všechno v sobě zahrnuje věčné evangelium.

Je pozoruhodné, že jde o věčné poselství. Zachránit nás může jen Kristus a jeho milost, která je představena v tomto jediném evangeliu. Nemění se, je stále stejné, dokud se úplně neuskuteční Boží plán záchrany. V budoucnu už nebude žádné další evangelium potřebné. Bludná učení a doktríny přicházejí a odcházejí (Ef 4,14), ale poselství o spasení, věčné evangelium, je neměnné. Ti, kdo věří a žijí v souladu s poselstvím dobré zprávy, obdrží odměnu (viz Dt 5,33; Ř 2,6).

Stejné pověření, jaké dostali první učedníci, dává Bůh i nám dnes. Máme pokračovat v úkolu získávat Kristu učedníky ve všech končinách světa. Jací to však mají být učedníci? Dobří, čestní, naprosto oddaní a milující? Tyto vlastnosti jsou nevyhnutelné, ale nestačí. Učedníci se musí zaměřit na všechny biblické prvky učednictví (L 9,23; J 13,34.35; 2K 5,17). A konečným cílem je být připraven na druhý příchod Krista a ochota připravovat na tuto slavnou událost i druhé.

„Poselství o soudu [Zj 14,6.7] je oznámením blízkého druhého příchodu Ježíše Krista. Celé toto poselství se nazývá věčným evangeliem. Kázání o druhém příchodu Krista a zdůrazňování jeho blízkosti je tedy podstatnou částí zvěsti evangelia.“ (COL 227; PM 115)

**Aplikace**

`Jak v poselství prvního anděla souvisí pojem soudu s „věčným evangeliem“? Proč musí být evangelium ústředním bodem myšlenky soudu?`

---

#### Dodatečné otázky k diskuzi

`Jak definuje autor této lekce evangelium?`

`Proč se tu hovoří o „věčném evangeliu“? Čeho se ta věčnost týká?`

`Jak to, že radostná zpráva lidem začíná výzvou, aby se báli?`

`Už jsi někdy zažil situaci, která začala strachem a skončila radostí?`

`Co vše v sobě podle autora zahrnuje „věčné evangelium“?`

`Autor lekce tvrdí, že v budoucnu už nebude žádné další evangelium potřebné. Co a proč si o tom myslíš?`
