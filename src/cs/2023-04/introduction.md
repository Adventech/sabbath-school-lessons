### Úvod

**Přestaňme mluvit a začněme jednat!**

Před lety jeden adventistický časopis zveřejnil podobenství O strašlivém močálu. Když lidé procházeli po stezce vedoucí napříč močálem, stávalo se, že sklouzli nebo v nepozornosti sešli z cesty a spadli do něj. Jejich volání o pomoc a srdceryvný nářek bylo slyšet až do nedaleké vesnice. Bylo to skutečně hrozné.

Lidé ve vesnici zorganizovali setkání, na kterém chtěli tuto nepříjemnou situaci řešit. Po nějaké době uspořádali další setkání. A další. Byly představeny různé teorie a studie, které analyzovaly příčinu neštěstí, a někdy dokonce navrhovaly řešení. Nikdy se však neudělalo nic jiného, než že bylo uspořádáno další setkání. Diskuze pokračovaly mnoho let. Dokonce na toto téma vzniklo několik doktorských prací na univerzitě v hlavním městě. Do vesnice přijeli hostující lektoři. Prostřednictvím charitativního bazaru se podařilo získat dost prostředků na zajištění jídla pro ty, kteří obětovali množství svého volného času k účasti na přednáškách a diskuzích. Nakonec se podařilo získat velkou částku na vybudování zvukotěsného sálu, aby výkřiky tonoucích a umírajících nenarušovaly probíhající zasedání. Nikdo však neudělal nic, aby pomohl těm, kterým šlo o život. A nikdo neudělal nic, čím by zabránil smrti dalších lidí v močálu. Diskuze však byly opravdu obohacující a zaznělo velmi mnoho moudrých myšlenek.

Jako církev – a určitě i vaše třída sobotní školy – nechceme být jako lidé v této vymyšlené vesnici. Rádi se spolu modlíme, přemýšlíme, sdílíme a diskutujeme. Toužíme však jít dál a skutečně něco udělat pro lidi kolem nás. Chceme přinést změnu do míst, kde žijeme. Toužíme, aby byl svět lepším. Chceme, aby bylo dílo dokončeno, a toužíme, aby se Ježíš vrátil.

Biblické úkoly pro sobotní školu pro toto čtvrtletí naši pozornost zaměřují na konkrétní, praktické kroky. Prozkoumáme společně několik motivujících biblických příběhů. Budeme číst o povzbuzujících zkušenostech. Dozvíme se o dostupných možnostech, které nám pomohou oslovit naše bližní (zejména ty, kteří nejsou křesťané). To vše však bude sloužit jen jako motivace. Skutečným cílem, opravdovou podstatou každé lekce je to, na co se zaměříme vždy v části na čtvrtek – výzva vykročit a udělat něco konkrétního, praktického.

Budeme mluvit o teologických pravdách a ukážeme si různé využitelné nápady a návody. A každá část na čtvrtek bude obsahovat i výzvy, které budou na sebe postupně navazovat. Začneme tím, co je snadné. A jak bude čtvrtletí pokračovat, úkoly se budou stupňovat. Cílem je, aby každý z nás přijal výzvu, modlil se o vedení Duchem svatým, uplatnil to, co se naučil, a následující sobotu strávíme pár minut diskuzí o tom, jak se nám dařilo uskutečňovat jednotlivé záměry. Nemá jít o čas strávený vychloubáním se, ale sdílením o tom, co nám šlo, a v čem jsme cítili neúspěch. Při společné diskuzi se určitě objeví i nové nápady. A také přibudou lidé, za které se budeme chtít modlit (společně i osobně).

Naším přáním je, aby bylo toto čtvrtletí pro vás důležité. Ne však pro nezapomenutelné myšlenky, poutavé příběhy nebo hluboké teologické pravdy. Nejdůležitější je, abychom všichni zpětně vnímali toto studium jako čas, kdy Duch svatý použil naše pokorné úsilí a vykonal zázraky k Boží cti a slávě jeho jména.

Centra globální misie založila Generální konference CASD v roce 1980. Fungují pod vedením oddělení adventistické misie při GK. V současnosti existuje šest center. Jejich cílem je pomoci církvi efektivněji zakládat nové skupiny věřících v sekulárním nebo nekřesťanském prostředí na celém světě.

_Autory tohoto studijního materiálu byli vedoucí center (v době psaní jimi byli: Petras Bahadur, Richard Elofer, Kleber Gonçalves, Clifmond Shameerudeen, Doug Venn, Amy Whitsettová a Greg Whitsett) za asistence Garyho Krause (ředitele Adventist Mission), Homera Trecartina(bývalého ředitele Center globální misie) a Jeffa Scogginsa (ředitele pro plánování globální misie). Více informací naleznete na www.GlobalMissionCenters.org_