---
title:  'Podněty k zamyšlení'
date:  10/10/2025
---

Přečtěte si druhou část 44. kapitoly „V zaslíbené zemi“ z knihy Na úsvitu dějin (PP 482.483; NUD 230).

Po zmínce o Rachabě a vyzvědačích o ní zbytek Starého zákona mlčí. Rachab se znovu objeví až v Ježíšově rodokmenu. Uvádí se, že se stala manželkou Salmóna z kmene Juda, Bóazova předka, a tchyní další pozoruhodné ženy zmíněné ve stejném rodokmenu, Rút (Mt 1,5; porovnej s Rt 4,13.21). Svou vírou v Boha se nevěstka z Jericha, odsouzená k záhubě, stává významným článkem v královské linii Davida a předkem Mesiáše. Toho je Bůh schopen dosáhnout prostřednictvím víry, i kdyby měla jen velikost hořčičného zrnka (Mt 17,20; L 17,6).

„Skrze víru ‚nevěstka Rachab… přijala vyzvědače a nezahynula s nevěřícími‘ (Žd 11,31). Tento případ obrácení se k Bohu nebyl ojedinělý. Obyvatelé Gibeónu zavrhli modlářství a připojili se k Izraeli. Díky tomu pak měli účast na požehnáních smlouvy.

Bůh nedělá rozdíly mezi národy, rasami či kastami. Ve stvoření a spasení jsou si všichni lidé rovni. Kristus přišel na tuto zem, aby odstranil každou zeď, která nás od sebe odděluje, a doširoka otevřel dveře všech oddělení svatyně; tak nám zajistil volný přístup k Bohu. Jeho láska je tak hluboká, široká a plná, že proniká do všech koutů země. Vysvobozuje ze satanova vlivu ty, kteří se jím nechali oklamat, a přivádí je k Božímu trůnu.“ (PK 369.370; OSU 143)

**Otázky k rozhovoru**

`1. Jak vnímáte otázku „druhé (a další) šance“? Jakou s nimi máte zkušenost? Jak lze druhou šanci zneužít? Na co je třeba si dát pozor? Uvažujte například o ženě, která žije ve vztahu, kde je vystavena domácímu násilí. Proč je problematické radit jí, aby „vydržela“ a dala svému muži „druhou šanci“, ačkoli její utrpení pokračuje?`

`2. Diskutujte o Rachabě jako o vzoru víry. Jak můžeme ocenit otevřenost lidí vůči Bohu, i když je jejich životní styl daleko od biblického ideálu? Jak lze ocenit jejich víru, a zároveň neomlouvat některé jejich praktiky?`

`3. Jozuovi se podařilo praktickým způsobem spojit spravedlnost a milost, aby vyřešil komplikovanou situaci způsobenou lstí Gibeóňanů a vlastní nedbalostí, když se neporadil s Hospodinem. Uvažujte o situacích, které zažíváte a které vyžadují současný projev spravedlnosti a milosti. Jak lze tyto dva zdánlivé „protiklady“ sjednotit a skloubit? Co je k tomu zapotřebí?`