---
title:  'Hodnota na neočekávaných místech'
date:  06/10/2025
---

> <p></p>
> 2Králi Jericha bylo ohlášeno: „V noci sem přišli nějací izraelští muži, aby obhlédli zemi.“ 3Jerišský král dal Rachabě rozkaz: „Vyveď ty muže, kteří k tobě přišli a vstoupili do tvého domu. Přišli proto, aby obhlédli celou zemi.“ 4Ale ta žena muže odvedla, ukryla a řekla: „Ano, ti muži ke mně přišli, ale já jsem nevěděla, odkud jsou. 5Když při setmění zavírali bránu, ti muži odešli. Nevím, kam šli. Rychle je pronásledujte, ať je dostihnete.“ [...] 8Zvědové se ještě neuložili k spánku, když k nim vstoupila na střechu. 9Řekla těm mužům: „Vím, že Hospodin dal zemi vám. Padla na nás hrůza před vámi a všichni obyvatelé země propadli před vámi zmatku. (Joz 2,2–5.7–9)

**Osobní studium**

`Přečti si texty Joz 2,2–11; Žd 11,31 a Jk 2,25. Co se z nich dovídáme o Rachabě?`

Ústředním bodem příběhu o Rachabě je lež, která měla ochránit izraelské vyzvědače. Když uvažujeme o její lži, musíme si uvě­domit, že byla součástí mimořádně zkažené spo­lečnosti. Obecná zkaženost vedla nakonec k Božímu rozhodnutí tuto společnost soudit a odsoudit (Gn 15,16; Dt 9,5; Lv 18,25–28). Je pravda, že Nový zákon chválí víru Rachab. Pečlivé přezkoumání novozákonních zmínek o jejím činu ukazuje, že nikde nenacházíme schvalování jejího způsobu života ani její lži.

Biblický text však velmi jednoznačně vyzdvihuje její víru (Žd 11,31). Rachab se totiž rozhodla sdílet svůj úděl s vyzvědači, místo aby se držela zkažené společnosti, jejíž byla součástí. Text Jk 2,25 chválí její nabídku ubytovat dva izraelské vyzvědače. Oceňuje i její rady, jak bezpečně opustit město. Bůh uviděl uprostřed dekadentní, zkažené společnosti záblesk víry v životě Rachab a díky její víře ji mohl zachránit. Využil toho, co v ní bylo dobrého. Rachab projevila víru ve Všemohoucího a rozhodla se patřit k jeho lidu. Nikde nečteme, že by Hospodin schvaloval všechny její činy, a už vůbec ne její způsob života. Bůh však ocenil výjimečnou odvahu Rachab a její odvážnou víru. Rozhodla se pro Boha Izraele a díky své víře se stala zprostředkovatelkou záchrany.

Když viděla, co se děje, vyjádřila svou víru slovy: „... Hospodin, váš Bůh, je Bohem nahoře na nebi i dole na zemi“ (Joz 2,11). Slyšet Kenaanku, která vyznává, že Hospodin je jediný Bůh, bylo opravdu výjimečné. Za zmínku stojí, že se tato událost odehrála na střeše, kde se pohané obvykle modlili ke svým nebeským božstvům.

Slova, která Rachab použila, nacházíme předtím jen v souvislosti s tím, že Bůh jediný má právo na to, abychom ho uctívali (Ex 20,4; Dt 4,39; Dt 5,8). Její slova svědčí o promyšleném a vědomém rozhodnutí uznat Boha Izraele za jediného pravého Boha. Její vyznání dokazuje, že chápe úzký vztah mezi Boží svrchovaností a soudem, který odsuzuje Jericho k zániku.

Morální rozhodnutí Rachab ukazuje, že ve světle Hospodinova soudu existují jen dvě možnosti: pokračovat ve vzpouře proti němu a vystavit se tak záhubě, nebo se mu ve víře podřídit. Tím, že se Rachab rozhodla pro Hospodina, stala se příkladem toho, jaký by mohl být osud všech obyvatel Jericha, kdyby se obrátili k Bohu Izraele s prosbou o milost.

**Aplikace**

`Co nás tento příběh učí o důležitosti důvěry v Boha?`

---

#### Dodatečné otázky k diskuzi

`V čem se společnost, v níž žila Rachab, podobala té naší?`

`Proč se Rachab rozhodla vložit svůj život do rukou Boha nepřátel?`

`Jak by asi Rachab dopadla, kdyby v našem sboru požádala o křest?`

`V čem je nám podle Nového zákona Rachab příkladem?`

`Jak se díváš na lži, které Rachab použila při záchraně dvou zvědů?`

`Myslíš, že by Bůh dokázal zvědy zachránit i bez Rachabiny lži? Proč?`

`Někteří lidé tvrdí, že „účel světí prostředky“. Co si o tom myslíš?`