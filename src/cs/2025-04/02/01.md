---
title:  'Překvapen milostí'
date:  04/10/2025
---

### Texty na tento týden
Joz 2,1–21; Nu 14,1–12; Žd 11,31; Ex 12,13; Joz 9; Neh 7,25

> <p>Základní verš</p>
> „Nevěstka Rachab věřila, a proto přátelsky přijala vyzvědače a nezahynula s nevěřícími.“ (Žd 11,31)

„Proč jsem to udělal znovu?“ Tato myšlenka už někdy napadla snad každého. Neopakují se totiž jen dějiny a rozhodnutí či selhání národů, ale i každý z nás často opakuje své vlastní chyby.

Izrael má před sebou druhou šanci vstoupit do zaslíbené země a Jozue bere tento úkol mimořádně vážně. Nejprve potřebují jasně pochopit, co je čeká. Jozue tedy vyslal dva vyzvědače, aby přinesli důležité informace o zemi, do které mají vstoupit: jaký je obranný systém jednotlivých měst, jak jsou na tom vojensky, jaké mají zásoby vody a jak se obyvatelé dívají na možný útok.

Mohlo by se zdát, že Boží zaslíbení dát Izraelcům zemi od nich nebude vyžadovat žádné úsilí. Ubezpečení o Boží podpoře však neruší odpovědnost lidí. Izraelci stojí na hranicích Kenaanu už podruhé a jejich očekávání jsou velká. Minule, když byli Izraelci na hranicích zaslíbené země a před nimi byl stejný úkol, fatálně selhali.

Tento týden prozkoumáme dva nesmírně poutavé příběhy z knihy Jozue a pokusíme se poznat jejich význam pro naši dnešní víru. Boží milost přináší nekonečně mnoho způsobů, jak nás dokáže překvapit.

**Osnova lekce**

V druhé lekci studia knihy Jozue se zaměříme na Boží milost a „druhou šanci“, kterou Hospodin nabízí jak národům, tak jednotlivcům. Budeme se soustředit především na překvapivé projevy Boží milosti v příbězích Rachaby (Joz 2) a Gibeóňanů (Joz 9) – v nich uvidíme, že Božím záměrem není trestat, ale vést k pokání a záchraně i ty, kteří jsou lidsky považováni za lásky nehodné.

- Joz 2,1; Nu 13,1.2: Izrael dostává novou šanci a milost (neděle)
- Joz 2,2–11: Víra Rachaby a překvapivá Boží milost (pondělí)
- Joz 2,12–21; Ex 12: Znamení záchrany (úterý)
- Joz 9,1–20: Lest Gibeóňanů (středa)
- Joz 9,21–27: Spravedlnost a milost pro Gibeóňany (čtvrtek)

---

#### Dodatečné otázky k diskuzi

`Jak bys definoval milost?`

`Vzpomeneš si, kdy jsi naposledy pocítil „Boží milost“?`

`V jakých situacích ztrácíš víru v to, že by ti Bůh mohl ještě odpustit? Proč?`

`Potřebujeme milost i v našem všedním životě? Uveď konkrétní příklady.`

`Proč dává Hospodin Izraeli další šanci na to, aby obsadili zaslíbenou zemi?`

`Proč nás tak překvapují příběhy, které popisují neskutečnou Boží milost?`

`Jozue dělá přípravy na obsazení zaslíbené země. Proč to dělá, když dostal tak úžasná zaslíbení?`

`Co nám o Boží „milosti“ prozrazuje příběh Rachab?`