---
title:  'Obtížné rozhodování'
date:  08/10/2025
---

> <p></p>
> 8Řekli nato Jozuovi: „Jsme tvoji otroci.“ Jozue se jich otázal: „Kdo jste a odkud přicházíte?“ 9Odpověděli mu: „Z velmi daleké země přišli tvoji otroci za jménem Hospodina, tvého Boha. Slyšeli jsme o něm zprávy, co všechno učinil v Egyptě 10a jak naložil s dvěma emorejskými králi v Zajordání, s chešbónským králem Síchonem a s bášanským králem Ógem z Aštarótu. 11Naši stařešinové a všichni obyvatelé naší země nás vyzvali: ‚Vezměte si s sebou zásoby na cestu, jděte jim vstříc a řekněte jim: Jsme vaši otroci. Uzavřete s námi smlouvu.‘ 12Toto je náš chléb. Byl ještě horký, když jsme se jím zásobili při odchodu z našich domů, než jsme se vydali k vám. A teď se podívejte: je vyschlý a rozdrobený. 13A tyto vinné měchy byly nové, když jsme je plnili. Podívejte se, jak popraskaly. A toto jsou naše pláště a střevíce; zvetšely, protože cesta byla velmi dlouhá.“ 14Izraelští muži si tedy vzali z jejich zásob, aniž se ptali na Hospodinův výrok. (Joz 9,8–13)

**Osobní studium**

`Přečti si text Joz 9,1–20. V čem se příběh o Rachab podobá příběhu o obyvatelích Gibeónu? V čem se tyto příběhy naopak liší?`

Tato kapitola knihy Jozue začíná informací, že pět kenaanských králů, kteří vládli většinou malým městským státům, se rozhodlo vytvořit koalici proti Izraelcům. Gibeóňané se však rozhodli uzavřít s Izraelci smlouvu. Aby se jim to podařilo, rozhodli se Izraelce oklamat. Předstírali, že jsou vyslanci z daleké země. Podle Dt 20,10–18 Hospodin rozlišoval mezi Kenaanci a lidmi, kteří žili mimo zaslíbenou zemi.

Slovo přeložené jako „lest“ (Joz 9,4), „lstivě“ nebo „vychytrale“ může mít negativní význam, který naznačuje zločinecký záměr (Ex 21,14; 1S 23,22; Ž 83,4), nebo pozitivní, který označuje chytrost, moudrost či důvtip (Př 1,4; Př 8,5.12). V případě Gibeóňanů se za jejich zrádným činem skrývá snaha o vlastní záchranu. Takové jednání můžeme považovat za méně nebezpečné.

Slova Gibeóňanů nápadně připomínají vyjádření Rachab. Uznávají moc izraelského Boha a vyznávají, že úspěch Izraele není jen dílem člověka. Na rozdíl od jiných Kenaanců se nevzbouřili proti Hospodinovu plánu dát Izraelcům zemi a přiznávají, že sám Hospodin vyhání tyto národy před Izraelem. Zprávy o vysvobození z Egypta a vítězstvích nad Síchonem a Ógem podnítily Rachab i Gibeóňany, aby usilovali o spojenectví s Izraelci. Ale zatímco Rachab se zcela podřídila Bohu Izraele, Gibeóňané se uchýlili k úskoku.

Mojžíšův zákon stanovil, jak se v takových případech dozvědět Boží vůli (Nu 27,16–21). Jozue se měl zeptat na Hospodinovu vůli a vyhnout se tak podvodu Gibeóňanů.

Základní povinností člověka pověřeného zodpovědností vést Boží lid je hledat a poznávat Boží vůli (1Pa 28,9; 2Pa 15,2; 2Pa 18,4; 2Pa 20,4). Izraelci však tuto povinnost zanedbali, a proto stáli před rozhodnutím buď porušit základní podmínky dobytí země, nebo přísahu vyslovenou v Hospodinově jménu, která byla stejně závazná.

**Aplikace**

`Kdy se nejčastěji dostáváš do situace, při které se musíš velmi obtížně rozhodovat?`

---

#### Dodatečné otázky k diskuzi

`Co víme o obyvatelích Gibeónu?`

`Jakou lest vymysleli, když slyšeli o pádu Jericha?`

`Jak se jim podařilo obelstít Jozua a izraelské starší?`

`Proč se Jozue neradil s Hospodinem, když někteří starší pochybovali o tom, že jsou Gibeoňané z daleké země?`

`Už ses někdy „neradil s Hospodinem“ a doplatil na to? Řekni nám o tom.`

`V jakých situacích nám hrozí, že se rozhodneme sami bez porady s Bohem?`

`Co děláš, když prosíš Boha o radu, ale on neodpovídá?`