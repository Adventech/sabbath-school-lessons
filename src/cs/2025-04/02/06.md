---
title:  'Překvapivá milost'
date:  09/10/2025
---

> <p></p>
> 21O nich pak předáci řekli: „Ať zůstanou naživu, ale budou pro celou pospolitost sekat dříví a čerpat vodu.“ Tak o nich mluvili předáci. 22Potom si je zavolal Jozue a promluvil k nim: „Proč jste nás obelstili? Tvrdili jste: ‚Jsme od vás velmi daleko,‘ a zatím sídlíte mezi námi! 23Buďte za to prokleti. Nepřestanete být otroky. Budete sekat dříví a čerpat vodu pro dům mého Boha.“ 24Odpověděli Jozuovi: „Tvým otrokům bylo oznámeno, co Hospodin, tvůj Bůh, přikázal svému služebníku Mojžíšovi, že vám dá celou zemi a že před vámi vyhladí všechny její obyvatele. Velmi jsme se báli, že nás připravíte o život. Proto jsme to udělali. 25Teď jsme v tvých rukou. Nalož s námi, jak uznáš za dobré a správné.“ 26I naložil s nimi tak, že je vyprostil z rukou Izraelců, takže je nezabili. 27Ale onoho dne jim Jozue uložil, aby sekali dříví a čerpali vodu pro pospolitost a pro Hospodinův oltář, a to až dodnes, na místě, které vyvolí. (Joz 9,21–27)

**Osobní studium**

`Jak se podle úvodního textu (Joz 9,21–27) spojila v Jozuově řešení spravedlnost s milostí?`

I kdyby izraelský lid chtěl na Gibeóňany zaútočit, neměl by to udělat vzhledem k přísaze, kterou se zavázali starší. Vůdci Izraele jednali podle principu, že přísaha je závazná, kromě případů, kdy do procesu vstoupí zločin nebo záměrné špatné jednání (Sd 11,29–40). Je závazná, i kdyby měla způsobit škodu či nepohodlí tomu, kdo ji vyslovil.

Ve Starém zákoně se rozvážnost před vyslovením přísahy i její dodržování považovaly za ctnosti zbožných (Ž 15,4; Ž 24,4; Kaz 5,2.6). Protože přísaha byla vyřčena ve jménu Hospodina, Boha Izraele, nemohli ji vůdci změnit.

Slavnostní přísahou, kterou vyslovili vůdci, byl osud Izraele nerozlučně spojen s osudem Gibeóňanů. Tím, že byli Gibeóňané určeni jako dřevorubci a nosiči vody pro Boží dům (Joz 9,23), se vlastně stali nedílnou součástí izraelského společenství. Jozuova odpověď, na rozdíl od verdiktu izraelských vládců, kteří nařídili otroctví pro „celou pospolitost“ (Joz 9,21), proměnila kletbu v potenciální požehnání (srov. 2S 6,11).

Pozdější dějiny Gibeónu svědčí o náboženských výsadách, kterým se město těšilo, i o jeho věrnosti Božímu lidu. Slib, který dal Izrael, zůstal v platnosti po celé generace, takže když se Izraelci vrátili z babylónského zajetí, byli Gibeóňané mezi těmi, kteří pomáhali při obnově Jeruzaléma (Neh 7,25). Jejich jednání bude mít na dlouho pozitivní důsledky, ale jen a jen díky Boží milosti.

Co by se stalo, kdyby Gibeóňané prozradili svou totožnost a podobně jako Rachab žádali o milost? S jistotou to nevíme. Nelze však vyloučit možnost, že pokud by se Izraelci obrátili na Hospodina, mohl by rozhodnout o vynětí Gibeóňanů ze záhuby. Hlavním Božím záměrem není trestat hříšníky, ale vést je cestou pokání a prokázat jim milosrdenství (porovnej s Ez 18,23 a 33,11). Lest Gibeóňanů je třeba vnímat jako apel na Boží milosrdenství a jeho laskavý a spravedlivý charakter. Právě odmítnutí Kenaanců činit pokání a jejich vzdor vůči Božím záměrům vedly k rozhodnutí o jejich vyhlazení (Gn 15,16). Bůh poznal v jednání Gibeóňanů jejich touhu po pokoji. Ocenil jejich ochotu vzdát se modlářství a uctívat jediného pravého Boha.

**Aplikace**

`Jak můžeš ty sám prokázat milost někomu, kdo si ji podle lidských měřítek „nezaslouží“, podobně jako Bůh prokázal svou milost Gibeóňanům? Ve kterých oblastech svého života potřebuješ vyvážit spravedlnost milostí (a naopak)?`