---
title:  'Projevená víra'
date:  07/10/2025
---

> <p></p>
> 14Muži jí odpověděli: „Jsme odhodláni za vás zemřít. Nesmíte však vyzradit toto naše ujednání. Až nám Hospodin vydá zemi, prokážeme ti milosrdenství a osvědčíme věrnost.“ 15Potom je spustila po provaze z okna; její dům byl totiž v hradební zdi, bydlela na hradbách. 16A řekla jim: „Jděte na tamtu horu, aby na vás pronásledovatelé nenarazili, a skrývejte se tam po tři dny, dokud se nevrátí ti, kdo vás pronásledují; potom jděte svou cestou.“ (Joz 2,14–16)

**Osobní studium**

`Přečti si Joz 2,12–21 a Ex 12,13.22.23. Jak nám texty v Exodu pomáhají pochopit dohodu mezi zvědy a Rachab?`

Rachabina dohoda je zřejmá: život za život a laskavost za laskavost. Hebrejské slovo chesed (Joz 2,12), doslova „milující laskavost“ nebo „milosrdenství“, má široký význam, který je těžké vyjádřit jedním slovem. Připomíná „věrnost smlouvě“, ale nese v sobě i pojem věrnosti, shovívavosti a laskavosti.

Slova Rachab také připomínají text Dt 7,12, kde sám Hospodin přísahal, že zachová svůj chesed k Izraeli: „Za to, že tato práva budete poslouchat a bedlivě je dodržovat, bude Hospodin, tvůj Bůh, zachovávat tobě smlouvu a milosrdenství [chesed], jak přísahal tvým otcům“ (Gn 7,12).

Je pozoruhodné, že tatáž kapitola (Dt 7) hovoří o „ničící kletbě“ (doslova o „zničení zničením“; hebr. hacharam tacharim) vyřčené proti Kenaancům. A najednou se v příběhu objevuje Rachab, Kenaanka, která je pod touto kletbou, a přece si na základě své rostoucí víry nárokuje zaslíbení, která byla dána Izraelcům. Výsledkem byla její záchrana.

První obraz, který se nám nutně vynoří v souvislosti s rozhovorem zvědů s Rachab, je Pesach konaný v předvečer vyjití z Egypta. Aby byli tehdy Izraelci zachráněni, museli zůstat ve svých domovech a označit veřeje dveří krví obětovaného beránka.

„Na domech, v nichž budete, budete mít na znamení krev. Když tu krev uvidím, pominu vás a nedolehne na vás zhoubný úder, až budu bít egyptskou zemi“ (Ex 12,13; viz také Ex 12,22.23).

„Lidé měli podat důkaz své víry poslušností. Tak si všichni, kdo doufají, že budou spaseni Kristovou krví, musí uvědomit, že mají sami něco udělat, aby mohli s jistotou přijmout spasení. Musíme se odvrátit od hříchu a poslouchat Boha. Člověk je spasen vírou, ne na základě skutků. Přesto se jeho víra musí projevit v jeho skutcích.“ (PP 279; NUD 131)

V této souvislosti byla krev znamením, které lidi chránilo před ničivou mocí Božího anděla. Podobně jako Bůh ušetřil životy Izraelců během poslední rány v Egyptě, tak Izraelci měli zachránit Rachab a její rodinu, když zkáza zasáhla Jericho.

**Aplikace**

`Jaké poselství evangelia můžeme najít ve zmíněných dvou příbězích? Jakou dobrou zprávu se z nich můžeme dozvědět?`

---

#### Dodatečné otázky k diskuzi

`Jakou radu dala Rachab zvědům, než je spustila z okna? O čem její rada svědčí?`

`Jak to, že měla nevěstka tak podrobné informace o trase těch, kteří hledali dva vyzvědače?`

`Jaký slib dali zvědové Rachab a její rodině? Čím byl tento slib podmíněn?`

`Proč nesměla během obléhání opustit Rachab s rodinou svůj domov?`

`Co nám to prozrazuje o roli poslušnost na naší cestě do nebe?`

`V čem se zkušenost Rachab podobala tomu, co zažili Židé během paschy?`

`Vědí lidé ve tvém okolí, že jsi věřící? Jak to mohli poznat?`