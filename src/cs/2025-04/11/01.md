---
title:  'Život v zaslíbené zemi'
date:  06/12/2025
---

### Texty na tento týden
Joz 22; Ef 6,7; J 7,24; Nu 25; Př 15,1; 1Pt 3,8.9

> <p>Základní verš</p>
> „Vlídná odpověď odvrací rozhořčení, kdežto slovo, které ubližuje, popouzí k hněvu.“ (Př 15,1)

Život v komunitě může někdy vést ke sporům a napětí. Platí to zejména ve společenství, jako je církev, kde lidé z různého prostředí a z odlišných sociálních vrstev – a někdy vychovaní ve zcela odlišných kulturách – žijí a pracují pro společný cíl.

Tento týden budeme studovat Jozue 22. kapitolu. Soustředíme se na situaci, která vznikla z velkého nedorozumění mezi lidmi. Na začátku knihy Jozue některým kmenům přikázal, aby překročily Jordán a zúčastnily se dobývání spolu s kmeny na západní straně Jordánu (Joz 1,12–18). Nyní, když je úkol splněn, se mohou vrátit. Na západní straně Jordánu však staví oltář, který vyvolává obavy mezi západojordánskými kmeny.

Proč je nebezpečné dělat ukvapené závěry o chování druhých? Jak můžeme podporovat jednotu v církvi? Proč je důležité soustředit se na skutečný cíl našeho povolání a nenechat se rozptylovat tím, co není opravdu důležité? Tyto a podobné otázky si budeme klást při našem studiu tento týden.

**Osnova lekce**

V jedenácté lekci našeho studia se budeme věnovat 22. kapitole knihy Jozue. V ní uvidíme na konkrétním příběhu izraelských kmenů usazených za Jordánem jak výzvy, které přináší život ve společenství věřících, tak i možná řešení nedorozumění, která mohou vést k vážným konfliktům a narušení jednoty Božích dětí.

- Joz 22,1–6: Závazek a věrnost zajordánských kmenů (neděle)
- Joz 22,10–18: Obvinění a nedorozumění kvůli vybudování oltáře (pondělí)
- Joz 22,13–19; Nu 25: Pinchas a obavy z opakování minulých hříchů (úterý)
- Joz 22,21–29: Vlídná odpověď a objasnění skutečných motivů (středa)
- Joz 22,30–34: Principy řešení konfliktů a upevnění jednoty (čtvrtek)