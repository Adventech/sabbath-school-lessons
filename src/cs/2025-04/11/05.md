---
title:  'Vlídná odpověď'
date:  10/12/2025
---

> <p></p>
> 21Tu odpověděli Rúbenovci, Gádovci a polovina kmene Manasesova a takto hovořili s představiteli izraelských šiků: 22„Bůh bohů Hospodin, Bůh bohů Hospodin to ví a ať to zví rovněž Izrael: Jestliže to byla vzpoura či zpronevěra vůči Hospodinu, ať nás dnešního dne nezachrání. [...] 24Ve skutečnosti jsme tak učinili z obavy, protože jsme si řekli, že se jednou synové vaši zeptají našich: ‚Co máte společného s Hospodinem, Bohem Izraele? 25Vždyť Hospodin určil za hranici mezi námi a vámi Jordán, synové Rúbenovi a Gádovi. Nemáte podíl v Hospodinu.‘ Tak vaši synové zaviní, že se naši synové přestanou bát Hospodina. [...] 29Jsme daleci toho vzbouřit se proti Hospodinu a odvrátit se dnes od Hospodina vybudováním oltáře pro oběti zápalné, přídavné a obětní hod mimo oltář Hospodina, našeho Boha, který je před jeho příbytkem.“ (Joz 22,21.22.24.25.29)

**Osobní studium**

`Přečti si Joz 22,21–29 v kontextu Př 15,1. Co se můžeme naučit z odpovědi východních kmenů?`

Odpověď obviněných je stejně přímočará a silná jako obžaloba. Tato odpověď tvoří tematické i strukturální jádro kapitoly. Obviněné kmeny si nejprve v tichosti a v pokoře vyslechly znepokojivé otázky zástupců devíti a půl kmene. Vzhledem k závažnosti obvinění je jejich trpělivost příkladná, protože ukazuje skutečný význam přísloví: „Vlídná odpověď odvrací rozhořčení, kdežto slovo, které ubližuje, popouzí k hněvu“ (Př 15,1).

V úvodu obhajoby se dvakrát opakuje „El, Elohim, Jahve“ (Joz 22,22; „Bůh bohů Hospodin“). Taková formulace se stává slavnostní přísahou. Jejím cílem je rozptýlit pochybnosti a falešná obvinění, která by mohla vést až k válce mezi izraelskými kmeny. Kmeny z východního břehu Jordánu jsou přesvědčeny, že Bůh situaci velmi dobře zná a rozumí jejich postojům. Doufají, že přítomná delegace dospěje ke stejnému závěru. Uznávají svou odpovědnost před Hospodinem tím, že ho vyzývají, aby se pomstil (srov. Dt 18,19; 1S 20,16), pokud se skutečně provinili.

Následuje překvapivé vysvětlení. Odpověď obviněných objasňuje, že obžaloba je neopodstatněná a oltář nemá sloužit k přinášení obětí, ale „aby byl svědkem mezi námi a vámi i mezi našimi pokoleními po nás, že máme právo sloužit Hospodinu před jeho tváří svými zápalnými oběťmi i hody oběti pokojné“ (Joz 22,27). Zároveň odhaluje jejich skutečnou motivaci: strach z odloučení od zbytku Izraele. Stavba oltáře tedy není důkazem odpadnutí od víry, jak se předpokládalo. Ve skutečnosti je to naopak: jednali ze strachu před Hospodinem, tak jak to dělali západojordánské kmeny. Skutečným základem jednoty Izraele není geografická poloha nebo rozsah dědictví, ale duchovní věrnost Hospodinovým požadavkům.

Skutečný zájem kmenů na západní straně řeky se projevuje v jejich autentické radosti, když se přesvědčí o nevině a čistých pohnutkách kmenů na východě. Místo toho, aby se cítili poraženi argumenty svých bratrů, projevují autentické nadšení, že jejich podezření se ukázalo jako nesprávné (Joz 22,31.33). Občanská válka v Izraeli byla odvrácena a utužila se jednota národa.

**Aplikace**

`Jak se stavíš k falešným obviněním? Které zásady řídí tvé postoje v této otázce? Zkus hledat inspiraci v textu Ž 37,3–6.34.37.`