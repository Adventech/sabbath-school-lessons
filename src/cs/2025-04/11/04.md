---
title:  'Obavy ze vzpoury'
date:  09/12/2025
---

> <p></p>
> 13Izraelci vyslali k Rúbenovcům, Gádovcům a polovině kmene Manasesova do země gileádské kněze Pinchasa, syna Eleazarova, 14a s ním deset předáků, po jednom předáku z každého rodu všech izraelských pokolení. Každý byl představitelem svého otcovského rodu v izraelských šicích. 15Přišli do gileádské země k Rúbenovcům, Gádovcům a k polovině kmene Manasesova a jednali s nimi: 16„Toto praví celá Hospodinova pospolitost: Jakou to zpronevěrou jste se zpronevěřili Bohu Izraele, že jste se dnes odvrátili od Hospodina! Zbudovali jste si oltář, abyste se dnes vzbouřili proti Hospodinu?“ (Joz 22,13–16)

**Osobní studium**

`Uvažuj znovu o úvodním textu (Joz 22,13–16), tentokrát ve světle Nu 25. Proč si Izraelci volí Pinchase za vedoucího „delegace“ směřující zjistit, co se děje s kmeny na východním břehu Jordánu?`

Devět a půl kmene, které jsou zde označeny jako „synové Izraele“, vyslalo delegaci, aby zjistila skutečný význam a záměr oltáře, který vznikl na východním břehu Jordánu. Izraelci tedy nesklouzli k urychleným závěrům postaveným na neověřených zvěstech, které naznačovaly, že dva a půl kmene se rozhodlo pro nezávislost. Delegaci vedl Pinchas, syn velekněze Eleazara, který se po Eleazarově smrti stane jeho nástupcem (Joz 24,33). Pinchas se již zviditelnil jako kněz, který pomohl ukončit modloslužbu spojenou se smilstvem v ­Baal-peóru (Nu 25).

„Když to spatřil Pinchas, syn Eleazara, syna kněze Árona, vystoupil z prostředku pospolitosti, vzal do ruky oštěp, vešel za izraelským mužem do ženské části stanu a probodl je oba, izraelského muže i tu ženu až k jejím rodidlům. Tak byla mezi Izraelci pohroma zastavena“ (Nu 25,7.8).

Pinchas měl v Izraeli určitou vážnost. Dalšími vyslanci byli zástupci devíti a půl kmene na západ od Jordánu. Každý z nich byl předákem jednoho z izraelských rodů.

Delegace přichází s řadou otázek týkajících se znesvěcení a vzpoury. Svou řeč začíná oficiální prorockou formulkou „toto praví“. Rozdíl je v tom, že nemluví Hospodin, ale „celá Hospodinova pospolitost“ (Joz 22,16; ČEP). Obviňují Izrael, že se dopustil „věrolomnosti“, „zpronevěry“, že se „odvrátili“ od Hospodina a že se „vzbouřili“ proti Hospodinu. Pojem „zpronevěra“ („provinění“) je totéž hebrejské slovo, které bylo použito k popisu Akánova hříchu (Joz 7,1), a objevuje se v Tóře opakovaně (např. Lv 5,15; Nu 5,6.12). Příklady Akána a Baal-peóru slouží jako precedenty zrady a vzpoury. Vyjadřují také strach zbývajících kmenů, že postavení nepovoleného oltáře povede k odpadlictví, modlářství a nemravnosti, což vyvolá Hospodinův hněv na celý izraelský národ.

**Aplikace**

`Všichni máme negativní zkušenosti z minulosti, které ovlivňují způsob, jakým se stavíme k přicházejícím problémům a sporům. Jak nám může Boží milost pomoci, aby tragédie naší minulosti neurčovaly, jak se v současnosti chováme k druhým lidem?`