---
title:  'Obvinění...'
date:  08/12/2025
---

> <p></p>
> 10Když přišli k jordánským krajům, které leží v kenaanské zemi, postavili tam synové Rúbenovi, synové Gádovi a polovina kmene Manasesova nad Jordánem oltář, oltář velký na pohled. 11Tu se synové Izraele doslechli: Hle, synové Rúbenovi, synové Gádovi a polovina kmene Manasesova postavili oltář směrem ke kenaanské zemi, k jordánským krajům, k protilehlé straně území synů Izraele. 12Synové Izraele se to doslechli a shromáždili se, celá obec synů Izraele, do Šíla, aby na ně vytáhli s armádou. [...] 16Toto prohlásili všichni, celá Hospodinova pospolitost: Co je tohle za věrolomnost, kterou jste se zpronevěřili Bohu Izraele, abyste se dnes odvrátili od Hospodina, když jste pro sebe zbudovali oltář, abyste se dnes vzbouřili proti Hospodinu? [...] 18A vy se dnes odvrátíte od Hospodina! Stane se, že vy se dnes vzbouříte proti Hospodinu a zítra se on rozhněvá na celou izraelskou obec. (Joz 22,10–12.16.18; ČSP)

**Osobní studium**

`Přečti si příběh o vracejících se kmenech v Joz 22,9–20 (ČSP). Jaká obvinění vznášejí západojordánské kmeny proti východojordánským? Do jaké míry byla tato obvinění oprávněná?`

ČSP zde dobře vystihuje, že na rozdíl od 1. verše, kde se kmeny na východní straně nazývají obvyklým způsobem (Rúbenovci, Gádovci atd.), je zde použit jiný výraz: „synové Rúbenovi“, „synové Gádovi“, kteří zde nejsou součástí „synů Izraele“ (Joz 22,11; ČSP).

V příběhu se výraz „synové Izraele“ (ČSP) nebo „Izraelci“ (ČEP) vztahuje pouze na devět a půl západojordánských kmenů. Taková terminologie podtrhuje rozkol, který ­vznikl mezi těmito dvěma skupinami. Základní otázkou příběhu je, zda kmeny na východní straně řeky lze i nadále považovat za Izraelce.

V příběhu vzniká napětí, protože kmeny z východu si postavily u Jordánu oltář. Text neuvádí důvod jejich počínání. Chybí i popis funkce oltáře či konkrétní činnosti s ním spojené. Nejednoznačnost významu tohoto oltáře se ještě prohloubí, když se soustředíme na předchozí události. Při prvním přechodu přes Jordán (Jozue 3 a 4) celý Izrael vstoupil na břeh Jordánu, aby překročil řeku do hlavní části Kenaanu. Zde však část Izraele přichází do oblasti Jordánu, aby překročila řeku opačným směrem.

`V obou případech vzniká stavba z kamenů. První sloužila jako památník, zatímco druhá je považována za působivý oltář. Otázka, která nutně přichází na mysl, je: „Co je to za kameny?“ (porovnej Joz 4,6 a 4,22). Je tento oltář určen pro přinášení obětí, nebo je to jen památník? Začínají už tyto ostatní kmeny odpadat?`

Nedostatek komunikace s Jozuem, Eleazarem nebo kmenovými vůdci vytváří prostor pro nedorozumění, které může potenciálně vést k hrozivému konfliktu.

**Aplikace**

`Co mají na mysli Ježíš a Pavel, když nás napomínají, abychom se vyhnuli souzení druhých? Přečti si L 6,37; J 7,24 a 1K 4,5. Proč je snadné dělat si o motivech druhých ukvapené názory?`