---
title:  'Závazek'
date:  07/12/2025
---

> <p></p>
> 1Tehdy svolal Jozue Rúbenovce, Gádovce a polovinu pokolení Manasesova 2a řekl jim: „Zachovali jste všechno, co vám přikázal Mojžíš, služebník Hospodinův. Uposlechli jste mě ve všem, co jsem vám přikázal. 3Neopustili jste své bratry po celý dlouhý čas až dodnes, ale dbali jste na to, co vám svěřil a přikázal Hospodin, váš Bůh. 4Teď dopřál Hospodin, váš Bůh, vašim bratřím odpočinutí, jak jim přislíbil. Vraťte se tedy ke svým stanům, do země svého trvalého vlastnictví, kterou vám dal Mojžíš, služebník Hospodinův, v Zajordání. 5Jen se usilovně snažte zachovávat přikázání a zákon, které vám přikázal Mojžíš, služebník Hospodinův, totiž milovat Hospodina, svého Boha, chodit po všech jeho cestách a dbát na jeho přikázání, přimknout se k němu a sloužit mu z celého srdce a z celé duše.“ 6Jozue jim požehnal a propustil je a oni odešli ke svým stanům. (Joz 22,1–6)

**Osobní studium**

`Co nám úvodní text (Joz 22,1–8) říká o závazku Rubenovců, Gádovců a poloviny kmene Manasesova?`

Jozue potvrzuje, že kmeny z druhé strany Jordánu plně splnily povinnosti, ke kterým je zavázal Mojžíš i samotný Jozue. Jejich závazek představoval významnou oddanost a oběť pro dobro celého Izraele. Bojovali po boku svých bratrů „celý dlouhý čas“, což ve skutečnosti znamenalo šest až sedm let (viz Joz 11,18; Joz 14,10 a Dt 2,14). Jejich manželky a děti zůstaly doma na východní straně Jordánu, přesto se rozhodli bojovat spolu se svými bratry a čelit hrozbě zranění a smrti při obsazování zaslíbené země.

`Tyto verše nepřímo zdůrazňují důležitost jednoty národa a země. Připravují také půdu pro následující příběh, jehož podstatou je jednota. Zůstanou izraelské kmeny jednotné i navzdory přirozené hranici, kterou mezi nimi tvoří Jordán? Dovolí, aby zeměpisné poměry ovlivnily jejich národní identitu? Nebo se soustředí na to, aby je jejich společné uctívání jediného Boha spojovalo jako vyvolený národ, jednotný a silný pod jeho vedením?`

Jozue lidem vysvětluje, že jedinou cestou k této věrnosti je služba Hospodinu, který si je vyvolil a pověřil je posláním.

`Stejný princip nacházíme i v Novém zákoně. Apoštol Pavel napomínal křesťany, aby svou službu vykonávali tak, jako by pracovali pro Boha, a ne pro lidi (viz Ef 6,7; Ko 3,23 a 1Te 2,4). Jaké je vyšší poslání než pracovat pro Stvořitele vesmíru?`

V každodenním životě často čelíme výzvám a obtížím, které nás mohou snadno odradit a vést k tomu, že se vzdáme. Někdy to je jednodušší. Přesto můžeme prosit o pomoc Hospodina, který slibuje, že bude s námi a dá nám sílu dělat to, co od nás žádá. Budeme-li mít před očima své poslání, budeme motivováni kráčet vpřed i přes problémy a obtíže, které jsou součástí našeho hříchem poznamenaného světa.

**Aplikace**

`Text Joz 22,5.6 uvádí, že Jozue vyzval odcházející kmeny, aby zůstaly věrné Hospodinu, a pak jim požehnal. Jak by ovlivnilo naše vztahy v církvi, kdybychom se za druhé modlili více než za sebe?`