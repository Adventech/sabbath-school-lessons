---
title:  'Řešení konfliktů'
date:  11/12/2025
---

> <p></p>
> 30Když uslyšeli kněz Pinchas a předáci pospolitosti i představitelé izraelských šiků, kteří byli s ním, co mluvili Rúbenovci, Gádovci a Manasesovci, líbilo se jim to. 31I řekl kněz Pinchas, syn Eleazarův, Rúbenovcům, Gádovcům a Manasesovcům: „Dnes jsme poznali, že je Hospodin uprostřed nás. Nezpronevěřili jste se Hospodinu. Vyprostili jste tím Izraelce z Hospodinových rukou.“ 32Pak se kněz Pinchas, syn Eleazarův, s předáky vrátil od Rúbenovců a Gádovců ze země gileádské k Izraelcům do země kenaanské a podal jim zprávu. 33Izraelcům se to zalíbilo. Dobrořečili Bohu a nemluvili již o tom, že potáhnou do boje proti nim a že zničí zemi, v níž sídlí Rúbenovci s Gádovci. 34Rúbenovci a Gádovci pak oltář pojmenovali a řekli: „Je mezi námi svědkem, že Hospodin je Bůh.“ (Joz 22,30–34)

**Osobní studium**

Co se z celé události popsané v Jozue 22 můžeme naučit o takovém řešení konfliktů, které nenaruší jednotu církve? Co se dozvídáme z úvodního textu (Joz 22,30–34)? (Viz také Ž 133; J 17,20–23 a 1Pt 3,8.9.)

V Jozue 22 nacházíme několik principů komunikace, které lze aplikovat na každodenní lidské vztahy v rodině, církvi a společenství.

1. Jestliže dojde ke sporu nebo hrozí nedorozumění, nejlépe uděláme, budeme-li komunikovat otevřeně. Nestojí za to tvářit se, že se nic neděje, a čekat, až dojde k výbuchu. Je dobré, aby Boží lid nezůstal lhostejný, když se zdá, že problémy narůstají. Samozřejmě, kdyby zajordánské kmeny předem oznámily svůj záměr postavit oltář, nedorozumění se dalo předejít.
2. I když je člověk přesvědčen o svém úsudku, nemá činit předčasné závěry. Západojordánské kmeny rychle uvěřily fámám a vyvodily falešné závěry, že východojordánské kmeny odpadly od pravé víry.
3. Mluvme o skutečných nebo vnímaných problémech, dříve než začneme jednat podle svých ukvapených závěrů.
4. K dosažení jednoty buďme připraveni přinést oběť. Západojordánské kmeny byly ochotny vzdát se části svého podílu ve prospěch ostatních kmenů, pokud by byla příčinou odpadnutí těchto kmenů skutečnost, že žijí na druhém břehu Jordánu.
5. Jestliže tě někdo obviní, falešně nebo oprávněně, reaguj klidně, čímž odvrátíš hněv. Odpovědět na obvinění protiobviněním nikdy nepovede ke klidu. Snaž se o porozumění a pochopení, které očekáváš od druhých i ty sám.
6. Raduj se a dobrořeč Bohu, když se podaří znovu nastolit klid. Je úžasné vidět, že ­Izraelci z pravé strany Jordánu měli radost, když se dozvěděli o skutečné motivaci dva a půl kmene. Nebyli tak hrdí, aby si nedokázali přiznat, že se spletli.

Pokud by východojordánské kmeny odpadly, izraelský lid by se řídil smlouvou. Jednota nikdy nemůže být argumentem k oslabení pravdy nebo pro vzdání se biblických principů. Církevní disciplína by však měla být vždy poslední (a ne první) možností, když selžou pokusy o smíření a pastorační pomoc založená na Božím slově. Jak jinak by vypadaly naše sbory, kdyby se tyto jednoduché principy důsledně uplatňovaly!

**Aplikace**

`Uvažuj o nedávném nedorozumění nebo konfliktu, kterého jsi byl svědkem nebo přímým účastníkem ve sboru, rodině nebo komunitě. Jak se v této situaci projevily principy trpělivé komunikace, vlídné reakce a ochoty porozumět? Pokud ne, vedly by k jinému výsledku?`