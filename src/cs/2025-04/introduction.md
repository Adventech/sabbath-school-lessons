### Úvod

#### Druhé šance: Kniha Jozue

Úvodní část knihy Jozue se zaměřuje na změnu ve vedení Izraelců, kdy se po Mojžíšově smrti ujímá vedení Jozue. Kniha začíná příběhem o vstupu Izraelců do zaslíbené země a končí tím, že se v této zemi skutečně usadí.

Před Jozuem stál nesmírně náročný úkol. Měl pokračovat tam, kde Mojžíš skončil. Ano, „ten“ Mojžíš! Tato výzva však byla jen začátkem. Jozue měl udělat to, co Mojžíš neudělal: po čtyřiceti letech strávených na poušti převést národ přes Jordán a přivést ho do Kenaanu – to vše podle zaslíbení, které kdysi Hospodin dal patriarchům.

„Mojžíš, můj služebník, zemřel. Nyní tedy vstaň a přejdi s veškerým tímto lidem přes tento Jordán do země, kterou dávám Izraelcům“ (Joz 1,2).

Klíč k celému příběhu se nachází právě v těchto Hospodinových slovech adresovaných Jozuovi: lid má vstoupit „do země, kterou dávám Izraelcům“.

Jozue tento úkol nesplní sám. Bude schopen jej vykonat pouze díky Hospodinově moci a vedení. Bůh by Izraelce přivedl do země již o generaci dříve, kdyby se řídili svým závazkem.

Skutečností je, že během předchozích čtyřiceti let Izraelci čelili důsledkům nedodržování uzavřené smlouvy. Kvůli jejich vzpouře proti Bohu zahynula na poušti celá dospělá generace těch, kteří zažili divy a zázraky vyjití z Egypta (s výjimkou Jozua a Káleba). Čtyři z pěti knih Mojžíšových popisují, co všechno se událo během putování Izraelců po poušti. Nyní, pod vedením Jozua, byla druhá generace připravena zvládnout výzvy spojené se získáním zaslíbené země.

„Mojžíš zavolal Jozua a řekl mu v přítomnosti celého Izraele: ‚Buď rozhodný a udatný, neboť ty vejdeš s tímto lidem do země, kterou Hospodin přísahal dát jejich otcům. Ty jim ji předáš do dědictví. Sám Hospodin půjde před tebou, bude s tebou, nenechá tě klesnout a neopustí tě; neboj se a neděs‘“ (Dt 31,7.8).

Boží zaslíbení daná patriarchům a Mojžíšovi se měla brzy naplnit. Národ prožívá atmosféru očekávání a vzrušení. Jedná se o nový začátek pro lidi, kteří byli dlouhou dobu bez domova a bez majetku. Bůh projevil svou věrnost, když je vysvobodil z otroctví, a určitě se mohou spolehnout i na jeho zaslíbení týkající se země.

„Hlavním cílem knihy Jozue je popsat vstup Izraelců do zaslíbené země, její obsazení a rozdělení mezi jednotlivé kmeny. Tento cíl zdůrazňuje Boží věrnost při plnění zaslíbení, která dal Abrahamovi a která vyplývala z uzavřené smlouvy.“ (Andrews Bible Commentary; Andrews University Press, 2020, s. 365)

Kniha Jozue vznikla před více než třemi tisíciletími. Při jejím studiu však společně zjistíme, že pokud jde o duchovní výzvy, je svět, ve kterém dnes žijeme, v mnohém podobný situaci popsané v knize Jozue. Existují výzvy, zejména duchovní, které ohrožují naši bezpečnost, naši víru a naplnění poslání, které Bůh svěřil svému lidu. Příklad Jozua nás jistě bude inspirovat k tomu, abychom se domáhali Božích zaslíbení týkajících se naší doby a uspěli díky Boží moci, jako to udělal Jozue.

_Barna Magyarosi byl letos v létě zvolen novým předsedou Interevropské divize a zároveň působí i jako předseda Biblického badatelského výboru (BRI) této divize. Svou službu v církvi začal jako kazatel a vedoucí oddělení v Rumunsku a pokračoval jako učitel teologie a ředitel Adventus University v rumunském městě Cernica._