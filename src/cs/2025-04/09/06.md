---
title:  'Navrácení země'
date:  27/11/2025
---

> <p></p>
> Toto praví Panovník Hospodin: „Shromáždím dům izraelský z národů, mezi kterými jsou rozptýleni, a budu mezi nimi posvěcen před očima pronárodů. Budou bydlet ve své zemi, kterou jsem dal Jákobovi, svému služebníku.“ (Ez 28,25)

> <p></p>
> 14Vložím do vás svého ducha a oživnete. Dám vám odpočinutí ve vaší zemi. I poznáte, že já, Hospodin, jsem to vyhlásil i vykonal, je výrok Hospodinův. [...] 25Budou sídlit v zemi, kterou jsem dal Jákobovi, svému služebníku, v níž sídlili vaši otcové. Budou v ní sídlit oni i jejich synové a synové jejich synů navěky a David, můj služebník, bude jejich knížetem navěky. (Ez 37,14.25)

**Osobní studium**

**Při čtení následujících textů uvažuj, jaký byl Boží slib týkající se návratu Izraele do zaslíbené země a jak se splnil.**

`Jr 24,6; Jr 31,16`

`Ez 11,17; Ez 28,25 a Ez 37,14.25`

Během babylónského vyhnanství Izraelci zažili smutnou realitu vykořenění ze země otců. Dostali však také zaslíbení, že ačkoli se jejich vztah s Bohem projevil tím, že jim daroval zemi, nebyl tímto vlastnictvím ani podmíněn, ani omezen. Když Izraelci vyznali své hříchy, činili pokání a celým srdcem hledali Hospodina, Bůh opět splnil svůj slib a přivedl je zpět do jejich země. Právě návrat do zaslíbené země byl symbolem jejich obnovy. Hospodin byl tedy jejich Bohem, i když se právě nenacházeli v zaslíbené zemi.

Slib, že Izrael bude zemi vlastnit navždy, byl podmíněný (Dt 28,63.64; Joz 23,13.15; 1Kr 9,7; 2Kr 17,23; Jr 12,10–12). Podobně bylo podmíněno i zaslíbení, že po přesídlení se Izraeli bude v zemi opět dařit. Starozákonní proroci zároveň poukazovali na obnovu, kterou přinese budoucí král z rodu Davidova (Iz 9,6.7; Za 9,9.16). Toto zaslíbení se naplnilo prostřednictvím života, smrti a vzkříšení Ježíše Krista, ve kterém se splnila všechna zaslíbení daná starověkému Izraeli.

V Novém zákoně se zaslíbená země přímo nezmiňuje. Dozvídáme se však, že Boží zaslíbení se naplnila v Ježíši Kristu a jeho prostřednictvím (2K 1,20; Ř 15,8). V Kristově světle tedy zaslíbená země dostává nový smysl. Stává se symbolem duchovních požehnání, která Bůh plánuje dát svému věrnému lidu tady a teď (Ef 2,6) i na světě, který teprve přijde.

Konečné splnění Božího zaslíbení o odpočinku, hojnosti a blahobytu v zemi se uskuteční na nové zemi, osvobozené od hříchu a jeho následků. V tomto smyslu se naše naděje jako křesťanů zakládá na Kristově zaslíbení, že se vrátí a po tisíciletém období v nebi ustanoví své věčné království na obnovené zemi. Půjde o konečné naplnění všech zaslíbení o zemi.

**Aplikace**

`Přečti si J 14,1–3; Tt 2,13 a Zj 21,1–3. O jaké naději pro nás se mluví v těchto verších? Proč nám Ježíšova smrt zaručuje naplnění této naděje?`