---
title:  'Země jako dar'
date:  24/11/2025
---

> <p></p>
> Davidův; žalm. Hospodinova je země se vším, co je na ní, svět i ti, kdo na něm sídlí. (Ž 24,1)

> <p></p>
> 1Nyní tedy, Izraeli, slyš nařízení a práva, která vás učím dodržovat, abyste zůstali naživu a mohli obsadit zemi, kterou vám dává Hospodin, Bůh vašich otců. [...] 25Budeš plodit syny a vnuky a dožijete se v té zemi stáří; zvrhnete-li se však a uděláte si tesanou sochu, zpodobení čehokoli, a dopustíte se toho, co je zlé v očích Hospodina, tvého Boha, co ho uráží, 26beru si dnes proti vám za svědky nebe i zemi, že v zemi, do níž přejdete přes Jordán, abyste ji obsadili, rychle a nadobro vyhynete. Nebudete v ní dlouho živi, ale budete vyhlazeni. (Dt 4,1.25.26)

**Osobní studium**

`Přečti si Ex 3,8; Lv 20,22; Lv 25,23; Nu 13,27; Dt 4,1.25.26; Dt 6,3 a Ž 24,1. Jaký zvláštní vztah existoval mezi Bohem, Izraelem a zaslíbenou zemí?`

Na zcela základní úrovni země přináší národu fyzickou identitu. Lokalizací národa určuje i zaměstnání a životní styl národa. Otroci byli bez kořenů, nikam nepatřili a z výsledků jejich práce se těšil někdo jiný. Mít půdu znamenalo svobodu. Identita vyvoleného národa byla silně spojena s jejich přebýváním v zemi.

Mezi Bohem, Izraelem a zemí byl zvláštní vztah. Izraelci dostali od Boha zemi jako dar, ne jako právo, které nelze odejmout. Vyvolený lid mohl vlastnit zemi, jen pokud byl ve smluvním vztahu s Hospodinem a respektoval ustanovení smlouvy. Bez Božího požehnání nemohl mít ani zemi, ani její požehnání.

Zároveň je pravda, že země byla jakýmsi „objektivem“, přes který mohl Izrael lépe pochopit Boha. Život v zaslíbené zemi jim připomínal věrného a důvěryhodného Boha. Země ani Izrael by neexistovaly bez iniciativy Boha, který byl původcem a podstatou jejich existence. Zatímco byli Izraelci v Egyptě, Nil, zavlažovací systémy a tvrdá práce poskytovaly plodiny, které potřebovali k životu. Kenaan byl jiný. Hojnost úrody závisela především na dešti a počasí mohl ovládat pouze Bůh. Země tak Izraelcům připomínala jejich ne­ustálou závislost na Bohu.

I když Izrael dostal zemi jako dar od Hospodina, v konečném smyslu zůstal jejím vlastníkem samotný Bůh. Jako skutečný vlastník celé země (Ž 24,1) má Hospodin právo dát zemi Izraeli, nebo mu ji odebrat. Je-li Bůh vlastníkem celé země, Izraelci a v širším smyslu i všichni ostatní lidé jsou cizinci a poutníky. Jinými slovy, všichni jsme na zemi, která patří Bohu, jen dočasnými hosty.

**Aplikace**

`Co pro tebe ve světle 1Pt 2,11 a Žd 11,9–13 znamená žít jako cizinec a poutník těšící se na město, jehož tvůrcem a stavitelem je samotný Bůh?`