---
title:  'Eden a Kenaan'
date:  23/11/2025
---

> <p></p>
> Hospodin Bůh postavil člověka do zahrady v Edenu, aby ji obdělával a střežil. (Gn 2,15)

> <p></p>
> 23Proto jej Hospodin Bůh vyhnal ze zahrady v Edenu, aby obdělával zemi, z níž byl vzat. 24Tak člověka zapudil. Východně od zahrady v Edenu usadil cheruby s míhajícím se plamenným mečem, aby střežili cestu ke stromu života. (Gn 3,23.24)

> <p></p>
> 14Poté, co se Lot od něho oddělil, řekl Hospodin Abramovi: „Rozhlédni se z místa, na němž jsi, pohlédni na sever i na jih, na východ i na západ, 15neboť celou tu zemi, kterou vidíš, dám tobě a tvému potomstvu až navěky.“ (Gn 13,14.15)

**Osobní studium**

`Přečti si text Gn 2,15 a Gn 3,17–24. Jak pád do hříchu ovlivnil životní prostor prvního lidského páru?`

Při stvoření Bůh umístil Adama a Evu do dokonalého prostředí, které bylo ztělesněním hojnosti a krásy. První lidský pár se setkal se svým Stvořitelem v nádherném, dokonalém prostředí, které zajišťovalo jejich tělesné potřeby. Rajská zahrada doplňovala slova, která říkal Bůh. Sloužila jako vzdělávací centrum, kde Adam a Eva získávali důležité pochopení Božího charakteru. Zároveň rostli v poznání života, který pro ně Bůh zamýšlel. Když se však narušil důvěrný vztah s jejich Stvořitelem, změnil se také jejich vztah k rajské zahradě. Nejlepším vyjádřením narušení tohoto vztahu bylo, že museli zahradu opustit. Přišli o prostor, který jim Bůh na začátku daroval. Rajská zahrada se tak proměnila v symbol hojnosti života. Tento motiv se znovu objeví v tématu zaslíbené země.

`Jak patriarchové vnímali zaslíbení o zemi? (Viz Gn 13,14.15; Gn 26,3.24; Gn 28,13.) Co podle tebe znamená pro nás adventisty žít jako dědicové zaslíbení (Žd 6,11–15)?`

Když Abraham vstoupil do země, kterou mu Bůh ukázal, stala se tato země vírou pro něho a jeho potomstvo zaslíbenou zemí. A zůstala zemí zaslíbenou celých čtyři sta let. Patriarchové ve skutečnosti půdu nevlastnili. Země jim nepatřila a nemohli ji dát svému potomstvu jako dědictví. Země patřila Bohu, podobně jako mu patřila rajská zahrada. Adam a Eva se nijak nepřičinili o to, aby mohli bydlet v rajské zahradě. Podobně ani Izraelci nepřispěli (a ani nemohli přispět) ničím, čím by si zemi zasloužili. Zaslíbená země byla Božím darem na základě jeho iniciativy. Izraelci neměli žádné přirozené právo ani nárok na zemi (Dt 9,4–6), mohli ji vlastnit pouze díky Boží milosti.

Patriarchové byli dědici zaslíbení. Jako Kristovi následovníci jsme zdědili ještě lepší zaslíbení (Žd 8,6), která se naplní, budou-li našimi vzory ti, „kdo pro víru a trpělivost mají podíl na zaslíbení“ (Žd 6,12).

**Aplikace**

`Adam a Eva přišli o svůj domov, protože přestali důvěřovat Bohu. Patriarchové žili vírou a čekali na zaslíbení, která se ještě nenaplnila. Jak můžeš dnes žít jako dědic Božích zaslíbení a důvěřovat jeho milosti, i když ještě nevidíš jejich naplnění?`