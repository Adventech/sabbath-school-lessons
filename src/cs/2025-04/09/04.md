---
title:  'Darovaná země'
date:  25/11/2025
---

> <p></p>
> 1Jozue byl stařec pokročilého věku. Hospodin mu řekl: „Ty jsi zestárl a sešel věkem, ale zbývá ještě velmi mnoho země, kterou je nutno obsadit. [...] 6Všechny obyvatele pohoří od Libanónu až k Misrefót-majimu, všechny Sidóňany, vyženu před Izraelci já sám. Jen přiděl zemi losem Izraeli za dědictví, jak jsem ti přikázal. 7Rozděl nyní tuto zemi do dědictví devíti kmenům a polovině kmene Manasesova.“ (Joz 13,1.6.7)

**Osobní studium**

`Přečtěte si text Joz 13,1–7. Jaké problémy s sebou přinášelo vlastnictví Kenaanu? Jak těmto problémům rozumíš v souvislosti s faktem, že Izraelci dostali zemi jako dar?`

Vzhledem ke skutečnosti, že Izraelci žili po staletí jako otroci, jejich vojenské schopnosti nestačily na dobytí země. Kenaan nedokázali natrvalo ovládnout ani jejich otrokáři Egypťané se svými zkušenými a dobře ozbrojenými armádami. Egypťanům se nikdy úplně nepodařilo podmanit si Kenaan, protože města byla opevněná a nedobytná. Nyní Bůh přikazuje národu bývalých otroků, aby dobyl zemi, kterou si jejich bývalí pánové podrobit nedokázali. Pokud budou někdy vlastnit zemi, bude to jen z Boží milosti, ne díky jejich vlastním schopnostem.

Kapitoly 13 až 21 v knize Jozue se věnují zprávě o rozdělení země mezi různé izraelské kmeny. Izraelci se dozvídají nejen to, kterou část dostaly jednotlivé kmeny, ale také to, která území ještě zbývá obsadit. Izraelci mohou bezpečně žít v zemi, kterou jim Bůh dal jako dědictví. Jsou právoplatnými a legitimními nájemci půdy v Božím vlastnictví. Boží iniciativa však musí být následována lidským jednáním. První polovina knihy Jozue ukazuje, že Bůh dává Izraelcům zemi tím, že ji vyvlastňuje Kenaancům. Druhá polovina informuje o tom, jak Izrael zemi získal tím, že ji osídlil.

Vzájemná propojenost jednotlivých fází dobývání Kenaanu je dobrou ilustrací celkové dynamiky našeho spasení. Podobně jako Izrael, ani my nemůžeme udělat nic, abychom si naše spasení zasloužili (Ef 2,8.9). Je to dar, tak jako byla zaslíbená země Božím darem Izraeli na základě jejich smluvního vztahu s Hospodinem. Tento dar si nijak svými skutky nezasloužili (viz Dt 9,5).

Aby se však Izraelci mohli těšit z Božího daru, museli na sebe převzít všechny povinnosti, které s sebou přinášel život v zaslíbené zemi. Je to podobné, jako když my procházíme procesem posvěcení – v láskyplné poslušnosti se učíme naplňovat požadavky, které souvisejí s tím, že jsme občany Božího království. Samozřejmě jde jen o paralelu: oni dostali z milosti zaslíbenou zemi a my prostřednictvím milosti dostáváme spasení. Dostali jsme úžasný dar, ale pokud si nedáme pozor, můžeme o něj přijít.

**Aplikace**

`V čem jsou dnešní problémy křesťanů podobné těm, se kterými zápasili Izraelci při obsazování zaslíbené země? (Viz Fp 2,12; Žd 12,28.)`