---
title:  'Jubileum'
date:  26/11/2025
---

> <p></p>
> 3Šest let budeš osívat své pole, šest let budeš prořezávat svou vinici a shromažďovat z ní úrodu, 4ale sedmého roku bude mít země rok odpočinutí, slavnost odpočinutí, odpočinutí Hospodinovo. Nebudeš osívat své pole ani prořezávat svou vinici. [...] 6Co země v odpočinutí sama zplodí, bude vaší potravou, pro tebe, tvého otroka i otrokyni, tvého nádeníka i přistěhovalce, kteří u tebe pobývají jako hosté. 7I tvůj dobytek a zvěř, která je v tvé zemi, bude mít všechnu její úrodu za potravu. [...] 11Padesátý rok vám bude létem milostivým. Nebudete v něm sít ani sklízet, co samo vyroste, ani sbírat hrozny z neobdělaných vinic. 12Je to léto milostivé. Budete je mít za svaté. Smíte jíst z pole, co urodí. 13V tomto milostivém létě se každý vrátí ke svému vlastnictví. [...] 17Nikdo nepoškodíte svého bližního, ale budeš se bát svého Boha. Já jsem Hospodin, váš Bůh. (Lv 25,3.4.6.7.11–13.17)

**Osobní studium**

Zaslíbená země byla pro existenci Izraele jako Božího lidu natolik důležitá, že nemohla být rozdělena jako jeden celek. Musela být nejdříve rozdělena mezi jednotlivé kmeny, rody a rodiny (Nu 34,13–18), aby se zabránilo tomu, že se stane vlastnictvím malé skupiny vlivných elit.

`Přečti si text Lv 25,1–5.8–13. V čem spočíval smysl sedmého roku jako sobotního odpočinutí (ČSP) země a milostivého léta?`

Na rozdíl od Egypta, kde občané pravidelně ztráceli svou půdu a stávali se farao­novými nevolníky, Božím záměrem pro Izraelce bylo, aby nikdo z nich nikdy nepřišel natrvalo o svá práva. Půdu nemohl vlastnit nikdo, kdo by nepatřil ke kmeni nebo rodu, který původně dostal tuto zemi do vlastnictví. Podle Božího plánu se půda ve skutečnosti nikdy nemohla natrvalo prodat. Mohla být pouze pronajata na základě hodnoty stanovené podle počtu let zbývajících do nejbližšího milostivého léta. Příbuzní člověka, který byl nucen „prodat“ půdu svých předků, měli povinnost vykoupit ji ještě před létem milostivým (Lv 25,25).

Přidělení půdy se stává oknem do Božího srdce. Náš nebeský Otec chce, aby jeho děti byly štědré k těm, kteří mají méně štěstí. Každý sedmý rok měli umožnit, aby je jejich půda živila. Sobotní rok odpočinku uplatňoval princip přikázání soboty ve větším rozsahu, než to prožíváme dnes. Kromě toho, že vlastnictví půdy oceňuje a podporuje tvrdou práci, vyzývá také k úctě a laskavosti vůči těm, kteří čelí finančním problémům. Zákon o vlastnictví půdy poskytoval každému Izraelci možnost osvobodit se od zděděných nebo vlastním přičiněním způsobených tíživých okolností a začít nový život. Toto je ve své podstatě hlavním cílem evangelia: vymazat rozdíl mezi bohatými a chudými, zaměstnavateli a zaměstnanci, privilegovanými a neprivilegovanými. Když si uvědomíme, že jsme všichni zcela závislí na Boží milosti, ocitáme se na naprosto stejné úrovni nejen před Bohem, ale i mezi sebou navzájem.

Naneštěstí Izraelci zanedbali dodržování Bohem stanovených norem. Výstrahy a varování před takovým jednáním se za několik staletí naplnily tím, že o svou zemi přišli (2Pa 36,20.21).

**Aplikace**

`Jak nám mohou sobota a principy přidělování půdy Izraelcům připomínat, že v Božích očích jsme si všichni rovni? Jak nám může sobota pomoci zastavit se a říci „ne“ nekonečnému kolotoči konzumu, který tíží mnoho společností?`