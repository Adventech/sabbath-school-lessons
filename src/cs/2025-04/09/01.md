---
title:  'Dědicové slibů'
date:  22/11/2025
---

### Texty na tento týden
Gn 3,17–24; Dt 6,3; Joz 13,1–7; Žd 12,28; Lv 25,1–5.8–13; Ez 37,14.25

> <p>Základní verš</p>
> „Navraťte se do pevnosti, vězňové, jimž naděje vzchází. Dnes to oznamuji znovu: Všechno ti nahradím dvojnásobně.“ (Za 9,12)

Kapitoly Jozue 13–21 obsahují dlouhé seznamy zeměpisných bodů a hranic vymezujících části země přidělené jednotlivým izraelským kmenům. Pro současného čtenáře se tyto seznamy mohou zdát nepodstatné, ale vycházejí z teologického chápání zaslíbené země, které má i dnes svůj význam. Prostřednictvím těchto konkrétních seznamů chtěl Bůh Izraelity naučit, že nejde jen o jakousi bájnou zemi. Bůh jim dal zaslíbení, které se stalo hmatatelným a měřitelným. Izraelci však museli toto zaslíbení proměnit ve skutečnost tím, že podle něj jednali.

Ano, Bůh jim chtěl dát zemi jako dědictví. Měl to být dar, jehož prostřednictvím se naplnilo to, co zaslíbil jejich otcům: „Hleď, předal jsem vám zemi. Jděte obsadit zemi, o níž Hospodin přísahal vašim otcům Abrahamovi, Izákovi a Jákobovi, že ji dá jim a jejich potomstvu“ (Dt 1,8). Důležité však bylo, aby se i oni aktivně podíleli na přijetí tohoto dědictví.

Tento týden se soustředíme na některé teologické koncepty související se zaslíbenou zemí a na jejich duchovní důsledky pro nás věřící. Toužíme totiž, aby se v našem životě naplnila všechna zaslíbení, která máme v Ježíši.

**Osnova lekce**

Devátá lekce našeho studia nám připomene nejen konkrétní podobu získané „zaslíbené země“ (Joz 13–21), ale především její teologický význam jako hmatatelného Božího daru a splnění slibů patriarchům.

- Gn 2,15; 3,17–24; 13,14.15: Země jako Boží dar lidem (neděle)
- Dt 4,1.25.26: Země jako Boží podmíněný dar jeho lidu (pondělí)
- Joz 13,1–7: Obsazování země jako dar i úkol (úterý)
- Lv 25,1–5.8–13: Jubilejní a sobotní rok – život v zaslíbené zemi (středa)
- Ez 37,14.25: Naděje na návrat do (lepší) „zaslíbené země“ (čtvrtek)