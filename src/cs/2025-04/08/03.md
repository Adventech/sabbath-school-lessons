---
title:  '„Nuže, dej mi to pohoří...“'
date:  17/11/2025
---

> <p></p>
> 9Onoho dne se zavázal Mojžíš přísahou: „Ano, země, na niž stoupla tvá noha, bude navěky patřit tobě a tvým synům jako dědičný podíl, neboť ses cele oddal Hospodinu, mému Bohu.“ 10Nuže hle, Hospodin mě uchoval naživu, jak přislíbil. Čtyřicet pět let uplynulo od chvíle, co Hospodin takto promluvil k Mojžíšovi, když Izrael putoval pouští. A hle, je mi už osmdesát pět let. 11Ale ještě dnes jsem právě tak silný jako tenkrát, když mě Mojžíš vyslal. Moje síla je dnes stejná, jako byla tehdy, abych bojoval a vycházel a vcházel. 12Nuže, dej mi to pohoří, o němž mluvil onoho dne Hospodin. Slyšel jsi přece v onen den, že jsou tam Anákovci a velká opevněná města. Snad bude Hospodin se mnou a podaří se mi podrobit si je, jak mluvil Hospodin. 13Jozue mu požehnal a přidělil Chebrón jako dědičný podíl Kálebovi, synu Jefunovu. (Joz 14,9–13)

**Osobní studium**

`Přečti si Joz 14,6–14; Nu 14,24; Nu 32,12; Dt 1,36 a L 6,45. Jak bys popsal postoj Káleba a Jozua? Co znamená úplně následovat Hospodina?`

Káleb nikdy nezapomněl na zaslíbení, které mu dal Hospodin prostřednictvím Mojžíše: že jej uvede do země, „do níž vstoupil“ (Nu 14,24). O čtyřicet let později hovoří o své vlastní zprávě o zemi jako o zprávě „podle nejlepšího svědomí“ (Joz 14,7). Jeho zpráva byla založena na jeho hlubokém přesvědčení, že s Božím vedením a s Boží pomocí budou Izraelci schopni dobýt a obsadit zaslíbenou zemi.

Deset vyzvědačů přineslo zprávy, které Izraelce vyděsily a vzaly jim víru. Káleb však projevil upřímnou důvěru a oddanost Hospodinovu zaslíbení. Hebrejské vyjádření, které doslova znamená: „já jsem se cele oddal Hospodinu“ (Joz 14,8), je pravděpodobně zkrácenou formou delší fráze: „mé srdce plně následovalo Hospodina“ nebo „naplnil jsem své srdce, abych kráčel za Hospodinem“. Na rozdíl od jiných, kteří kráčeli za cizími bohy a nešli plně za Hospodinem, Káleb své srdce zcela zasvětil Hospodinu.

Tentýž výraz se později opakuje ještě dvakrát, čímž se zdůrazňuje Kálebova věrnost (Joz 14,9.14). To, co o sobě říká Káleb, je v souladu s tím, co o něm řekl Hospodin, tedy že „byl jiného ducha“ (Nu 14,24). Právě to odlišovalo Káleba od ostatních deseti špionů. Celý život byl věrný. I ve věku osmdesáti pěti let byl stále příkladem toho, čeho může Hospodin dosáhnout prostřednictvím lidí, jejichž srdce jsou plně oddaná jemu a jeho věci.

Káleb chápal, že podíl území, které nakonec připadne do vlastnictví jednotlivých kmenů, bude přímo úměrný tomu, jak se spolehnou na Hospodinova zaslíbení a kolik země budou ochotni s vírou obsadit. I když mnohá proroctví se uskutečňují nezávisle na naší vůli (takzvaná sebenaplňující se proroctví), nemálo Božích zaslíbení závisí na naší víře. Vyžadují víru spojenou se skutky víry. Hebrejský výraz úlaj („snad“; Joz 14,12) může vyjadřovat i strach a pochybnost, ale obvykle označuje naději a očekávání, že se stane něco pozitivního (Gn 16,2; Nu 22,6.11; Nu 23,3).

**Aplikace**

`Jaké „malé“ kompromisy nám mohou bránit v úplném následování Hospodina?`