---
title:  'Pohled, který přináší změnu'
date:  20/11/2025
---

> <p></p>
> 1Proto i my, obklopeni takovým zástupem svědků, odhoďme všecku přítěž i hřích, který se nás tak snadno přichytí, a vytrvejme v běhu, jak je nám uloženo, 2s pohledem upřeným na Ježíše, který vede naši víru od počátku až do cíle. Místo radosti, která se mu nabízela, podstoupil kříž, nedbaje na potupu; proto usedl po pravici Božího trůnu. (Žd 12,1.2)

> <p></p>
> 1Vybízím vás, bratří, pro Boží milosrdenství, abyste sami sebe přinášeli jako živou, svatou, Bohu milou oběť; to ať je vaše pravá bohoslužba. 2A nepřizpůsobujte se tomuto věku, nýbrž proměňujte se obnovou své mysli, abyste mohli rozpoznat, co je vůle Boží, co je dobré, Bohu milé a dokonalé. (Ř 12,1.2)

**Osobní studium**

Rozjímání o životním příkladu velkých hrdinů víry je nezbytné pro náš duchovní růst. Současně platí, že naším největším příkladem je Ježíš Kristus, jeho život a učení. Jak nás mění pohled upřený na Ježíšův život? Viz Žd 12,1.2; 2K 3,18.

Italský neurovědec Marco Iacoboni působící v Kalifornské univerzitě v Los Angeles patří mezi ty, kteří zkoumají funkci takzvaných „zrcadlových neuronů“. Tyto malé buněčné okruhy se aktivují nejen tehdy, když člověk (nebo zvíře) vykonává určitou činnost – jako například pohyb, projev emocí –, ale i když jen pozorujeme, jak někdo jiný takovou činnost vykonává. Aktivita těchto neuronů snižuje rozdíl mezi viděním a jednáním.

Ellen G. Whiteová hovoří o důležitosti pozorování Ježíšova charakteru: „Pohledem na Pána Ježíše získáváme jasnější a zřetelnější představu o Bohu: Pohledem na Pána Ježíše se měníme. Součástí naší povahy se stane přívětivost a láska. Získáme povahu, která se bude podobat Božímu charakteru. Čím více se podobáme Kristu, tím více roste naše schopnost poznávat Boha. Čím více poznáváme Boží slovo, tím více jsme schopni přijímat bohatství poznání a věčné moudrosti.“ (COL 355; PM 284)

`Přečti si text Ř 12,1.2. Které dva procesy působí v našem životě proti sobě? Jak si můžeme být jisti, že dáváme prostor tomu správnému?`

V souhrnné kapitole svého listu Římanům apoštol Pavel hovoří o dvou protichůdných silách, které se snaží utvářet náš život. Na jedné straně se na nás okolní svět svými různými vlivy snaží působit každý den. Jedná se o působení zvenčí dovnitř.

Duch svatý působí proti takovým vlivům. Dělá to tak, že nás proměňuje zevnitř směrem ven. Děje se to podobným způsobem, jakým se housenka mění v nádherného motýla. Aby tento proces mohl proběhnout, musíme se odevzdat Bohu a prosit ho, aby pokračoval v dobrém díle, které v nás začal (Fm 1,6). Musíme se vědomě rozhodnout, že chceme kráčet v Duchu.

**Aplikace**

`Když přemýšlíš o Ježíšově životě a charakteru, ve které konkrétní oblasti tvého života cítíš, že tě Duch svatý vede k odevzdání se a změně? Jak si můžeš tento týden vytvořit prostor pro hlubší pochopení Krista – prostřednictvím modlitby, Písma nebo služby – aby se v tobě mohla co nejvíce formovat jeho podoba?`