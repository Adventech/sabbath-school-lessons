---
title:  'Velikáni víry: Jozue a Káleb'
date:  15/11/2025
---

### Texty na tento týden
Ex 13,6.30–32; Joz 14,6–14; L 18,1–5; Joz 19,49–51; 2K 3,18; Ř 12,1.2

> <p>Základní verš</p>
> „Mějte v paměti ty, kteří vás vedli a kázali vám slovo Boží. Myslete na to, jak dovršili svůj život, a následujte je ve víře!“ (Žd 13,7)

Každý rodič dříve či později zjistí, že se jeho děti učí příkladem. Kolik rodičů se trápí tím, že děti napodobují jejich špatné vlastnosti místo těch dobrých. Bez ohledu na to, kolik nám je, je pro nás jednodušší dělat špatné věci než ty správné. Je to prostě součást toho, co znamená být padlou bytostí. „Nepoznávám se ve svých skutcích; vždyť nedělám to, co chci, nýbrž to, co nenávidím“ (Ř 7,15). To zná asi každý z nás.

Od narození nás formuje síla příkladů. To základní se v životě naučíme pozorováním těch, kdo jsou nám nejbližší: chození, mluvení či vyjadřování emocí. Jako dospělým nám pomáhá mít vzory v duchovní oblasti. A i když nejsou dokonalé, můžeme obdivovat a napodobovat ty duchovní vlastnosti, které z nich udělaly velikány víry.

Tento týden se hlouběji podíváme na příklady dvou velikánů víry v knize Jozue. Jsou to Jozue a Káleb. Čím vynikali ve své generaci a jakou roli hráli v životě Božího lidu během jednoho z nejdůležitějších období dějin Izraele?

**Osnova lekce**

V osmé lekci našeho studia knihy Jozue se zaměříme na sílu duchovního příkladu a význam věrnosti a pokory, a to na základě životních příběhů dvou „velikánů víry“ – Jozua a Káleba. Uvidíme, že i když nejlepším a dokonalým příkladem pro naše životy může být jen Bůh, životní osudy těch, kteří se mu cele oddali, mohou být i pro nás velmi inspirativní a podnětné.

- Nu 13,6.30–32; Joz 14,6.14: Káleb – jeho neochvějná věrnost a odvaha (neděle)
- Joz 14,6–14; Nu 14,24: Káleb – jeho následování Hospodina (pondělí)
- Joz 15,16–19; Sd 1,13: Káleb – předávání víry další generaci (úterý)
- Joz 19,49–51: Jozue – pokorný a skromný hrdina (středa)
- Žd 12: „Hrdinové víry“ a proměňující pohled na Ježíše (čtvrtek)