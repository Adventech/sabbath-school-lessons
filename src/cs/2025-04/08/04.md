---
title:  'Síla příkladu'
date:  18/11/2025
---

> <p></p>
> 16Káleb tenkrát prohlásil: „Kdo porazí Kirjat-sefer a dobude jej, tomu dám za manželku svou dceru Aksu.“ 17Dobyl jej Otníel, syn Kenazův, Kálebův bratr; dal mu tedy svou dceru Aksu za manželku. 18Když přišla, navedla jej, aby žádal jejího otce o pole. Sesedla z osla. Káleb se jí otázal: „Co si přeješ?“ 19Odpověděla: „Obdař mě požehnáním! Když jsi mě provdal do jižního suchopáru, dej mi také vodní zřídla.“ Dal jí tedy zřídla, horní a dolní. (Joz 15,16–19)

**Osobní studium**

`Přečti si Joz 15,16–19; Sd 1,13 a Sd 3,7–11. Co nám tento příběh říká o síle příkladu? Jak se Kálebův postoj přenášel na mladou generaci?`

V této pasáži Káleb nabízí svou dceru Aksu za manželku tomu, kdo porazí Kirjat-sefer. Otníel město obsadil a získal ruku Aksy. Tento příběh je důležitý, protože opět odhaluje Kálebovu odvahu, víru a připravenost čelit výzvám.

Ukazuje také, že další generace Izraelců následovala příklad velikánů víry, Káleba a Jozua. Když starší generace končí svou službu, nastupuje nová generace připravená čelit výzvám a pokračovat v naplňování Božího plánu s Izraelem.

Způsobem, který je podobný Kálebově prosbě adresované Jozuovi: „Dej mi to pohoří“, Aksa, povzbuzená svým manželem, projevuje stejnou víru a odhodlání, jaké projevil její otec. Svou odvahou Aksa pokračuje v linii Kálebova příkladu naplnění zaslíbení o obsazení země.

Zaslíbená země je Hospodinovým darem Izraeli. Izraelci si ji však musí přivlastnit tím, že si vírou a odvahou budou nárokovat Hospodinova zaslíbení. Odhodlání Aksi předznamenává vytrvalost těch žen v evangeliích, které se nenechaly zastrašit davem ani učedníky a nevzdaly se, dokud nepřijaly Ježíšovo požehnání pro sebe a své rodiny.

`Přečti si podobenství o vdově a soudci (L 18,1–8). Jaké poučení si z něj můžeme vzít v kontextu dnešního úkolu?`

**Aplikace**

`Předávání pochodně víry další generaci je klíčové pro naplnění poslání, které nám Bůh svěřil. I tato mince má dvě strany. Na jedné straně jsou starší, kteří stojí před výzvou předat víru další generaci, a na druhé straně je otázka, jak a zda vůbec dáváme mladým příležitost převzít větší zodpovědnost v Božím díle. Jak můžeme mladé připravit a usnadnit jim převzetí zodpovědnosti za Boží dílo? V čem spočívá důležitost příkladu starších v tomto procesu?`