---
title:  'Skromný hrdina'
date:  19/11/2025
---

> <p></p>
> 49Tak ukončili přidělování země do dědictví podle jednotlivých území. Jozuovi, synu Núnovu, dali Izraelci dědičný podíl mezi sebou. 50Podle Hospodinova rozkazu dali mu město, které si vyžádal, totiž Timnat-serach v Efrajimském pohoří. Vybudoval město a usadil se v něm. 51Toto jsou dědičné podíly, které kněz Eleazar, Jozue, syn Núnův, a představitelé rodů přidělili losem izraelským pokolením v Šílu před Hospodinem u vchodu do stanu setkávání. A skončilo přidělování země. (Joz 19,49–51)

**Osobní studium**

Dlouhé seznamy názvů měst tvořících orien­tační body na hranicích území připadajících jednotlivým izraelským kmenům jsou ohraničeny zprávou o přidělení země dvěma hrdinům víry, prvním průzkumníkům Kenaanu: Kálebovi a Jozuovi. Káleb dostal své dědictví jako první, zatímco Jozue dostal dědictví jako poslední. Až do této chvíle Jozue rozděloval zemi jednotlivým kmenům Izraele. Nakonec nastal čas, aby izraelský lid dal Jozuovi dědictví, které mu náleželo.

`Přečti si úvodní verše (Joz 19,49–51). Co se můžeme naučit ze skutečnosti, že tak významný vůdce Izraele, který rozděloval zemi ostatním, dostává svůj dědičný podíl jako poslední?`

Město, které dostává Jozue, je Timnat-serach. Slovo Timnat pochází ze slovesa mana, jehož význam je „počítat“ nebo „přidělovat“, a znamená část nebo území. Druhé slovo může být odvozeno od hebrejského slovesa serach a znamená „přebytek“ nebo „zbytek“ (srov. Ex 26,12). Název Jozuova města lze tedy přeložit jako „To, co zbylo“ nebo „Zbylá část“.

Název města, které si Jozue vybral z toho, co zbylo, svědčí o ušlechtilém charakteru druhého izraelského vůdce. Nejprve počkal, až všichni lidé dostanou svůj podíl. Kromě toho si Jozue nevybral za své dědictví jedno z hustě osídlených území země nebo nejvýznamnější či nejkrásnější město, ale skromné místo, nebo možná jeho ruiny, aby ho namáhavou prací znovu vybudoval (srov. s Joz 19,50).

Kromě toho se Timnat-serach nacházelo nedaleko Šíla, v blízkosti svatyně, což ukazuje na Jozuovy skutečné priority. Jeho srdce patřilo Hospodinu. Když se nově zrozený izraelský národ pod Jozuovým vedením dostal do zaslíbené země a s Boží pomocí přidělil každému kmeni a každé rodině náležité dědictví, určitě by nikdo nenamítal, kdyby Jozue požadoval něco honosnějšího. Ten se však spokojil s prostým životem a zaměřil se na to nejdůležitější. Byl ztělesněním modlitby, kterou později vyjádřil David: „O jedno jsem prosil Hospodina a jen o to budu usilovat: abych v domě Hospodinově směl bydlet po všechny dny, co živ budu, abych patřil na Hospodinovu vlídnost a zpytoval jeho vůli v chrámu“ (Ž 27,4).

**Aplikace**

`Co se můžeš naučit z Jozuova postoje ke svému dědictví?`