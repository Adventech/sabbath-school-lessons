---
title:  'Věrnost'
date:  16/11/2025
---

> <p></p>
> 6Judovci přistoupili v Gilgálu k Jozuovi a Káleb, syn Kenazejce Jefuna, mu řekl: „Ty znáš rozhodnutí, o němž mluvil Hospodin v Kádeš-barneji k Mojžíšovi, muži Božímu, ohledně mne a tebe.“ [...] 14Proto patří Chebrón až dodnes jako dědičný podíl Kálebovi, synu Kenazejce Jefuna, poněvadž se cele oddal Hospodinu, Bohu Izraele. (Joz 14,6.14)

> <p></p>
> 30Věru že nevejdete do země kromě Káleba, syna Jefunova, a Jozua, syna Núnova, ačkoliv jsem pozvedl ruku k přísaze, že v ní budete přebývat. 31Ale vaše děti, o nichž jste tvrdili, že se stanou kořistí, do ní uvedu, takže poznají zemi, kterou jste zavrhli. 32Avšak vy, vaše mrtvá těla padnou na této poušti. (Nu 14,30–32)

**Osobní studium**

`Přečti si Gn 36,15; Nu 13,6.30–32 a Joz 14,6.14. Kdo byl Káleb? Jaké bylo jeho místo v izraelském lidu?`

Jméno Káleb pochází z hebrejského slova kelev („pes“), které se ve Starém zákoně vyskytuje vždy v negativním kontextu. Slovo kelev se však používá v mimobiblických pramenech k vyjádření odvahy, houževnatosti a věrnosti služebníka svému pánovi. Káleb měl právě tyto vlastnosti a během svého života projevoval neochvějnou věrnost Hospodinu.

Co vypovídá o Kálebovi skutečnost, že byl ochoten říci svůj názor, ačkoli většina vyzvědačů si myslela něco jiného a izraelský lid mu za to vyhrožoval smrtí? Viz Nu 14,6–10.21–25; Nu 26,65; Nu 32,12.

`Zamysleme se nad těmito významnými izraelskými vůdci, současníky Jozua a Káleba: Šamúa, Šáfat, Jigál, Paltí, Gadíel, Gadí, Amíel, Setúr, Nachbí a Geúel. Zní vám tato jména povědomě?`

Pravděpodobně ne.

Proč? Protože jsou to jména dalších deseti vyzvědačů, které Mojžíš poslal prozkoumat Kenaan. Upadli v zapomnění, jejich jména nestála za to, abychom si je pamatovali. Zpráva, kterou přinesli, vylíčila zaslíbenou zemi jako nedobytnou. Sami sebe vnímali jako kobylky v porovnání s obry, kteří obývali některé oblasti země. Jejich srdce se třásla strachem při pohledu na „nedobytné“ zdi opevněných kenaanských měst.

Káleb byl jedním z dvojice vyzvědačů, kteří přinesli z prohlídky Kenaanu pozitivní zprávy. Jako starší přebírá iniciativu a představuje další možnost – postoj víry. Byl ochoten nahlas říkat to, o čem věděl, že je správné. A to i přes odpor ostatních, dokonce tváří v tvář hrozící smrti: „Celá pospolitost však křičela, aby je ukamenovali“ (Nu 14,10).

**Aplikace**

`Co uděláš, když se zdá, že většina lidí ve tvém okolí má nejen odlišný názor, ale dokonce trvají na něčem, co je v rozporu s tvým nejhlubším přesvědčením?`