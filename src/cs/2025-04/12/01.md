---
title:  'Bůh je věrný!'
date:  13/12/2025
---

### Texty na tento týden
Joz 21,43–45; 2Tm 2,11–13; Joz 23; Zj 14,10.19; Dt 6,5

> <p>Základní verš</p>
> „Ani jedno ze všech dobrých slov, která Hospodin mluvil k domu izraelskému, nezapadlo: všechno se uskutečnilo.“ (Joz 21,45)

Když John F. Kennedy na své inauguraci 20. ledna 1961 promluvil k Americe, jeho projev měl jen 1366 slov. V mysli jeho spoluobčanů však jeho řeč zanechala nesmazatelnou stopu. Když povzbuzoval svou zemi, aby se zaměřila na své povinnosti namísto svých privilegií, řekl: „S dobrým svědomím jako naší jedinou jistou odměnou a s dějinami jako konečným soudcem našich činů vykročme v ústrety úkolu vést zemi, kterou milujeme – s prosbou o Boží požehnání a pomoc, ale zároveň s vědomím, že Boží dílo na této zemi musíme vykonat my sami.“

Když Jozue, stárnoucí vůdce Izraelců, cítil, že se blíží konec jeho života, rozhodl se oslovit vůdce národa a všechny Izraelce (Jozue 23 a 24). Část v Jozue 23 se zaměřuje více na budoucnost a na to, jak uctívat jedině Boha. Jozue 24 odkazuje na věrné Boží skutky v minulosti s cílem povzbudit rozhodnutí, že jediný, kdo si zaslouží být uctíván, je Hospodin.

Tento týden společně prostudujeme první část této Jozuovy řeči, v níž se dívá zpět na vítězství Izraele, ale zároveň naznačuje cestu budoucího úspěchu Izraele.

**Osnova lekce**

Jozue 23 a 24 nám zaznamenávají Jozuovu řeč na rozloučenou. V této lekci se proto zaměříme právě na její první část, zaznamenanou v kapitole 23 – na poselství, které zahrnuje výzvu k docenění Boží věrnosti, plné důvěře a uchování jednoty a jasné identity Božího lidu i do dalších let.

- Joz 21,43–45: Boží věrnost: Splněná zaslíbení (neděle)
- Joz 23,1–5: Jozuova výzva k věrnosti a důvěře (pondělí)
- Joz 23,6–8.12.13: Udržení si identity vs. splynutí s okolím (úterý)
- Joz 23,15.16: Boží hněv jako důsledek neposlušnosti (středa)
- Joz 23,8.11–13; Dt 6,5: Přilnutí k Bohu a opravdová láska (čtvrtek)