---
title:  'Boží věrnost'
date:  15/12/2025
---

> <p></p>
> 1Po mnoha dnech, když Hospodin dal Izraeli odpočinout od všech okolních nepřátel, Jozue, stařec pokročilého věku, 2svolal celý Izrael, jeho starší a představitele, soudce a správce, a řekl jim: „Jsem stařec pokročilého věku. 3Sami jste viděli všechno, co učinil Hospodin, váš Bůh, všem těm pronárodům před vašima očima; neboť Hospodin, váš Bůh, bojoval za vás. 4Pohleďte, přidělil jsem vám tyto zbylé pronárody do dědictví pro vaše kmeny, od Jordánu, se všemi pronárody, které jsem vyhladil, až k Velkému moři, kde slunce zapadá. 5Hospodin, váš Bůh, je zapudí od vaší tváře a vyžene je před vámi; a vy obsadíte jejich zemi, jak vám přislíbil Hospodin, váš Bůh.“ (Joz 21,1–5)

**Osobní studium**

`Velkolepý závěr celé části (Joz 21,43–45) v sobě obsahuje splněnou podmínku poslušnosti. Úspěch nikdy nelze považovat za samozřejmost, Vždy je spojen s poslušností Božího slova. A tak je přidělení půdy nejen znakem Boží věrnosti Izraeli (Neh 9,8), ale i otevřenou možností budoucího rozvoje, který je podmíněn postojem Izraele. Dokáže si Izrael udržet to, co pod Božím vedením získal?`

`Na co se Jozue zaměřuje v úvodním textu (Joz 23,1–5)?`

Jozuův projev se přesouvá od „starce pokročilého věku“ (zdůrazněno dvakrát) k posluchačům, kteří budou muset pokračovat v Bohem svěřeném poslání. Popisuje, jak mohli Izraelci dobýt a obsadit rozsáhlou zemi: Hospodin za ně bojoval. I když se Izraelci po vyjití z Egypta museli pro svou nedůvěru a pro své pochybnosti zapojit do válečného tažení, zemi se jim nepodařilo dobýt díky vlastní síle, ale díky Božím zásahům.

Bůh dal Izraeli odpočinek od jeho nepřátel, ale zůstalo před nimi ještě několik měst a národů, které měly být obsazeny. Vítězství není pro Izrael dokonanou, nezměnitelnou realitou, ale neustále otevřenou možností, pokud bude věrný a bude se neustále spoléhat na dostupnou Boží pomoc.

Jaké jsou podobnosti mezi dobytím Kenaa­nu pod Jozuovým vedením a tím, jak můžeme dnes vést vítězný duchovní život? Viz Joz 23,10; Ko 2,15; 2K 10,3–5 a Ef 6,11–18.

Vítězství Izraelců nelze připsat jejich množství, výzbroji ani jejich strategii. Podobně je to i s duchovním vítězstvím nad hříchem a pokušením, které pro nás vydobyl Ježíš Kristus svou obětí a svým zmrtvýchvstáním. Chce-li Boží lid žít vítězným životem, musí i on dnes neustále spoléhat na duchovní zbraně poskytované Duchem svatým.

**Aplikace**

`Proč i přes spoustu úžasných zaslíbení vždy znovu sklouzneme do hříchu?`