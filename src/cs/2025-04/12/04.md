---
title:  'Jasné hranice'
date:  16/12/2025
---

> <p></p>
> 6A tak buďte zcela rozhodní a zachovávejte a čiňte všechno, co je napsáno v Knize Mojžíšova zákona, abyste se od něho neuchýlili napravo ani nalevo. 7Nesmíte se mísit s těmito pronárody, jejichž zbytky jsou mezi vámi. Jména jejich bohů nepřipomínejte ani skrze ně nepřísahejte; neslužte jim a neklaňte se jim, 8ale přimkněte se k Hospodinu, svému Bohu, jak jste činili dodnes. [...] 12Jestliže však přece odpadnete a přimknete se ke zbytku těch pronárodů, které ještě zbyly mezi vámi, a jestliže se s nimi spřízníte sňatkem a budete se mísit s nimi a oni s vámi, 13tedy jistotně vězte, že Hospodin, váš Bůh, už před vámi ty pronárody nevyžene. Stanou se vám osidlem a léčkou, karabáčem na vašich bocích a trny v očích, dokud nevymizíte z této dobré země, kterou vám dal Hospodin, váš Bůh. (Joz 23,6–8.12.13)

**Osobní studium**

Pomocí stejných slov, která mu byla adresována na začátku knihy (Joz 1,7.8), Jozue uvádí, že úkol, který leží před Izraelem, není primárně vojenské povahy. Jde o duchovní úkol, který souvisí s poslušností Boží vůle zjevené v Tóře.

Proč Jozue zaujal tak rázný postoj, pokud jde o vztahy Izraele s okolními národy? (Joz 23,6–8.12.13).

Nebezpečí, kterému Izrael čelil, nespočívalo v hrozbě nepřátelství okolních národů, ale v riziku spojeném, paradoxně, s jejich přátelstvím. Zbraně pohanů nemusely pro Izraelce představovat žádný problém. Jako škodlivé se však ukazují životní hodnoty pohanů, které mohly být škodlivější než jakákoli vojenská agrese. Jozue upozorňuje vůdce na zásadní skutečnost, že konflikt, do kterého byli zapojeni, je ve své podstatě především duchovní. Proto si Izrael musí zachovat svou jedinečnou identitu.

Zákaz vzývat jméno boha, přísahat na něj a sloužit mu nebo se mu klanět souvisí s modloslužbou. Na starověkém Blízkém východě představovalo jméno božstva jeho přítomnost a moc. Vzývání nebo vzpomínání jmen cizích bohů v každodenních pozdravech nebo třeba obchodních transakcích znamenalo uznání jejich autority a mohlo vést Izraelce k tomu, aby u nich hledali pomoc v době problémů (porovnej se Sd 2,1–3.11–13).

Nebezpečí smíšených manželství se zbývajícími Kenaanci spočívalo ve ztrátě duchovní čistoty Izraele. Záměrem Jozuova napomenutí v žádném případě nebylo podporovat nějakou rasovou či etnickou čistotu. Hlavním cílem bylo, aby se lidé chránili před modloslužbou a vyhýbali se cizím božstvům. Pokud by se totiž odklonili od Hospodina, vedlo by to zákonitě k duchovnímu kolapsu Izraele. Případ Šalomouna je dramatickým příkladem smutných duchovních následků smíšených manželství (1Kr 3,1 a 1Kr 11,1–8). I v Novém zákoně dostávají křesťané otevřené varování před uzavíráním manželských svazků s nevěřícími (2K 6,14), přestože v případě stávajících manželství Pavel nedoporučuje rozvod s nevěřícím manželským partnerem, ale vyzývá křesťany, aby žili příkladným životem v naději, že získají svého partnera pro Pána (1K 7,12–16).

**Aplikace**

`Jozuovo varování před škodlivými svazky nutně vede k otázce vztahu křesťana ke „světu“. Jak můžeme najít vyvážený vztah ke společnosti, ve které žijeme?`