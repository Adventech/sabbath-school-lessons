---
title:  'Hospodinův hněv'
date:  17/12/2025
---

> <p></p>
> 15A tak se i stane, že jako se na vás uskutečnilo všechno dobro, o němž k vám mluvil Hospodin, váš Bůh, tak na vás Hospodin uvede všechno zlo a vyhladí vás z této dobré země, kterou vám Hospodin, váš Bůh, dal. 16Jestliže přestoupíte smlouvu Hospodina, svého Boha, kterou vám přikázal, a půjdete sloužit jiným bohům a klanět se jim, vzplane proti vám Hospodinův hněv a rychle vymizíte z této dobré země, kterou vám dal. (Joz 23,15.16)

**Osobní studium**

Jak bychom měli interpretovat popisy Božího hněvu a spravedlivé odplaty v knize Jozue (Joz 23,15.16) i jinde v Písmu? (Viz také Nu 11,33; 2Pa 36,16; Zj 14,10.19; Zj 15,1.)

Izrael už zažil Hospodinův hněv během putování pouští (Nu 11,33 a Nu 12,9) i v zaslíbené zemi (Joz 7,1). Lid si naplno uvědomoval, jak hrozivé následky má vyvolání Hospodinova hněvu hrubým porušením smlouvy. Tyto verše představují opravdu tvrdá Jozuova slova. Je šokující slyšet, že Hospodin zničí Izrael, protože tentýž výraz se dříve používal k označení vyhlazení Kenaanců. Jak se věrně naplnila Hospodinova zaslíbení týkající se požehnání Izraele, naplní se i kletby vyplývající z porušení smlouvy (Lv 26 a Dt 28). Ve světle zničení Kenaanců a vyvlastnění jejich půdy tyto verše opět jasně ukazují, že Hospodin je soudcem celé země. Vyhlašuje válku hříchu, bez ohledu na to, odkud přichází a kdo ho páchá. Izrael nezískal svou účastí na Hospodinových válkách žádné zvláštní zásluhy. V tomto smyslu je na stejné úrovni jako pohanské národy, které se později staly prostředkem Hospodinova soudu nad vyvoleným národem.

Je zcela v moci Izraele se rozhodnout, zda se slavné jistoty minulosti stanou základem pro budoucnost.

Na první pohled by se někomu mohlo zdát, že biblické učení o Božím hněvu je neslučitelné s tvrzením, že Bůh je láska (J 3,16; 1J 4,8). Avšak právě ve světle Božího hněvu se biblické učení o Boží lásce stává ještě aktuálnějším. Za prvé, Bible představuje Boha jako plného slitování, milostivého, shovívavého, milosrdného a připraveného odpouštět (Ex 34,6; Mi 7,18). V kontextu světa postiženého hříchem je však Hospodinův hněv postojem jeho svatosti a spravedlnosti v konfrontaci s hříchem a zlem. Jeho hněv nikdy není emocionální, pomstychtivou, nepředvídatelnou nebo přehnanou reakcí. Nový zákon učí, že Kristus se „kvůli nám ztotožnil s hříchem“ (2K 5,21) a jeho smrtí jsme byli smířeni s Bohem (Ř 5,10). Kdo v něj věří, nebude muset čelit Božímu hněvu (J 3,36; Ef 2,3; 1Te 1,10). Koncept Božího hněvu představuje Boha jako spravedlivého soudce vesmíru, toho, kdo prosazuje spravedlnost (Ž 7,11; Ž 50,6; 2Tm 4,8).

**Aplikace**

`Ve kterých oblastech tvého života tě Bůh může povolávat k hlubší věrnosti?`