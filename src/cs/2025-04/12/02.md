---
title:  'Všechno se splnilo'
date:  14/12/2025
---

> <p></p>
> 43Hospodin dal Izraeli celou zemi, jak se přísahou zavázal jejich otcům, že jim ji dá. Obsadili ji a usadili se v ní. 44A Hospodin jim dal odpočinutí všudy vůkol, zcela tak, jak přisáhl jejich otcům. Žádný ze všech jejich nepřátel před nimi neobstál. Hospodin jim vydal do rukou všechny nepřátele. 45Ani jedno ze všech dobrých slov, která Hospodin mluvil k domu izraelskému, nezapadlo: všechno se uskutečnilo. (Joz 21,43–45)

**Osobní studium**

`Jaký obraz Boha vykresluje kniha v úvodním textu (Joz 21,43–45)? Jak se tato slova vztahují nejen na historickou zaslíbenou zemi, ale také na realitu našeho spasení (2Tm 2,11–13)?`

Tyto verše tvoří vrchol knihy a jsou jejím teologickým shrnutím. Vyzdvihují jedno z hlavních témat celé knihy: věrnost Hospodina, který dodržuje smlouvu i své sliby a plní své přísahy. V této krátké části je shrnut i celý dosavadní obsah knihy. Zatímco text Joz 21,43 hovoří o rozdělení a osídlení země (Joz 13–21), text Joz 21,44 mluví o vítězstvích vybojovaných nad nepřáteli a o ovládnutí země (Joz 1–12). Celý tento pohled zpět je ovlivněn zkušeností s Boží věrností. Izraelci musí vždy pamatovat na to, že si nikdy nemohou dělat nároky na vítězství nad nepřáteli nebo na zemi jako své dědictví. Vše se stane proto, že Bůh je věrný slovu, které jim dal.

Hospodin Izraeli dal „celou zemi“ (Joz 21,43), vydal „do rukou všechny nepřátele“ (Joz 21,44) a „zcela tak, jak přisáhl jejich otcům“ (Joz 21,44), „všechno se uskutečnilo“ (Joz 21,45; Joz 21,43–45). Opakované použití slova kol („všechno“, „celé“) šestkrát ve třech verších (Joz 21,43–45) znovu zdůrazňuje pravdu, že země je darem od Hospodina a Izrael si nemůže přisvojit žádnou zásluhu na jejím získání. Byl to však Hospodin, kdo přísahal, že „dá“ zemi, a kdo „vydal“ jejich nepřátele do jejich rukou.

Všechny úspěchy Izraele je třeba přičíst výhradně Boží iniciativě a věrnosti. Stejně tak je tomu i v případě našeho spasení: „Milostí tedy jste spaseni skrze víru. Spasení není z vás, je to Boží dar; není z vašich skutků, takže se nikdo nemůže chlubit“ (Ef 2,8.9).

Aby potvrdil Boží věrnost, napsal apoštol Pavel: „Věrohodné je to slovo: Jestliže jsme s ním zemřeli, budeme s ním i žít. Jestliže s ním vytrváme, budeme s ním i vládnout. Zapřeme-li ho, i on nás zapře. Jsme-li nevěrní, on zůstává věrný, neboť nemůže zapřít sám sebe“ (2Tm 2,11–13).

**Aplikace**

`Jak nám Boží věrnost při dodržování jeho zaslíbení dává jistotu, že žádné z jeho zaslíbení do budoucna neselže? (Viz 1K 10,13; 2K 1,18–20.)`