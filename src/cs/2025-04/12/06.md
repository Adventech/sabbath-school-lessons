---
title:  '„Přimkněte se k Hospodinu“'
date:  18/12/2025
---

> <p></p>
> 8Ale přimkněte se k Hospodinu, svému Bohu, jak jste činili dodnes. [...] 11Sami u sebe dbejte úzkostlivě o to, abyste milovali Hospodina, svého Boha. 12Jestliže však přece odpadnete a přimknete se ke zbytku těch pronárodů, které ještě zbyly mezi vámi, a jestliže se s nimi spřízníte sňatkem a budete se mísit s nimi a oni s vámi, 13tedy jistotně vězte, že Hospodin, váš Bůh, už před vámi ty pronárody nevyžene. Stanou se vám osidlem a léčkou, karabáčem na vašich bocích a trny v očích, dokud nevymizíte z této dobré země, kterou vám dal Hospodin, váš Bůh. (Joz 23,8.11–13)

> <p></p>
> Budeš milovat Hospodina, svého Boha, celým svým srdcem a celou svou duší a celou svou silou. (Dt 6,5)

**Osobní studium**

Jak se Izrael mohl vyhnout pokušení modlářství a následnému Božímu hněvu? Určitě ne tím, že by si neustále dokola připomínal, co všechno smlouva zakazuje. Nejlepší cestou bylo budování a zachovávání vědomé a důsledné věrnosti Hospodinu. Stejné sloveso „přimknout se“ k Hospodinu (viz Dt 4,4) se používá i k popisu manželské smlouvy, která měla usměrňovat vztah mezi manželkou a manželem (Gn 2,24), a nacházíme ho i v souvislosti s loajalitou Rút k Noemi (Rt 1,14). Je důležité poznamenat, že podle Jozuova hodnocení taková věrnost charakterizovala Izrael jako národ až „dodnes“. Žel stejné tvrzení nebude platit pro pozdější období dějin Izraele, jak to smutně dokazuje kniha Soudců (Sd 2,2.7.11; Sd 3,7.12; Sd 4,1 atd.).

`Jozue vyzývá Izraelce, aby milovali Hos­po­dina, svého Boha (Joz 23,11; porovnej s Dt 6,5). Láska se nedá vynutit, jinak by přestala být tím, čím ve své podstatě je. V jakém smyslu můžeme někomu lásku „přikázat“?`

Aby se Izrael mohl neustále těšit z požehnání smlouvy, musel zůstat věrný Bohu. Hebrejština je mimořádně důrazná: „Sami u sebe dbejte úzkostlivě o to, abyste milovali Hospodina!“ Slovo ahava („láska“) může označovat širokou škálu lidských náklonností, včetně přátelství, sexuální intimity, mateřské něžnosti, romantické lásky a věrnosti Bohu. Chápeme-li lásku k Bohu jako vědomý závazek a oddanost, lze ji přikázat bez porušení její pravé podstaty (porovnej s J 13,34). Bůh vždy zamýšlel, aby poslušnost jeho příkazů pramenila z osobního vztahu k němu: „Nesl jsem vás na orlích křídlech a přivedl vás k sobě“ (Ex 19,4; Dt 6,5; porovnej s Mt 22,37). Láska jeho lidu měla vycházet z toho, co on pro ně učinil ve svém velkém milosrdenství a ve své nekonečné lásce.

Příkaz milovat Boha vyjadřuje vzájemnou, ale ne symetrickou povahu Boží lásky. Bůh touží vstoupit do důvěrného, osobního vztahu s každým člověkem, který jeho lásku opětuje. Jeho láska ke všem tak tvoří rámec pro projev naší dobrovolné a opětované lásky.

**Aplikace**

`Ježíš dal svým učedníkům nové přikázání. V jakém smyslu bylo toto přikázání nové a zároveň staré? Přečti si texty J 13,34; J 15,17; 1J 3,11 a porovnej je s Lv 19,18.`