---
title:  'Jozue a my'
date:  04/12/2025
---

> <p></p>
> 3Veleben buď Bůh a Otec Pána našeho Ježíše Krista, neboť nám ze svého velikého milosrdenství dal vzkříšením Ježíše Krista nově se narodit k živé naději. 4Dědictví nehynoucí, neposkvrněné a nevadnoucí je připraveno pro vás v nebesích 5a Boží moc vás skrze víru střeží ke spasení, které bude odhaleno v posledním čase. (1Pt 1,3–5)

> <p></p>
> 23Cokoli děláte, dělejte upřímně, jako by to nebylo lidem, ale Pánu, 24s vědomím, že jako odměnu dostanete podíl na jeho království. Váš Pán je Kristus, jemu sloužíte. (Ko 3,23.24)

**Osobní studium**

Jozue jako předobraz (typ) ukazuje dál než na službu Ježíše Krista. Jozuův předobraz se naplňuje v životě církve, která je Kristovým tělem. V jakém smyslu předznamenávají války, které vedl Izrael pod vedením Jozua, duchovní zápasy církve? V čem se liší? Viz 1Tm 1,18; 2Tm 4,7; Ef 6,10–12; 2K 10,3–5 a Sk 20,32.

Novozákonní pisatelé poukazují ve svých textech na ekleziologické naplnění Jozuovy typologie (v životě církve). Členové církve, Kristova těla, jsou součástí duchovního boje proti silám zla. Současně však mohou prožívat odpočinek v Boží milosti (Žd 4,9–11) a požehnání svého duchovního dědictví.

Co říkají následující texty o konečném na­pl­nění Jozuovy typologie? 1Pt 1,3–5; Ko 3,24; Zj 20,9; Zj 21,3

Konečné a úplné naplnění Jozuovy typologie se uskuteční a završí při druhém příchodu Ježíše Krista (apokalyptický/eschatologický aspekt).

Jozuův život odrážel tak mnoho z Božího charakteru, že určité aspekty jeho života získaly prorocký charakter, který předznamenal činnost a osobu Mesiáše.

Mesiášův první příchod je již dnes pro nás skutečností. Nepotřebujeme se soustředit na předpovědi toho, jaký Mesiáš bude, protože už přišel (i když tyto předpovědi samozřejmě posilují naši víru v Boží svrchovanost). Dnes však máme výsadu zrcadlit jeho charakter – slávu, o kterou se Kristus toužil podělit se svými učedníky (J 17,22). Každý den můžeme přemýšlet o Kristově charakteru a měnit se k jeho obrazu (2K 3,18). Čím více uvažujeme o Ježíši, tím více zrcadlíme krásu jeho charakteru. Právě k tomu by mělo směřovat naše každodenní chození s Kristem. Proto se v Písmu klade tak velký důraz na slovo „dnes“. To je také důvod, proč bychom měli věnovat čas zkoumání života, charakteru a učení Ježíše Krista. Tím, že hledíme na Krista, měníme se k jeho obrazu.

**Aplikace**

`Jozue (typ) se zeptal Izraelců: „Jak dlouho budete otálet, než konečně obsadíte zemi, kterou vám dal Hospodin, Bůh vašich otců?“ (Joz 18,3). Jak by dnes Ježíš, Jozuův antityp, formuloval tuto otázku?`