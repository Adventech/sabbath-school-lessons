---
title:  'Pravý Jozue'
date:  29/11/2025
---

### Texty na tento týden
1K 10,1–13; Mt 2,15; Joz 1,1–3; Sk 3,22–26; Žd 3,7–4,11; 2K 10,3–5

> <p>Základní verš</p>
> „To, co se jim stalo, je výstražný obraz a bylo to napsáno k napomenutí nám, které zastihl přelom věků.“ (1K 10,11)

Při čtení knihy Jozue cítíme, že život hlavní postavy poukazuje na skutečnost, která ji naprosto přesahuje. S tímto principem se setkáváme v celé Bibli. Země Kenaan je například symbolem naší věčné naděje na novou zemi. I služba v pozemské svatyni poukazovala na velkolepou realitu: „Ale když přišel Kristus, velekněz, který nám přináší skutečné dobro, neprošel stánkem zhotoveným rukama, to jest patřícím k tomuto světu, nýbrž stánkem větším a dokonalejším“ (Žd 9,11).

Vyvstává však otázka: Jakým způsobem ukazuje kniha Jozue na budoucí naplnění? Jak si můžeme být jisti, že takový výklad knihy je legitimní? Jaké biblické principy řídí aplikaci knihy Jozue na novozákonní skutečnosti a na události poslední doby?

Tento týden se budeme zabývat zásadami biblického výkladu týkajícími se typologie. Budeme studovat, jaké ukazatele typologie nacházíme v Bibli a jak život Jozua předznamenává službu Mesiáše, jak ukazuje na symboliku, která se naplňuje v církvi a předznamenává završení lidských dějin.

**Osnova lekce**

Pohled na knihu Jozue, který nám nabídne takto lekce, bude specifickým pohledem z perspektivy Nového zákona. Budeme sledovat, jak Jozuův život a služba „typologicky“ (předobrazně) předznamenávají život a službu Mesiáše, ale i zkušenost jeho církve.

- Ř 5,14; Žd 9,24; 1Pt 3,21.22: Definice a principy biblické typologie (neděle)
- J 1,14; 1K 3,16.17: Příklady biblické typologie (pondělí)
- Dt 18,15–19; Sk 3,22–26: Jozue jako předobraz (typ) Mesiáše (úterý)
- Žd 3,7–4,11: Ježíš jako antitypický Jozue (středa)
- 1Pt 1,3–5; Ko 3,24: Jozuova zkušenost jako předobraz zkušenosti církve (čtvrtek)