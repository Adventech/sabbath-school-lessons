---
title:  'Pravý Jozue (naplnění)'
date:  03/12/2025
---

> <p></p>
> 7... V Davidových žalmech, tedy po dlouhé době, jak už bylo pověděno, říká: „Jestliže dnes uslyšíte jeho hlas, nezatvrzujte svá srdce!“ 8Kdyby byl Jozue již uvedl lid do odpočinutí, nemluvil by Bůh o jiném, pozdějším dnu. 9Tak má Boží lid pravý sobotní odpočinek teprve před sebou. 10Neboť kdo vejde do Božího odpočinutí, odpočine od svého díla, tak jako Bůh odpočinul od svého. 11A tak usilujme, abychom vešli do toho odpočinutí a nikdo pro neposlušnost nepadl jako ti na poušti. (Žd 4,7–11)

**Osobní studium**

Při čtení knihy Jozue bychom měli mít na paměti biblickou typologii. Války, které Izraelci vedli pod vedením Jozua, jsou historickými událostmi tvořícími neodmyslitelnou součást izraelských dějin. Cílem těchto válek bylo osídlení zaslíbené země a Izraelci měli v klidu užívat své dědictví. Zároveň měli vybudovat novou společnost založenou na principech Božího zákona.

Izajáš a další starozákonní autoři později představují dílo Mesiáše tak, že součástí jeho díla je i vrácení zpustošeného dědictví svému lidu (Iz 49,8). Používají přitom podobnou terminologii, která je tak častá v knize Jozue. Stejně jako bylo Jozuovým úkolem rozdělit Izraelcům zemi, tak Mesiáš, zobrazený jako nový Jozue, přiděluje duchovní dědictví novému Izraeli.

`Přečti si Žd 3,7–4,11. Jak Nový zákon potvrzuje, že Jozue, nový Mojžíš, je předobrazem Ježíše Krista?`

Autoři Nového zákona představili mnoho aspektů služby Ježíše Krista v souvislosti s životem Jozua. Tak jako Jozue vstoupil do Kenaanu po čtyřiceti letech na poušti, tak „antitypický Jozue“, Ježíš, vstoupil do své pozemské služby po čtyřiceti dnech na poušti (Mt 4,1–11; L 4,1–13) a do své nebeské služby po čtyřiceti dnech na pozemské poušti (Sk 1,3.9–11; Žd 1,2).

Po Ježíšově křtu v řece Jordán (Ježíšův „přechod Jordánu“; Mt 3,13–17; Mk 1,9–11) pisatelé evangelia citují ze Ž 2,7 a Iz 42,1, tedy z mesiášského žalmu a z písně o trpícím Hospodinově služebníku (Mt 3,17; Mk 1,11; L 3,22). V důsledku toho je Ježíš prostřednictvím svého křtu představen jako božský bojovník, který bude věrně a poslušně až do své smrti bojovat proti mocnostem zla. Jeho život služby a smrt na kříži porazily satana, vedly k vítězství nad našimi duchovními nepřáteli, nabídly duchovní odpočinek jeho lidu a předaly dědictví vykoupeným (Ef 4,8; Žd 1,4; Žd 9,15).

**Aplikace**

`Co znamená, že můžeme „odpočinout“ v tom, co pro nás Kristus udělal? Jak můžeme mít jistotu, že Ježíš porazil satana?`