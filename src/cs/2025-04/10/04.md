---
title:  'Jozue jako typ'
date:  02/12/2025
---

> <p></p>
> 15Hospodin, tvůj Bůh, ti povolá z tvého středu, z tvých bratří, proroka, jako jsem já. Jeho budete poslouchat 16zcela podle toho, co jsi žádal od Hospodina, svého Boha, na Chorébu v den shromáždění: „Kéž neslyším už hlas Hospodina, svého Boha, a nevidím už ten veliký oheň, abych nezemřel.“ 17Hospodin mi řekl: „Dobře to pověděli. 18Povolám jim proroka z jejich bratří, jako jsi ty. Do jeho úst vložím svá slova a on jim bude mluvit vše, co mu přikážu.“ (Dt 18,15–18)

**Osobní studium**

Jaký význam má ve světle biblické typologie několikanásobná paralela mezi životy Mojžíše a Jozua? Viz Ex 3,1.2; Joz 1,1–3; Nu 13,1.2; Joz 2,1; Ex 3,5; Joz 5,15.

V první lekci jsme si ukázali, že Jozue je v Bibli představen jako nový Mojžíš, který v životě druhé generace opakuje nejvýznamnější kroky vyjití z Egypta. Podobně jako Mojžíš, dostal i Jozue pověření přímo od Hospodina (Joz 1,1). Pod vedením obou vzbuzovala sláva Izraele mezi národy strach. Mojžíš vedl Izrael při přechodu Rudého moře, Jozue při zázračném přejití Jordánu. Oběma Hospodin připomíná nezbytnost obřízky a důležitost Paschy. Za Mojžíše začíná padat mana a za Jozua končí. Oba dostávají příkaz, aby si vyzuli sandály. Jejich vztyčená ruka signalizuje vítězství ­Izraele. Mojžíš dává pokyny k rozdělení země a ustanovení útočištných měst. Jozue dané pokyny uskutečňuje. Oba se loučí s národem důležitým poselstvím a na konci své služby obnovují smlouvu s Hospodinem.

`Prostuduj si Dt 18,15–19; Dt 34,10–12; J 1,21; Sk 3,22–26 a Sk 7,37. Kdo naplňuje Mojžíšovo proroctví o proroku, který se mu podobá? Jak Jozue zapadá do tohoto obrazu?`

Jozuův život byl částečným naplněním proroctví, které vyslovil Mojžíš (Dt 18,15.18). Toto proroctví se však v jeho životě cele nenaplnilo. Takové proroctví mohl naplnit pouze Mesiáš. Důvěrně znal Otce (J 1,14.18), byl pravdivý a pravdivě zjevil Boha (L 10,22; J 14,6; Mt 22,16). Bůh skutečně vložil svá slova do jeho úst (J 14,24). Mojžíšův i Jozuův život se tak stávají předobrazy (typy) přicházejícího Mesiáše, Ježíše.

**Aplikace**

`V čem spočívá klíčové postavení Ježíše pro tvou cestu s Hospodinem? Proč musí být Ježíš a to, co pro nás udělal, základem celé naší křesťanské zkušenosti?`