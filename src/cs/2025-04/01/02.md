---
title:  'Nový Mojžíš'
date:  28/09/2025
---

> <p></p>
> 1Po smrti Mojžíše, služebníka Hospodinova, řekl Hospodin Jozuovi, synu Núnovu, který Mojžíšovi přisluhoval: 2„Mojžíš, můj služebník, zemřel. Nyní tedy vstaň a přejdi s veškerým tímto lidem přes tento Jordán do země, kterou dávám Izraelcům. 3Dal jsem vám každé místo, na které vaše noha šlápne, jak jsem přislíbil Mojžíšovi. 4Vaše pomezí povede od stepi a tohoto Libanónu až k veliké řece, řece Eufratu, podél celé země Chetejců až k Velkému moři, kde zapadá slunce. 5Po všechny dny tvého života se proti tobě nikdo nepostaví. Jako jsem byl s Mojžíšem, budu i s tebou. Nenechám tě klesnout a neopustím tě. 6Buď rozhodný a udatný, neboť ty rozdělíš tomuto lidu zemi v dědictví, jak jsem se přísežně zavázal jejich otcům, že jim ji dám.“ (Joz 1,1–6)

**Osobní studium**

`Přečti si text Dt 18,15–22 a Joz 1,1–9. Proč je důležité, že kniha Jozue začíná opakováním zaslíbení souvisejícího s tím, co se stane po Mojžíšově smrti?`

Přestože Mojžíš zemřel a Bůh ustanovil za nového vůdce Jozua, mezi těmito postavami existují výrazné paralely. Oběma Bůh řekl, že povedou svůj lid do země zaslíbené jejich otcům. Hospodin Jozuovi zdůraznil: „Dal jsem vám každé místo, na které vaše noha šlápne, jak jsem přislíbil Mojžíšovi“ (Joz 1,3). Jozue měl dokončit dílo, které bylo původně svěřeno Mojžíšovi. Byl vlastně novým Mojžíšem.

`Přečti si Ex 33,11; Nu 14,6.30.38; Nu 27,18; Nu 32,12; Dt 1,38; Dt 31,23 a Dt 34,9. Co se z nich dovídáme o osobě Jozua?`

V situaci popsané v Dt 18,15 je zaslíbení, že Bůh „povolá“ proroka podobného Mojžíšovi, jen možností, nikoli realitou. Úvodní slova knihy Jozue připomínají čtenáři toto zaslíbení a zároveň vytvářejí očekávání, že se naplní.

Přestože je Mojžíš mrtvý, je ústřední postavou první kapitoly knihy Jozue. Jeho jméno se v ní zmiňuje desetkrát, zatímco Jozuovo jen čtyřikrát. Mojžíš je nazván jako „Hospodinův služebník“, ale Jozue je označen pouze jako Mojžíšův pomocník (Joz 1,1). Bude to trvat dlouho – v podstatě celý život věrné služby a poslušnosti – než i Jozue dostane stejný titul „služebník Hospodinův“ (Joz 24,29).

I když první kapitola knihy Jozue zaznamenává přechod mezi dvěma velkými vůdci Izraele, nejdůležitější postavou je samotný Hospodin, jehož slova knihu otevírají a jehož vedení v ní dominuje. Neexistují žádné pochybnosti o tom, kdo je skutečným vůdcem Izraele.

**Aplikace**

`Během věků Bůh povolával muže a ženy, aby vedli jeho lid. Proč je důležité nezapomínat, kdo je skutečným – byť neviditelným a často skrytým – vůdcem církve?`

---

#### Dodatečné otázky k diskuzi

`Chtěl bys být v roli Jozua, když měl nastoupit na místo Mojžíše? Proč?`

`Jaký slib dal Hospodin Jozuovi?`

`Můžeme s něčím podobným počítat, když přijímáme nějakou služebnost ve sboru nebo v církvi? Proč?`

`Proč lidé nové vůdce tak rádi srovnávají s těmi předchozími?`

`V čem tkví nebezpečí srovnávání?`

`Ve kterých oblastech můžeme vnímat podobnost Mojžíše a Jozua?`

`Jaký základní úkol dostal Jozue od Stvořitele?`

`Kdo byl ve skutečnosti vůdcem národa?`