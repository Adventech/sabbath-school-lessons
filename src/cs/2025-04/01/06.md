---
title:  'Bude tě provázet zdar'
date:  02/10/2025
---

> <p></p>
> Jen buď rozhodný a velmi udatný, bedlivě plň vše, co je v zákoně, který ti přikázal Mojžíš, můj služebník. Neodchyluj se od něho napravo ani nalevo; tak budeš jednat prozíravě všude, kam půjdeš. (Joz 1,7)

> <p></p>
> Odvětil mi: „Hospodin, před nímž chodím, pošle s tebou svého posla a dá tvé cestě zdar. Ty pak vezmeš pro mého syna ženu z mé čeledi a z domu mého otce.“ (Gn 24,40)

> <p></p>
> Ale Hospodinovou vůlí bylo zkrušit ho nemocí, aby položil svůj život v oběť za vinu. Spatří potomstvo, bude dlouho živ a zdárně vykoná vůli Hospodinovu. (Iz 53,10)

> <p></p>
> To tedy vírou rušíme zákon? Naprosto ne! Naopak, zákon potvrzujeme. (Ř 3,31)

**Osobní studium**

`Znovu si přečti text Joz 1,7–9, tentokrát v kontextu veršů Gn 24,40; Iz 53,10 a Ž 1,1–3. Co na základě těchto textů znamená, když se někomu daří a je úspěšný?`

Hebrejský výraz calach („bude tě provázet zdar“ – ČEP; nebo „dosáhneš na své cestě úspěchu“ – ČSP; Joz 1,8), naznačuje uspokojivé uskutečnění toho, co bylo plánováno, nebo jsou pro to příznivé okolnosti.

Výraz sakal, „jednat prozíravě“ (Joz 1,8), lze přeložit také jako „rozumně jednat“ nebo „být úspěšný“, se vyskytuje často v knize Jób, v Přísloví a Žalmech, kde je představa úspěchu úzce spjata s moudrým jednáním, bázní před Hospodinem a poslušností Božího slova.

Podle tohoto pohledu není úspěch nutně definován jako materiální prosperita, ačkoli ji nevylučuje. Úspěch je třeba vnímat jako stav souladu s duchovními hodnotami a principy, které jsou základem Bohem stvořeného světa a které jsou vyjádřeny v jeho zákoně.

Důvěra v Boží zaslíbení, zejména v zaslíbení spasení z víry, a poslušnost jeho zákona, si navzájem neodporují. Představují dvě strany téže mince.

`Co říká verš Ř 3,31 o vztahu mezi zákonem a vírou?`

Stavět víru ve smíření a smrt Ježíše jako oběti za nás proti poslušnosti Božího zákona znamená vytvářet falešný a nebezpečný rozpor. Zákon a milost jdou vždy ruku v ruce. Pouze povrchní chápání role zákona může vést k vnímání „zákona“ a „milosti“ jako protikladů.

Starozákonní pisatelé měli velkou úctu k zákonu a považovali ho za zdroj potěšení (Ž 1,2; Ž 119,70.77.174). Správně respektovaný a používaný zákon vede k hlubšímu pochopení vlastní hříšnosti (Ř 7,7) a potřeby Kristovy spravedlnosti (Ga 3,24).

**Aplikace**

`Ať už se z Boží milosti snažíš zachovávat jeho zákon sebevíc, jak ti tvoje vlastní zkušenost ukázala, že potřebuješ Kristovu přikrývající spravedlnost?`

---

#### Dodatečné otázky k diskuzi

`Jak rozumíš Božímu slibu, že Jozua bude provázet „zdar“?`

`Co dnes běžní lidé považují za „zdar“?`

`Věříš, že slib o „zdaru“ platí i pro „sborové činovníky“? Proč?`

`Můžeš uvést příklad toho, jak „zdar“ provází tebe a tvou rodinu?`

`Jak bys malému dítěti vysvětlil, co je to ta prozíravost?`

`Co musíme splnit, abychom mohli „jednat prozíravě“?`

`Bůh tehdy spojoval prozíravost s plněním zákona. Platí to i dnes? Proč?`