---
title:  'Buď rozhodný!'
date:  01/10/2025
---

> <p></p>
> 7Jen buď rozhodný a velmi udatný, bedlivě plň vše, co je v zákoně, který ti přikázal Mojžíš, můj služebník. Neodchyluj se od něho napravo ani nalevo; tak budeš jednat prozíravě všude, kam půjdeš. 8Kniha tohoto zákona ať se nevzdálí od tvých úst. Rozjímej nad ním ve dne v noci, abys mohl bedlivě plnit vše, co je v něm zapsáno. Potom tě bude na tvé cestě provázet zdar, potom budeš jednat prozíravě. 9Nepřikázal jsem ti snad: Buď rozhodný a udatný, neměj strach a neděs se, neboť Hospodin, tvůj Bůh, bude s tebou všude, kam půjdeš? (Joz 1,7–9)

**Osobní studium**

`Proč Hospodin dvakrát Jozuovi zdůrazňuje, že musí být „rozhodný a udatný“ (Joz 1,7–9)?`

Role, kterou Hospodin pověřil Jozua, zahrnovala mimořádně náročné výzvy. Hradby kenaanských měst se zdály být nedobytné a obyvatelstvo země bylo vycvičeno k boji. Naproti tomu Izraelci, prostí kočovníci, nevlastnili ani ty nejprimitivnější válečné stroje, aby mohli zaútočit na opevněné zdi. Historie nám říká, že ani Egypt, supervelmoc té doby, se nedokázal trvale zmocnit kenaanských území.

Výzva k síle a odvaze zde však nesouvisí jen s bojovou morálkou nebo válečnými strategiemi. K tomu, aby člověk zůstal věrný Tóře a jejím specifickým požadavkům, které definovaly smlouvu Izraele s Hospodinem, je nutná odvaha a síla.

`Přečti si Ef 6,10–18. Ačkoli se dnes nemusíme účastnit vojenských bojů, jak můžeme slova povzbuzení, která byla dána Jozuovi, použít v našich každodenních duchovních zápasech?`

Křesťané dnes při plnění poslání, které jim svěřil Kristus, čelí podobným výzvám jako Jozue. To znamená, že se od nás vyžaduje, abychom vedli „boj“ proti svým hříšným sklonům, „proti mocnostem, silám a všemu, co ovládá tento věk tmy, proti nadzemským duchům zla“. Stejně jako Jozue, i my máme příslib Kristovy přítomnosti: „A hle, já jsem s vámi po všecky dny až do skonání tohoto věku“ (Mt 28,20). Pokud podpůrná přítomnost Hospodina stačila k tomu, aby rozptýlila Jozuův strach a jeho obavy, určitě bude dostatečná k tomu, aby zahnala také naše dnešní i budoucí pochybnosti a úzkosti.

Výzvou pro nás je poznat Hospodina natolik dobře, abychom důvěřovali jemu i zaslíbením, které nám dal. A proto, více než cokoli jiného, potřebujeme prožívat s Hospodinem osobní vztah založený na důvěře.

**Aplikace**

`Před námi dnes stojí stejná otázka, jakou si musel zodpovědět Jozue: Jak můžeme zůstat věrní tomu, co říká Boží slovo, i když je to nepopulární nebo nepohodlné?`