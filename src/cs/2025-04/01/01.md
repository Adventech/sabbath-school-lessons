---
title:  'Recept na úspěch'
date:  27/09/2025
---

### Texty na tento týden
Dt 18,15–22; Joz 1; Žd 6,17.18; Ef 6,10–18; Ž 1,1–3; Ř 3,31

> <p>Základní verš</p>
> „Jen buď rozhodný a velmi udatný, bedlivě plň vše, co je v zákoně, který ti přikázal Mojžíš, můj služebník. Neodchyluj se od něho napravo ani nalevo; tak budeš jednat prozíravě všude, kam půjdeš.“ (Joz 1,7)

Benjamin Zander, dirigent a hudební ředitel Bostonského filharmonického orchestru, vedl kurz hudební interpretace pro studenty z okolí Bostonu. Při těchto hodinách si všiml, že mnoho z nich svazoval strach z hodnocení – více než na hudbu samotnou se soustředili na to, jakou známku dostanou. Aby je zbavil tlaku a otevřel jim prostor pro růst, oznámil jim hned na začátku, že všichni dostanou jedničku. Zander totiž zastává filozofii „možnosti“. Jednička není odměnou za již dosažený výkon, ale příležitostí – výzvou k tomu, aby ji během semestru svou snahou a prací skutečně naplnili. Jedinou podmínkou bylo, aby do dvou týdnů napsali dopis datovaný na závěr semestru, v němž popíšou, proč si podle svého budoucího já zaslouží nejvyšší hodnocení.

Podobnou perspektivu „možnosti“ nabízí i kniha Jozue. Mojžíš, který čtyřicet let vedl izraelský lid, zemřel. Doba vyjití z Egypta a bloudění pouští – poznamenaná neposlušností a nevěrou – skončila. Na scénu přichází nová generace ochotná naslouchat Božímu hlasu a důvěřovat jeho vedení. Vstup do zaslíbené země nevnímali jako břemeno nebo povinnost, nýbrž jako otevřenou možnost, kterou mohou svým životem naplnit.

Zastavme se tedy nad tím, jak Bůh otevřel novou kapitolu v dějinách Izraele – a jak i v našem životě nabízí prostor pro nový začátek, pokud jsme připraveni mu důvěřovat.

**Osnova lekce**

V první lekci našeho studia knihy Jozue (a specificky 1. kapitoly) se zaměříme na zásadní změnu ve vedení izraelského národa po Mojžíšově smrti, kdy se vedení ujímá Jozue. Budeme si všímat hlavně toho, že ačkoli Bůh úkolem přivést národ do zaslíbené země pověřil Jozua, úspěch celého záměru spočíval především v Boží moci a vedení, ale také ve věrnosti jeho zaslíbením.

- Joz 1,1–6: Nový vůdce a Boží vedení (neděle)
- Joz 1,2.6.11.16.17: Boží výzvy a lidská poslušnost (pondělí)
- Joz 1,4–6: Dědicové Božích zaslíbení (úterý)
- Joz 1,7–9: Síla, odvaha v poslušnosti (středa)
- Joz 1,7: Biblický pohled na úspěch (čtvrtek)