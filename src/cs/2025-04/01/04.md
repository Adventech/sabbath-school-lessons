---
title:  'Dědici zaslíbení'
date:  30/09/2025
---

> <p></p>
> 4Vaše pomezí povede od stepi a tohoto Libanónu až k veliké řece, řece Eufratu, podél celé země Chetejců až k Velkému moři, kde zapadá slunce. 5Po všechny dny tvého života se proti tobě nikdo nepostaví. Jako jsem byl s Mojžíšem, budu i s tebou. Nenechám tě klesnout a neopustím tě. 6Buď rozhodný a udatný, neboť ty rozdělíš tomuto lidu zemi v dědictví, jak jsem se přísežně zavázal jejich otcům, že jim ji dám. (Joz 1,4–6)

**Osobní studium**

`Ve verších Joz 1,2.3 Hospodin říká Jozuovi, že jim dává zemi (v. 2). Zároveň však říká, že jim již zemi dal (v. 3). Co to znamená?`

Země byla darem od Hospodina, který je skutečným vlastníkem celé země. V Joz 1,2.3 jsou použity dvě různé formy slovesa „dát“, které zrcadlí dva významné aspekty dědění země. První forma vyjadřuje proces darování půdy. Izrael obýval pouze zajordánská území. Většinu zaslíbené země bylo třeba ještě obsadit.

V Joz 1,3 je sloveso „dát“ použito v minulém čase, což vyvolává dojem, že země jim již byla dána. Takový popis Božího jednání se obvykle nazývá „prorocké perfektum“. Co Bůh slibuje ve svém Slově, je nezpochybnitelnou skutečností, kterou můžeme vnímat jako současnou realitu.

Zájmena ve třetím verši jsou v množném čísle („vám“, „vaše“), takže zaslíbení není dáno jen Jozuovi, ale celému lidu Izraele. Připomínka zaslíbení daného Mojžíšovi vyjadřuje kontinuitu Božího jednání.

V první kapitole se opakovaně objevuje hebrejské slovo kol („všichni“, „každý“). Všudypřítomný výskyt tohoto slova vyjadřuje morální jednotu a integritu, která je rozhodující pro dosažení cíle, kterým byl Jozue pověřen. Mezi Bohem, Jozuem a lidem Izraele musí být dokonalý soulad. Jen tak je možné úspěšně obsadit a získat zaslíbenou zemi.

`Přečti si texty Joz 1,4–6 a Žd 6,17.18. V této chvíli byla zaslíbená země jen tím, co naznačovalo její jméno – zaslíbením. Bůh ji však nazývá dědictvím. Co znamená, že jsme dědici Božích zaslíbení?`

Na Božích zaslíbeních není nic magického. Sama o sobě nemají sílu zajistit své naplnění. Záruka, že se splní, spočívá v přítomnosti Boha, který říká: „Budu i s tebou“ (Joz 1,5). A opravdu, Hospodinova přítomnost byla pro přežití Izraelců rozhodující. Bez ní by byli jen jedním z mnoha národů, bez zvláštního povolání, identity nebo poslání (Ex 33,12–16). Hospodinova přítomnost byla vším, co Jozue potřeboval k úspěchu.

Dnes je to naprosto stejné, a proto se můžeme držet Ježíšova zaslíbení v Mt 28,20.

**Aplikace**

`Boží zaslíbení jsou tak jistá, jako kdyby se již naplnila. Zároveň však vyžadují naši věrnou odpověď. Jakou „zaslíbenou zemi“ ve tvém životě už Bůh prohlásil za tvou, ale ty ještě musíš vykročit ve víře vpřed, aby sis ji přivlastnil? Co ti dává odvahu vykročit vpřed už dnes?`

---

#### Dodatečné otázky k diskuzi

`Jaký slib dostal Jozue od Hospodina na začátku svého „vůdcovství“?`

`Co pro Jozua tento slib znamenal?`

`Dává Bůh podobný slib i těm, kdo dnes stojí v čele sboru či církve? Jaký?`

`Proč je třeba, abychom měli jistotu „Božího povolání“?`

`Bůh předem oznamuje „hranice země“. Proč to dělá?`

`Potřebujeme i my vytýčit nějaké hranice? Pokud ano, jaké?`

`Bůh jim dává zemi „v dědictví“. Jak tomu rozumíš?`