---
title:  'Přejděte! Obsaďte! Rozdělte! Služte!'
date:  29/09/2025
---

> <p></p>
> 2„Mojžíš, můj služebník, zemřel. Nyní tedy vstaň a přejdi s veškerým tímto lidem přes tento Jordán do země, kterou dávám Izraelcům. […] 6Buď rozhodný a udatný, neboť ty rozdělíš tomuto lidu zemi v dědictví, jak jsem se přísežně zavázal jejich otcům, že jim ji dám. […] 11 „Projděte táborem a přikažte lidu: Připravte si zásobu potravin, neboť po třech dnech přejdete tento Jordán a půjdete obsadit zemi, kterou vám Hospodin, váš Bůh, dává do vlastnictví.“ […] 16 Odpověděli Jozuovi: „Učiníme všechno, co jsi nám přikázal, a půjdeme všude, kam nás pošleš. 17Budeme tě poslouchat stejně, jako jsme poslouchali Mojžíše. Jen ať Hospodin, tvůj Bůh, je s tebou, jako byl s Mojžíšem.“ (Joz 1,2.6.11.16.17)

**Osobní studium**

`Přečti si text Joz 1. Co se z této první kapitoly dozvídáme o struktuře a obsahu celé knihy?`

První kapitola slouží jako úvod do celé knihy Jozue. Obsahuje čtyři promluvy, které odpovídají čtyřem hlavním částem knihy: Přechod Jordánu (Joz 1,2–9), obsazení (Joz 1,10.11), rozdělení země (Joz 1,6.12–15) a služba Bohu prostřednictvím zachovávání zákona (Joz 1,16–18).

Knihu Jozue lze vnímat jako sérii Božích výzev či podnětů. V každém takovém impulzu Bůh dává Jozuovi konkrétní úkol související s dobytím Kenaanu. Dokončení každého z nich kniha později připomíná a oceňuje.

Nakonec se naplní všechna Boží zaslíbení o obsazení země. Od té doby bude odpovědnost za udržování země ležet v rukou Izraelců. Zprávu země mohli uskutečňovat jen díky pravé víře a poslušnosti, kterou taková víra vždy přináší.

Boží výzvy můžeme vyjádřit třemi slovesy: „projít“, „obsadit“ a „rozdělit“. Náležitou reakcí Božího lidu na tyto výzvy je poslušnost, která se odvíjí od poslední výzvy: „sloužit“.

Jak jsme již zmínili, knihu můžeme rozdělit na čtyři hlavní části, z nichž každá je charakterizována specifickým konceptem vyjádřeným dominantní přítomností hebrejského slova:

`(1) Přejít (Joz 1,1–5,12)`

`(2) Obsadit (Joz 5,13–12,24)`

`(3) Rozdělit (Joz 13,1–21,45)`

`(4) Sloužit (Joz 22,1–24,33)`

Samotná struktura knihy tedy vyjadřuje její hlavní poselství: Boží iniciativy se ne­uskutečňují automaticky. Místo toho vyžadují věrnou odpověď jeho lidu. Na jedné straně je tedy to, co pro nás Bůh udělal – včetně všeho, co my sami pro sebe udělat nemůžeme. Na straně druhé jsme pak vyzváni konat to, co sami pro sebe udělat můžeme – včetně poslušnosti Božích příkazů. Tak tomu bylo během celých biblických dějin a je tomu tak i dnes. Například popis Božího lidu v době konce (Zj 14,12) vyjadřuje tutéž myšlenku: víra v to, co Bůh pro nás udělal, nás vede k poslušnosti.

**Aplikace**

`Zamysli se nad zaslíbeními Božího slova, která jsou pro tebe nejcennější. Jak máš na tato zaslíbení zareagovat, aby se stala ve tvém životě realitou?`