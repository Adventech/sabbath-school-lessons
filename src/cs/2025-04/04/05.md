---
title:  '„Hospodin bude bojovat za vás“'
date:  22/10/2025
---

> <p></p>
> 13Mojžíš řekl lidu: „Nebojte se! Vydržte a uvidíte, jak vás dnes Hospodin zachrání. Jak vidíte Egypťany dnes, tak je už nikdy neuvidíte. 14Hospodin bude bojovat za vás a vy budete mlčky přihlížet.“ [...] 24Za jitřního bdění vyhlédl Hospodin ze sloupu ohnivého a oblakového na egyptský tábor a vyvolal v egyptském táboře zmatek. 25Způsobil, že se uvolnila kola jejich vozů, takže je stěží mohli ovládat. Tu si Egypťané řekli: „Utečme před Izraelem, neboť za ně bojuje proti Egyptu Hospodin.“ (Ex 14,13.14.24.25)

**Osobní studium**

`Jaký byl podle veršů (Ex 14,13.14.24.25) původní a ideální Boží plán týkající se zapojení Izraelců do konfliktu?`

V krizové chvíli, kdy se lid Izraele ocitl v bezvýchodné situaci, „Mojžíš řekl lidu: ‚Nebojte se! Vydržte a uvidíte, jak vás dnes Hospodin zachrání. Jak vidíte Egypťany dnes, tak je už nikdy neuvidíte. Hospodin bude bojovat za vás a vy budete mlčky přihlížet‘“ (Ex 14,13.14). Podle biblického vyprávění tuto skutečnost pochopili i sami Egypťané a řekli: „Utečme před Izraelem, neboť za ně bojuje proti Egyptu Hospodin“ (Ex 14,25).

Zázračný Boží zásah ve prospěch bezmocných Izraelců bez vojenského výcviku se stává vzorem. Exodus představil model, paradigma Božího zásahu ve prospěch Izraele. Nejenže zde Hospodin bojuje, ale od ­Izraelců se dokonce požaduje, aby nebojovali (Ex 14,14). Bůh je bojovník, iniciativa patří jemu. Je to on, kdo stanoví strategii, definuje prostředky a vede samotný boj. Pokud Hospodin za Izraelce nebojuje, nemají šanci na úspěch.

Ellen G. Whiteová to vysvětluje jako vyjádření skutečnosti, že Bůh „nezamýšlel, aby zaslíbenou zemi získali v boji, ale prostřednictvím podřízení se a bezvýhradné poslušnosti Božích příkazů“ (ST, 2. 9. 1880). Stejně jako při jejich vysvobození z Egypta, Bůh bude bojovat za ně v jejich bitvách. Od nich se očekávalo jen jediné: pokorně stát, jednat podle Božího příkazu a být svědky jeho mocného zásahu.

Historie ukazuje, že kdykoli Izraelci dostatečně důvěřovali Bohu, nemuseli bojovat (viz 2Kr 19; 2Pa 32 a Iz 37).

V ideálním Božím plánu Izraelci nikdy nemuseli bojovat ve svůj prospěch. To, že jim Bůh dovolil účastnit se války vedené proti Kenaancům, bylo důsledkem jejich nedůvěry, kterou projevili po exodu. Stejně jako nemuseli během exodu pozvednout proti Egypťanům jediný meč; nebylo by nutné, aby bojovali při dobývání Kenaanu (Dt 7,17–19).

**Aplikace**

`„Kdyby děti Izraele nereptaly proti Hospodinu, nedovolil by, aby s nimi jejich nepřátelé vedli válku.“ (SR 134) Jak dnes tvoje „reptání“ ovlivňuje tvůj život?`