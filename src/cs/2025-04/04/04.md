---
title:  '„Hospodin je bojovný rek“'
date:  21/10/2025
---

> <p></p>
> 1Tehdy zpíval Mojžíš a synové Izraele Hospodinu tuto píseň. Vyznávali: „Hospodinu chci zpívat, neboť se slavně vyvýšil, smetl do moře koně i s jezdcem. 2Hospodin je má záštita a píseň, stal se mou spásou. On je můj Bůh, a já ho velebím, Bůh mého otce, a já ho vyvyšuji. 3Hospodin je bojovný rek; Hospodin je jeho jméno. 4Vozy faraonovy i jeho vojsko svrhl v moře, v moři Rákosovém utonul výkvět jeho vozatajstva. 5Tůně propastné je zavalily, klesli do hlubin jak kámen.“ (Ex 15,1–5)

**Osobní studium**

`Přečti si Ex 2,23–25; Ex 12,12.13 a Ex 15,3–11. Jak rozumíš vyjádření, že „Hospodin je bojovný rek“?`

Během svého dlouhého pobytu v Egyptě ­Izraelci zapomněli na pravého Boha svých předků. Jak ukazují mnohé příběhy putování Izraelců po poušti, jejich poznání Boha Abrahamova, Izákova a Jákobova se vytratilo a do svých náboženských praktik přimíchali pohanské prvky (srov. Ex 32,1–4). Pod útlakem Egypťanů volali k Hospodinu (Ex 2,23–25) a Hospodin v pravý čas zasáhl v jejich prospěch.

Konflikt popsaný v prvních dvanácti kapitolách knihy Exodus byl však mnohem větší než jen pouhý boj o moc mezi Mojžíšem a faraonem. Podle starověké blízkovýchodní válečné ideologie byly konflikty mezi národy považovány za konflikty mezi jejich bohy. V Ex 12,12 se uvádí, že Hospodin vynesl rozsudek nejen nad faraonem, ale i nad egyptskými bohy, mocnými běsy (démony; Lv 17,7; Dt 32,17), kteří stáli za útiskem a nespravedlivým sociálním systémem Egypta.

Bůh aktivně bojuje proti hříchu a nebude věčně tolerovat konflikt mezi dobrem a zlem (Ž 24,8; Zj 19,11; Zj 20,1–4.14). Nakonec budou zničeni nejen všichni padlí andělé, ale i všichni lidé, kteří se definitivně a nenapravitelně ztotožnili s hříchem. Právě v tomto kontextu je třeba vnímat boj proti obyvatelům Kenaanu. Můžeme mu rozumět jako prvotní fázi konfliktu, který vyvrcholí na kříži a završí se u posledního soudu, když bude potvrzena Boží spravedlnost a láskyplný charakter.

Pojem úplného zničení Kenaanců je třeba chápat na základě biblického vnímání, podle kterého Bůh vede vesmírný konflikt s představiteli zla. V tomto boji jde o Boží jméno a jeho charakter (Ř 3,4; Zj 15,3).

Jelikož hřích je stále ještě součástí lidské existence, nikdo nemůže stát na neutrální půdě. Člověk se nachází buď na Boží straně, nebo na straně zla. Z tohoto důvodu bychom vyplenění Kenaanců měli vnímat jako předzvěst konečného soudu.

**Aplikace**

`Realita velkého sporu vede jasnou hranici mezi dobrem a zlem. Člověk nemůže stát na obou stranách. Jak víš, na které straně opravdu stojíš?`

---

#### Dodatečné otázky k diskuzi

`Izrael v Egyptě zapomněl na to, jaký je jeho Bůh. Může se něco podobného stát i nám? Má s tím někdo osobní zkušenost? Rádi si ji poslechneme.`

`Hospodin je „bojový rek“. Jak tomuto termínu rozumíš? Co si pod ním máme představit?`

`„Bůh je láska“, čteme v NZ. Podle SZ je Hospodin „bojový rek“? Neprotiřečí si SZ a NZ? Co si o tom myslíš?`

`Jaký zážitek přivedl Izrael k tomu, že opěvují Boha jako „bojového reka“?`

`Proč musí dát Bůh v určitých situací jasně najevo, že je „bojový rek“?`

`Už jsi někdy ocenil, když se Ježíš ve tvém životě zjevil jako „bojový rek“? Poděl se s námi.`