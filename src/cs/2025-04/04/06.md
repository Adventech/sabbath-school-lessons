---
title:  'Druhá nejlepší možnost'
date:  23/10/2025
---

> <p></p>
> 15Ale sedmého dne za časného jitra, hned jak vzešla jitřenka, obešli město týmž způsobem sedmkrát; jen onoho dne obcházeli město sedmkrát. 16Když obcházeli po sedmé, zatroubili kněží na polnice a Jozue lidu nařídil: „Strhněte válečný pokřik, neboť vám Hospodin město vydal. 17Město se vším všudy je klaté před Hospodinem. Naživu zůstane jen nevěstka Rachab se všemi, kteří jsou u ní v domě, neboť skryla posly, které jsme vyslali.“ [...] 20Když kněží zatroubili na polnice, lid strhl válečný pokřik. Jakmile lid zaslechl zvuk polnice, strhl mohutný pokřik. Hradby se zhroutily a lid vstoupil do města, každý tam, kde právě byl. Tak dobyli město.. (Joz 6,15–17.20)

**Osobní studium**

`Přečti si Ex 17,7–13 a Joz 6,15–20. Jaké jsou podobnosti mezi těmito dvěma válečnými příběhy? V čem se liší?`

První záznam o boji Izraelců po vyjití z Egypta nacházíme v Ex 17, když se bránili proti Amálekovi. Izraelci zažili působení úžasné Boží moci, když je vyvedl z Egypta na svobodu. Viděli jsme, že původní Boží plán pro Izrael nezahrnoval boj proti jiným národům (Ex 23,28; Ex 33,2). Ale krátce po vysvobození z Egypta začali Izraelci reptat (Ex 17,3), dokonce zpochybňovali Boží přítomnost ve svém středu. V této chvíli přišel Amálek, aby bojoval proti Izraeli. Nebylo to náhodou. Bůh dovolil Amalékovi zaútočit, aby se mu Izraelci opět naučili důvěřovat.

Aniž by Bůh slevil ze svých zásad, sestupuje na úroveň, na které se nachází jeho lid, a neustále ho vyzývá k návratu k ideálnímu plánu: naprosté a bezvýhradné důvěře v Boží zásah. Za povšimnutí stojí skutečnost, že zákon o vedení války (Dt 20) byl vydán až po čtyřicetileté zkušenosti z pouště, která byla také způsobena nevěrou Izraelců. Nové okolnosti si vyžádaly nové strategie a teprve pak Bůh požadoval od Izraelců, aby zcela vyhladili Kenaance (Dt 20,16–18).

Válka se pro Izraelce stala nutností. Zároveň se ukázala jako zkouška jejich věrnosti Hospodinu. Bůh se jich nevzdal, ale dovolil jim, aby byli svědky jeho moci tím, že se na něm stanou zcela závislými.

Účast Izraelců na dobývání Kenaanu je zřejmá ze závěru, který Jozue udělal na konci své knihy. Zde se říká, že Kanaanci bojovali proti Izraelcům (Joz 24,11). Za­tím­co zhroucení hradeb Jericha bylo vý­sledkem Božího zázraku, izraelský lid se v jiných případech musel aktivně zapojit do boje a čelit tvrdohlavému odporu oby­vatel města.

Účast Izraelců v ozbrojeném kon­flik­tu se stala způsobem, jak rozvíjet bez­pod­mínečnou důvěru v Hospodinovu pomoc. Izraelcům však bylo připomenuto (Joz 7,12.13; Joz 10,8), že výsledek každé bitvy je nakonec vždy jen v Hospodinových rukou. Jediný způsob, jak mohli ovlivnit výsledek vojenského konfliktu, byl postoj víry nebo nevěry vůči Hospodinovým zaslíbením. Rozhodnout se museli sami.

**Aplikace**

`Ve kterých oblastech života jsi v pokušení spoléhat na své vlastní síly místo toho, abys zcela důvěřoval Boží moci a jeho zaslíbením? Jak můžeš přesunout svou pozornost od samotného „bojování“ k tomu, abys dovolil Bohu řídit okolnosti, i když se jeho cesta zdá být pomalejší nebo neobvyklá?`