---
title:  Misijní příběh
date:   24/10/2025
---

#### „Co chcete?“

_Laurie Denski-Snyman_

Misionář a jeho místní spolupracovnice prodávali křesťanské knihy v ne-křesťanské čtvrti velkého města v jižní Asii. Podle oblečení mohli poznat jaké náboženství obyvatelé vyznávají. Ženy nosily šátky, muži měli dlouhé vousy. Někteří lidé měli dokonce tmavé skvrny na čele od toho, jak se při dlouhých modlitbách klaněli tváří k zemi.

U jednoho domu se k bráně přiblížil muž s rozzlobeným výrazem. „Co chcete?“ zeptal se hrubě, aniž by bránu otevřel.

„Pracujeme na projektu ve vaší komunitě a prodáváme knihy,“ řekl misionář David. „Mohl byste si udělat pár minut čas a podívat se na tyto knihy?“

„Hned se vrátím,“ řekl muž ostře a odešel.

Misionářova místní spolupracovnice Maria se bála. „Pomodleme se,“ řekla. „Vypadá děsivě. Myslím, že je to fanatik, radikální člen své víry.“

„Možná má jen hlad,“ řekl David. Bylo to v období roku, kdy zbožní náboženští muži po celý měsíc přes den drželi půst.

Pak se muž vrátil. „Proč nejdete dovnitř?“ řekl.

Uvnitř domu stroze promluvil. „Co chcete?“ zeptal se.

David vytáhl ze své tašky několik knih o zdraví.

Muž vypadal zaujatě. „Moje žena by o ně měla zájem, protože je výživová poradkyně,“ řekl a zavolal ji, aby se na knihy podívala.

Když si s manželkou knihy prohlíželi, nadšeně komentoval: „Páni, to je opravdu dobré“ a „To vypadá opravdu užitečně.“

Pak se bez obalu zeptal: „Pro koho pracujete?“

„Jsme adventisté sedmého dne,“ odpověděl David.

Muž náhle vstal a odešel. Pak se vrátil a posadil se. Zíral na návštěvníky. Ticho se stalo nepříjemným.

Jeho žena ticho prolomila. „Víte, mám mezi klienty adventisty,“ řekla. „Jsou to velmi dobří lidé. Ale opravdu o nich moc nevím.“

Muž začal přecházet sem a tam. Vypadal rozrušeně. Pak se znovu posadil.

„Co jsou ty další knihy, které máte?“ zeptala se jeho žena.

David otevřel tašku a vytáhl knihu Velký spor. „Tato kniha je o pravé lásce, pravém odpuštění a pravém míru,“ řekl.

Žena ji nadšeně prolistovala. David jí ukázal také knihy Cesta ke Kristu a Myšlenky z hory blahoslavenství. Muž vstal, upřeně se podíval na návštěvníky a pak se posadil. Jeho žena se zeptala: „V co věříte?“

Muž znovu vstal a přistoupil k nim. Zdálo se, že je odhodlán vyslechnout každé slovo. Vytáhl mobilní telefon a začal rozhovor nahrávat.

_Modlete se za misionáře, kteří se snaží hlásat evangelium po celém světě. Děkujeme vám za vaše dary při sobotní škole, které podporují misionáře._

_Zbytek tohoto misijního příběhu si přečtete příští týden._
