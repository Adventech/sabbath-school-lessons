---
title:  'Největší spor'
date:  18/10/2025
---

### Texty na tento týden
Joz 5,13–15; Iz 37,16; Zj 12,7–9; Dt 32,17; Ex 14,13.14; Joz 6,15–20

> <p>Základní verš</p>
> „Nikdy předtím ani potom nebylo dne, jako byl onen, aby Hospodin tak vyslyšel něčí hlas, neboť Hospodin bojoval za Izraele.“ (Joz 10,14)

Při čtení knihy Jozue jsme konfrontováni s útočnými vojenskými akcemi, které Izraelci vykonávali na Boží příkaz, jménem Boha a s Boží pomocí. Myšlenka, že za dobytím Kenaanu stál Bůh, je nedílnou součástí knihy Jozue. Nacházíme ji ve vyjádřeních vypravěče (Joz 10,10.11), ve slovech samotného Boha (Joz 6,2; Joz 8,1), v Jozuových proslovech (Joz 4,23.24; Joz 8,7), vyjadřuje se tak Rachab (Joz 2,12), zvědové (Joz 2,24) i lid (Joz 24,18). Bůh tvrdí, že on sám je iniciátorem těchto násilných konfliktů.

Tato skutečnost v nás vyvolává mnoho otázek. Jak můžeme pochopit, že Bohem vyvolený lid měl na Boží výzvy provádět takové hrozné činy? Jak lze sladit obraz „bojechtivého“ Boha s jeho charakterem lásky (např. Ex 34,6; Ž 86,15; Ž 103,8; Ž 108,5), aniž by se oslabila důvěryhodnost, autorita a historicita Starého zákona?

Tento a příští týden budeme zkoumat obtížnou otázku Bohem přikázaných válek v knize Jozue a na některých dalších místech Písma.

**Osnova lekce**

Ve čtvrté lekci našeho studia se budeme poprvé věnovat nelehké otázce „svatých válek“ v knize Jozue – tedy situacím, kdy Bůh výslovně přikázal, aby se Izraelci zapojili do vojenského tažení vůči nepřátelům. Podíváme se na ně v širším kontextu „největšího sporu“ a toho, jak sám Bůh zasahuje do pozemských konfliktů. K samotným konkrétním bojům se dostaneme v následující (páté) lekci.

- Joz 5,13–15: „Velitel Hospodinova zástupu“ (neděle)
- Zj 12,7–9: Velký boj v nebi a jeho pozemské projevy (pondělí)
- Ex 15,3–11: Hospodin jako bojovník proti zlu a mocnostem zla (úterý)
- Ex 14,13.14: Boží ideální plán: On sám (!) bojuje za svůj lid (středa)
- Joz 6,15–20: Lidská nedůvěra a Boží „plán B“ (čtvrtek)

---

#### Dodatečné otázky k diskuzi

`Jaký „největší spor“ má na mysli autor lekce? Kdo se ho účastní?`

`Proč je dobré vědět alespoň základní informace o tomto sporu?`

`Jaké pocity v tobě vyvolává termín válka?`

`Jaká válka proběhla v nebi? Jakými zbraněmi se v ní bojovalo?`

`Proč existují války na naší zemi? Co je jejich příčinou?`

`Máš rád spory? Co dělat, když nejdou vyřešit po dobrém?`

`„Svatá válka“? Proč nám tento termín dělá takový problém?`