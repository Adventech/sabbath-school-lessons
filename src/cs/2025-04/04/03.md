---
title:  'Válka v nebi'
date:  20/10/2025
---

> <p></p>
> 7A strhla se bitva na nebi: Michael a jeho andělé se utkali s drakem. 8Drak i jeho andělé bojovali, ale nezvítězili, a nebylo již pro ně místa v nebi. 9A veliký drak, ten dávný had, zvaný ďábel a satan, který sváděl celý svět, byl svržen na zem a s ním i jeho andělé. (Zj 12,7–9)

**Osobní studium**

`Jozue pochopil, že nastávající bitva bude součástí mnohem většího konfliktu. Co víme o konfliktu, do kterého byl zapojen samotný Bůh? Přečti si Zj 12,7–9; Iz 14,12–14; Ez 28,11–19 a Da 10,12–14.`

Bůh osídlil vesmír zodpovědnými bytostmi, kterým dal svobodnou vůli. Víme, že právě ta je podmínkou skutečné, dobrovolné lásky. Jen díky svobodné vůli se mohou svobodné bytosti rozhodnout jednat v souladu s Boží vůlí, nebo proti ní. Jeden z nejmocnějších andělů, Lucifer, se vzbouřil proti Bohu a strhl na svou stranu mnoho andělů.

Izajáš a Ezechiel připomínají tento konflikt, ačkoli někteří komentátoři se snaží omezit význam textů Izajáš 14 a Ezechiel 28 pouze na babylónského krále a vládce Týru. V biblickém textu jsou však jasné náznaky, které poukazují na transcendentní realitu. Tyto texty ukazují, že babylónský král byl v nebi u Božího trůnu (Iz 14,12.13) a král Týru pobýval v Edenu jako cherub ochránce na Boží svaté hoře (Ez 28,12–15). Nic z toho neplatí o králích Babylónu a Týru.

Navíc o zmíněných králích nemůžeme tvrdit, že by byli bezúhonní a dokonalí. Charakteristiky, které zde nacházíme, ukazují dál než na doslovná království Babylónu a Týru.

Izajáš představuje „podobenství“ (hebr. mašal), které přesahuje bezprostřední historický kontext. V tomto případě se babylónský král stává obrazem vzpoury, soběstačnosti a pýchy. Podobně Ezechiel dělá rozdíl mezi vévodou Týru (Ez 28,2) a týrským králem (Ez 28,11.12). Vévoda, který působí v pozemské říši, se stává symbolem krále v nebeské říši.

Podle Da 10,12–14 právě vzbouřené nebeské bytosti brání naplnění Božích záměrů na zemi. Ve světle tohoto spojení mezi nebem a zemí potřebujeme pochopit i Bohem vedené války Izraelců vůči pohanům. Je třeba je vnímat jako pozemské projevy velkého konfliktu mezi Bohem a satanem, mezi dobrem a zlem – to vše s cílem obnovit Boží spravedlnost a lásku v padlém světě.

**Aplikace**

`Jak můžeme kolem sebe a v našich životech vnímat realitu vesmírného zápasu mezi dobrem a zlem?`

---

#### Dodatečné otázky k diskuzi

`Jaký boj popisuje Jan v knize Zjevení? O co v něm jde?`

`Zkus popsat, jak a čím se podle tebe v této bitvě bojovalo?`

`Jaký byl nakonec výsledek téhle vesmírné války?`

`Má válka v nebi nějaký vliv i na nás a na naši zemi? Jaký?`

`Co nám o této válce a o jejím výsledku prozrazují SZ proroci?`

`Jaké dvě možnosti máme v této válce my?`

`Proč v tomto „velkém sporu“ neexistuje „zlatá střední cesta“?`