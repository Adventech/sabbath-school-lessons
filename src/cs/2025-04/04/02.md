---
title:  '„Velitel Hospodinova zástupu“'
date:  19/10/2025
---

> <p></p>
> 13Když byl Jozue u Jericha, rozhlédl se, a hle, naproti němu stojí muž a má v ruce tasený meč. Jozue šel k němu a zeptal se ho: „Patříš k nám nebo k našim protivníkům?“ 14Odvětil: „Nikoli. Jsem velitel Hospodinova zástupu, právě jsem přišel.“ I padl Jozue tváří k zemi, klaněl se a otázal se: „Jaký rozkaz má můj pán pro svého služebníka?“ 15Velitel Hospodinova zástupu Jozuovi odpověděl: „Zuj si z nohou opánky, neboť místo, na němž stojíš, je svaté.“ A Jozue tak učinil. (Joz 5,13–15)

**Osobní studium**

`Co říkají úvodní verše Joz 5,13–15 o pozadí dobytí Kenaanu?`

Izraelci právě překročili Jordán a vstoupili na půdu nepřítele. Pevnost Jericho leží před nimi, její brány jsou však pevně zavřené (Joz 6,1). V této chvíli si ani velitelé nejsou vědomi žádné bojové strategie. Co je ještě znepokojivější, Izrael má k dispozici pouze praky, oštěpy a šípy, aby se mohl postavit městu opevněnému tak, aby vydrželo dlouhé obléhání.

Jozuovy otázky týkající se identity podivného návštěvníka dostávají dost nejasnou odpověď: „Nikoli. Jsem velitel Hospodinova zástupu, právě jsem přišel“ (Joz 5,14). Odpověď návštěvníka odhaluje, že celá situace se zcela vymyká Jozuovu lidskému uvažování.

Porovnej Joz 5,14.15 s 2Kr 6,8–17; Neh 9,6 a Iz 37,16.

Výraz „velitel Hospodinova zástupu“ je v hebrejské Bibli jedinečná kombinace výrazů „velitel“ a „zástup“ a vždy označuje vojenského velitele. Samotný výraz „zástup“ se v Písmu může vztahovat nejen na vojenské jednotky, ale i na anděly nebo na nebeská tělesa.

Kristus se nezjevuje Jozuovi jako spojenec, dokonce ani jako velitel izraelské armády, ale jako velitel neviditelné, ale skutečné armády andělů zapojených do mnohem většího konfliktu, než byl ten mezi Izraelci a Kenaanci. Jozuova odpověď jasně naznačuje, že chápe identitu tohoto vůdce. Je roven Bohu a Jozue před ním padá na tvář na znak hluboké úcty (Joz 5,14; Gn 17,3; 2S 9,6; 2Pa 20,18). Jozue je připraven přijmout bojovou strategii, která je nedílnou součástí mnohem většího konfliktu, do kterého je zapojen i samotný Hospodin zástupů.

**Aplikace**

`V čem pro nás může být útěchou a povzbuzením poznání, že „velitel Hospodinova zástupu“ se účastní obrany svého lidu?`