---
title:  'Vyhnání nebo vyhlazení?'
date:  28/10/2025
---

> <p></p>
> 28Pošlu před tebou děsy, aby před tebou vypudili Chivejce, Kenaance a Chetejce. 29Nevypudím je však před tebou za jeden rok, aby země nezpustla a aby se k tvé škodě nerozmnožila polní zvěř. 30Vypudím je před tebou postupně, dokud se nerozplodíš a nepřevezmeš zemi do dědictví. (Ex 23,28–30)

> <p></p>
> Proto jejich oltáře poboříte, jejich posvátné sloupy roztříštíte a jejich posvátné kůly pokácíte. (Ex 34,13)

**Osobní studium**

`Porovnej Ex 23,28–30; Ex 33,2; Ex 34,11; Nu 33,52 a Dt 7,20 s Ex 34,13; Dt 7,5; Dt 9,3; Dt 12,2.3 a Dt 31,3.4. Co tyto texty odhalují o účelu dobytí a rozsahu zničení?`

Původním Božím záměrem nebylo vyhubit Kenaance, ale zbavit je jejich země. Při zkoumání textů popisujících způsob, jakým se měli Izraelci zapojit do dobývání území, nacházíme výrazy hovořící o vyvlastnění, vyhnání a rozptýlení původních obyvatel zaslíbené země. Druhá skupina výrazů vyjadřujících zničení, které měli provést Izraelci, se většinou týká neživých věcí, jako jsou například předměty pohanského kultu. Místa pohanských bohoslužeb a oltáře představovaly centra kenaanského náboženství.

Svatá válka tedy byla zaměřena především proti zkažené kenaanské kultuře a společnosti. Izraelci měli zničit vše, co představovalo morální zkaženost a co by mohlo mít negativní vliv na jejich duchovní život. Zároveň platilo, že ti obyvatelé Kenaa­nu, kteří osobně uznali Boží svrchovanost před dobytím, nebo dokonce i během dobývání jejich území, mohli záhubě uniknout (Joz 2,9–14; porovnej se Sd 1,24–26). Jedinou částí kenaanského obyvatelstva odsouzeného k záhubě byli tedy ti, kteří se stáhli do opevněných míst, tvrdohlavě pokračovali ve vzpouře proti Božímu plánu a zatvrdili svá srdce (Joz 11,19.20).

`To však vyvolává otázku: pokud původním cílem dobytí Kenaanu bylo vyhnat obyvatele země, a ne je vyhubit, proč museli Izraelci zabít tolik lidí?`

Analýza biblických textů souvisejících s dobytím Kenaanu ukazuje, že původním záměrem obsazení země bylo rozptýlení kenaanského obyvatelstva. Ale podobně jako egyptský faraon zatvrdil své srdce, zatvrdila se i většina obyvatel Kenaanu. A navíc, tak hluboce se ztotožnili se svým zkaženým náboženstvím, že zničení jejich kultury znamenalo, že museli být zničeni i oni.

**Aplikace**

`Jaké prvky tvé povahy a tvých zvyků musí být změněny?`

---

#### Dodatečné otázky k diskuzi

`Co slíbil Bůh Izraeli, když vstoupili do zaslíbené země?`

`Jaké „zbraně“ měl Hospodin k dispozici k vypuzení původních obyvatel?`

`Co to byly ty „děsy“, které Bůh poslal před Izraelem?`

`Izraelci měli zničit všechny pohanské oltáře. Nebylo to barbarství? Proč?`

`Proti čemu byla především zaměřena „svatá válka“? Co měla zničit?`

`Které lidi měli Izraelci vyhubit?`

`Proč muselo být tolik mrtvých? Proč jich uteklo tak málo?`