---
title:  'Možnost volby'
date:  29/10/2025
---

> <p></p>
> 10Když přitáhneš k městu, abys proti němu bojoval, nabídneš mu mír. [...] 15Tak naložíš se všemi městy od tebe velice vzdálenými, která nepatří k městům těchto pronárodů zde. 16Ale v městech těchto národů, které ti dává Hospodin, tvůj Bůh, do dědictví, nenecháš naživu naprosto nikoho. 17Zničíš je jako klaté, Chetejce, Emorejce, Kenaance, Perizejce, Chivejce a Jebúsejce, jak ti přikázal Hospodin, tvůj Bůh, 18aby vás neučili jednat podle všelijakých svých ohavností, které činili kvůli svým bohům. Prohřešili byste se proti Hospodinu, svému Bohu. (Dt 20,10.15–18)

**Osobní studium**

`Přečti si nejen úvodní verše (Dt 20,10.15–18), ale i Dt 13,12–18 a Joz 10,40. Jak nám pravidla boje a postup proti městu plnému modloslužby, popsané v Deuteronomiu, pomáhají pochopit omezení úplného zničení ve válce, do které se Izraelci zapojili?`

Hebrejský text používá k popisu zničení lidí ve válce zvláštní výraz: cherem. Tento výraz se vztahuje na to, co je „zakázáno“, „prokleto“ nebo „zasvěceno zkáze“ (ČSP). Většinou označuje úplné a neodvolatelné vydání lidí, zvířat nebo neživých předmětů do výlučné Boží moci, což ve válce zahrnovalo ve většině případů jejich zničení. Koncept a praktikování cherem jako úplného „vyhlazení“ lidí ve válce je třeba chápat ve světle Hospodinova konfliktu s kosmickými silami zla, kde je v sázce jeho charakter a pověst.

Opět platí, že od objevení se hříchu ve světě neexistuje „neutralita“: člověk je buď na Boží straně, nebo stojí proti němu. Jedna cesta vede k věčnému životu a druhá k věčné smrti.

Úplné zničení je vyjádřením spraved­livého Božího soudu nad hříchem a zlem. Bůh delegoval provedení části svého rozsudku na vyvolený národ, starověký Izrael. Hospodin sám však měl přísnou kontrolu nad takovým ničením. Bylo omezeno na konkrétní dějinné období a na přesně vymezenou geografickou oblast, starověký Kenaan. Jak jsme poznali při včerejším studiu, Bůh určil ke zničení výhradně ty, kteří se bouřili proti jeho plánům a požadavkům, a zároveň odmítli činit pokání. Boží rozhodnutí o jejich zničení nebylo tedy svévolné. Zároveň je třeba zdůraznit, že nemělo nést žádné známky nacionalismu – tedy vyzdvihování jednoho národa nad jiný. Jediným cílem bylo potrestat hřích a vyhubit vzpouru vůči Bohu.

Navíc, pokud by se rozhodli přijmout kenaanský způsob života, mohli by Izraelci očekávat stejné zacházení (viz Dt 13). Ačkoli by se mohlo zdát, že je předem určeno, kdo stojí na které straně svaté války (Izraelci mají zdědit zemi a Kenaanci mají být vyhlazeni), existuje možnost přesunout se z jedné strany na druhou, jak to vidíme v případech Rachab, Akána a Gibeóňanů.

Bůh nerozhodl svévolně, kdo bude pod jeho ochranou, a koho vyhubí. Ti, kdo měli prospěch ze vztahu s Hospodinem, mohli kvůli vzpouře přijít o své privilegované postavení a zemřít. A ti, kterým hrozila záhuba, mohli se podřídit Hospodinově moci a získat život.

**Aplikace**

`Jaké duchovní důsledky vyplývají ze vzdoru Kananejců vůči Bohu pro nás dnes? Jaké důsledky má naše svobodné rozhodnutí pro náš život?`

---

#### Dodatečné otázky k diskuzi

`Jak rozumíš termínu „svobodná volba“?`

`Měli tuto volbu obyvatelé národů, které Bůh určil k zániku?`

`Proč měli Izraelci nabídnout „vzdáleným“ městům mír, zatímco na území, které jim dal Hospodin, nic takového platit nemělo?`

`Měl Bůh právo požadovat, aby byl vyhlazen každý, kdo by v Izraeli sváděl druhé k uctívání „jiného boha“? Proč?`

`Platí něco podobného i dnes? Proč?`

`Máme i my právo svobodné volby? Jaké možnosti volby máme?`

`Souhlasíš s autorem, že od objevení se hřích na naší planetě neexistuje neutralita? Proč si to myslíš?`