---
title:  'Nejvyšší Soudce'
date:  27/10/2025
---

> <p></p>
> Přece bys neudělal něco takového a neusmrtil spolu se svévolníkem spravedlivého; pak by na tom byl spravedlivý stejně jako svévolník. To bys přece neudělal. Což Soudce vší země nejedná podle práva? (Gn 18,25)

> <p></p>
> Bůh je spravedlivý soudce; každý den má Bůh proč vzplanout hněvem. (Ž 7,12)

> <p></p>
> Nebesa hlásají jeho spravedlnost, Bůh sám bude soudcem. (Ž 50,6)

**Osobní studium**

`Přečti si Gn 18,25; Ž 7,12; 50,6; 82,1; 96,10 a 2Tm 4,1.8. Co tyto verše říkají o morálním charakteru Boha? Jak nám role Boha jako soudce vesmíru pomáhá pochopit otázku svaté války?`

Svatost Božího charakteru znamená, že nemůže tolerovat hřích. Bůh je velmi trpělivý, ale konečným důsledkem hříchu je smrt (Ř 6,23). Hospodin vyhlásil válku hříchu bez ohledu na to, kde se hřeší, zda v Izraeli, nebo mezi Kenaanci. Izrael nebyl posvěcen účastí na svatých válkách o nic víc než jiné národy (Dt 9,4.5; Dt 12,29.30). Některé z těchto národů se dokonce staly vykonavateli Hospodinova soudu nad jeho vyvoleným lidem. Na rozdíl od jiných starověkých národů na Blízkém východě Izraelci zažili zvrat ve svaté válce, když Bůh najednou nebojoval za ně, ale proti nim, a dovolil jejich nepřátelům, aby je ponížili a potrestali (porovnej s Joz 7).

Celý koncept svaté války lze pochopit jen tehdy, vnímáme-li ji ve světle jednání Boha jako soudce. V takovém kontextu nabývají dobyvačné války Izraele zcela jiný charakter. Na rozdíl od imperialistických válek za účelem sebeprosazení, tak běžných ve starověkém světě (i v tom našem dnešním), neměly izraelské války za cíl dosáhnout slávu pro ně samotné, ale nastolit Boží spravedlnost a mír v zemi. Proto v centru chápání konceptu svaté války stojí myšlenka Boží vlády a svrchovanosti.

Hospodin jako bojovník je tím, kdo se jako soudce zavázal vykonávat, upevňovat a udržovat vládu zákona, která je zrcadlem jeho charakteru. Obraz Boha jako bojovníka nám podobně jako jeho obraz soudce a krále ukazuje, že Hospodin nebude donekonečna tolerovat vzpouru proti pořádku, který ustanovil. Proto můžeme tvrdit, že cílem Hospodinovy činnosti nikdy není válka či samotné vítězství, ale znovunastolení spravedlnosti a míru. Jedná-li Bůh, můžeme soud, vedení války nebo dosažení spravedlnosti považovat za stejnou činnost.

**Aplikace**

`Uvažuj o Bohu jako o spravedlivém soudci, kterého nelze nijak podplatit ani ovlivnit. V čem je nedílnou součástí evangelia Bůh, který nebude donekonečna tolerovat hřích, útlak, utrpení nevinných a vykořisťování utlačovaných?`