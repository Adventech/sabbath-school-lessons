---
title:  'Vládce pokoje'
date:  30/10/2025
---

> <p></p>
> 5Neboť se nám narodí dítě, bude nám dán syn, na jehož rameni spočine vláda a bude mu dáno jméno: „Divuplný rádce, Božský bohatýr, Otec věčnosti, Vládce pokoje.“ 6Jeho vladařství se rozšíří a pokoj bez konce spočine na trůně Davidově a na jeho království. Upevní a podepře je právem a spravedlností od toho času až navěky. Horlivost Hospodina zástupů to učiní. (Iz 9,5.6)

**Osobní studium**

Jak následující texty popisují budoucnost, kterou Bůh plánoval pro svůj lid? Iz 9,5.6; Iz 11,1–5; Iz 60,17; Oz 2,18; Mi 4,3.

Přestože v centru pozornosti našeho studia na tento týden byly války, které Bůh přikázal svému lidu vést ve Starém zákoně, je důležité připomenout i jiné, stejně významné téma starozákonních prorockých spisů: vidění o budoucí pokojné mesiášské éře. Mesiáš je představen jako „Vládce pokoje“ (Iz 9,5). Je to on, kdo zavede království, kde bude vládnout „pokoj bez konce“, budou se spolu pást lev a beránek (Iz 11,1–8), kde nebude zlo ani zkáza (Iz 11,9) a ve kterém bude vládnout pokoj (Iz 60,17), který bude proudit jako řeka (Iz 66,12).

`Přečti si 2Kr 6,16–23. Co se zde říká o Božích záměrech pro jeho lid a také pro celé lidstvo?`

Zamysleme se nad příběhem nasycení syrské armády, k němuž došlo z Elíšovy iniciativy. Místo toho, aby je Izraelci pobili (2Kr 6,22), Elíša v praxi ukázal ten nejvyšší ideál – mír, který si Bůh pro svůj lid vždy přál. Je zajímavé pozorovat, že Elíša si naplno uvědomuje převahu neviditelného vojska, které obklopuje nepřítele (2Kr 6,17). Bůh zápasí v kosmickém sporu, který zasáhl i naši planetu. Konečným cílem vykoupení však není věčný konflikt, nebo dokonce věčné podrobení nepřítele do stavu otroctví, ale věčný mír. Tak jako násilí plodí násilí (Mt 26,52), tak mír přináší mír. Příběh končí konstatováním, že „aramejské hordy už nikdy nevpadly do izraelské země“ (2Kr 6,23).

**Aplikace**

`Zamysli se nad všemi způsoby, jak při snaze připodobnit se Ježíši můžeme být prostředníky pokoje. A co tvůj vlastní život právě teď? Jak můžeš být ty prostředníkem pokoje ve sporech, které ti zasahují do života?`