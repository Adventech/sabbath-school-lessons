---
title:  'Hospodin bojuje za vás'
date:  25/10/2025
---

### Texty na tento týden
Gn 15,16; Lv 18,24–30; 2Tm 4,1.8; Ex 23,28–30; Dt 20,10.15–18; Iz 9,6

> <p>Základní verš</p>
> „Tak se zmocnil Jozue jedním rázem všech těchto králů a jejich zemí, neboť Hospodin, Bůh Iz­raele, bojoval za Izraele.“ (Joz 10,42)

Kniha Jozue obsahuje několik znepokojivých scén. Myšlenka „svaté války“, kdy Bůh dává mandát jedné skupině lidí zničit jinou skupinu, vyvolává vážné otázky.

Starozákonní problematika svaté války je opravdu komplikovaná. Bůh vystupuje ve Starém zákoně jako suverénní Pán vesmíru. Všechno, co se ve vesmíru děje, musí proto nějak souviset s jeho vůlí – ať už přímo, nebo nepřímo. Nevyhnutelně se tedy vynořuje otázka: Jak může Bůh něco takového dovolit? Minulý týden jsme viděli, že sám Bůh je zapojen do konfliktu, který svou velikostí přesahuje všechny války nebo bitvy v lidské historii. Tento boj prostupuje každým aspektem našeho života. Naznačili jsme také, že události biblických i světských dějin můžeme plně pochopit jen ve světle tohoto konfliktu.

Tento týden pokračujeme ve zkoumání složitosti Bohem schválených válek. Podíváme se na omezení a podmínky takových válek. A nakonec se soustředíme na jejich duchovní důsledky a na konečnou vizi míru, kterou nabízejí starozákonní proroci.

**Osnova lekce**

Po úvodu, který nám nabídla předchozí lekce, se nyní zaměříme na širší starozákonní pojetí tzv. „svatých válek“ (které vidíme v knize Jozue). Lekce zkoumá Boží mandát ke zničení určitých skupin a podmínky a omezení těchto válek, zasazující je do širšího kontextu Boží spravedlnosti a jeho svrchovanosti jako nejvyššího Soudce.

- Gn 15,16; Dt 18,9–14: Hluboká zkaženost Kenaanců a Boží trpělivost (neděle)
- Gn 18,25; Ž 7,12; 50,6: Ujištění o Boží spravedlnosti (pondělí)
- Ex 23,28–30; 34,13: Boží záměr: vyhnání, ne vyhlazení (úterý)
- Dt 20,10.15–18: Možnost volby a Boží soud (středa)
- Iz 9,5.6: Vize mesiánského míru a pokoje (čtvrtek)