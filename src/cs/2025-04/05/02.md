---
title:  'Hříšnost Kenaanců'
date:  26/10/2025
---

> <p></p>
> 9Až vstoupíš do země, kterou ti dává Hospodin, tvůj Bůh, neuč se jednat podle ohavností oněch pronárodů. 10Ať se u tebe nevyskytne nikdo, kdo by provedl svého syna nebo svou dceru ohněm, věštec obírající se věštbami, mrakopravec ani hadač ani čaroděj 11ani zaklínač ani ten, kdo se doptává duchů zemřelých, ani jasnovidec ani ten, kdo se dotazuje mrtvých. 12Každého, kdo činí tyto věci, má Hospodin v ohavnosti. Právě pro tyto ohavnosti Hospodin, tvůj Bůh, před tebou vyhání ony pronárody. 13Budeš se dokonale držet Hospodina, svého Boha. 14Tyto pronárody, které si podrobíš, poslouchají mrakopravce a věštce, ale tobě to Hospodin, tvůj Bůh, nedovolil. (Dt 18,9–14)

**Osobní studium**

`Přečti si texty Gn 15,16; Lv 18,24–30; Dt 18,9–14 a Ezd 9,11. Co nám tyto verše říkají o Božím plánu nabídnout Izraelitům zemi Kenaan?`

Abychom lépe pochopili, v čem spočívaly hříšné praktiky národů obývajících Kenaan, potřebujeme si prostudovat širší kontext Písma. Obětování dětí, věštění, čarodějnictví, vzývání mrtvých a spiritismus – to jsou jen některé z ohavných praktik pohanských národů, které nám naznačují, proč Bůh nenáviděl jejich jednání (Dt 18,9–12).

Objev starodávných ugaritských textů (lokalita Raš Šamra) poskytuje lepší pohled na náboženství a uspořádání společnosti kenaanských národů. Zároveň ukazuje, že odsouzení této kultury bylo nejen pochopitelné, ale – podle morálních norem Starého zákona – i oprávněné.

Kenaanské náboženství bylo založeno na víře, že přírodní jevy, které zajišťují úrodu a plodnost, závisí na sexuálních vztazích mezi bohy a bohyněmi. Sexuální aktivitu božstev si tedy představovali v termínech svého vlastního sexuálního chování a provozovali rituální sexuální praktiky, aby naopak bohy a bohyně podnítili k podobnému jednání. Tento koncept vedl k instituci „posvátné“ prostituce mužů i žen. Ti se účastnili náboženských sexuálních obřadů.

Platí, že národ se nemůže povznést nad morální úroveň bohů, které uctívá. Zkaženost kenaanských božstev měla přímý vliv na náboženské praktiky Kenaanců, které zahrnovaly i obětování dětí. Takové jednání Bible velmi rázně odsuzovala a zakazovala (Lv 18,21; Lv 20,1–5; Dt 12,31; Dt 18,10).

Archeologické důkazy potvrzují, že obyvatelé Kenaanu pravidelně obětovali své prvorozené děti božstvům, která uctívali a která lze právem označit za démonská. Malé rozdrcené kostry nalezené v nádobách s obětními nápisy svědčí o zvráceném náboženství obyvatel Kenaanu a o jejich postoji k vlastním dětem.

Vyhubení Kenaanců tedy nebylo žádným dodatečným nápadem, který by se objevil až po Hospodinově oznámení, že daruje Izraelcům kenaanskou zemi. Obyvatelé Kenaanu dostali zkušební dobu milosrdenství, během které měli možnost poznat Boha a jeho charakter díky svědectví patriarchů žijících mezi nimi. Měli příležitost, ale očividně ji promarnili a pokračovali ve svých zvrhlých a odsouzeníhodných praktikách, dokud jim v tom Hospodin nakonec neudělal přítrž.

**Aplikace**

`Jak dnes vnímáš Boží spravedlnost a jeho milosrdenství ve světle Boží trpělivosti s Kenaanci a konečného soudu nad nimi? V čem je toto chápání pro tebe výzvou, abys žil jako věrný svědek jeho charakteru?`