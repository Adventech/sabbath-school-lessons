---
title:  'Nebezpečí modlářství'
date:  24/12/2025
---

> <p></p>
> 22Nato Jozue vyhlásil lidu: „Budete svědky sami proti sobě, nedodržíte-li své rozhodnutí, že budete sloužit Hospodinu.“ Odpověděli: „Ano, budeme svědky.“ 23Jozue pokračoval: „Odstraňte tedy cizí božstva, která jsou mezi vámi, a přikloňte se srdcem k Hospodinu, Bohu Izraele.“ 24Lid řekl Jozuovi: „Budeme sloužit Hospodinu, svému Bohu, a jeho budeme poslouchat.“ (Joz 24,22–24)

**Osobní studium**

`O čem mluví úvodní text (Joz 24,22–24)? Co vedlo Jozua k opakování výzvy Izraelcům, aby se zbavili cizích božstev?`

Hrozba modlářství nebyla jen teoretická. Na Moábských pláních v podobném kontextu kdysi Mojžíš vyzval Izraelce ke stejnému rozhodnutí (Dt 30,19.20). Božstva, o která nyní jde, nejsou ani egyptští bohové, ani kenaanské modly za Jordánem, ale nacházejí se „mezi nimi“. Proto je Jozue vyzývá: „... přikloňte se srdcem k Hospodinu“. Hebrejský výraz nata znamená „natahovat se“, „sklonit se“. Popisuje Boha, od kterého očekáváme, že se skloní a vyslechne modlitby (2Kr 19,16; Ž 31,3.4; Da 9,18), a je to také postoj, který od Izraele později požadovali proroci (Iz 55,3; Jr 7,24). Používá se k popisu odpadnutí Šalomouna, když se jeho srdce „odklonilo“ k cizím bohům (1Kr 11,2.4.9). Hříšné lidské srdce nemá přirozenou tendenci sklonit se a poslouchat Boží hlas. Je třeba vědomého rozhodnutí z naší strany, abychom ho „naklonili“ k plnění Boží vůle.

Odpověď Izraelců doslova zní: „... jeho budeme poslouchat“. Tento výraz zdůrazňuje vztahový aspekt poslušnosti. Od Izraele se nežádá, aby stereotypně dodržoval nezáživná pravidla. Smlouva je o živém vztahu s Hospodinem, který nelze plně vyjádřit pouhými předpisy. Izraelské náboženství se nikdy nemělo stát zákonickým. Měl to být neustálý rozhovor se svatým a milosrdným Spasitelem založený na víře a lásce.

Lidé třikrát slíbili, že budou sloužit Hospodinu, a Jozue jim přikázal, aby ze svého středu odstranili cizí božstva. Nenacházíme však žádnou zprávu o tom, že by to skutečně udělali. V celé knize opakovaně nacházíme příklady toho, že lid poslušně následuje Jozuovy a Mojžíšovy příkazy. Na konci knihy se však takový záznam nenachází. To nechává Jozuově výzvě otevřený konec.

Základní a nejdůležitější výzva knihy sloužit Hospodinu neplatí jen pro Jozuovu generaci, ale také pro každou novou generaci Božího lidu, která bude číst nebo slyšet toto poselství.

**Aplikace**

`Co je nejčastější příčinou toho, že nesplníš tvé sliby Hospodinu? Co ti tvá odpověď říká o Boží milosti?`