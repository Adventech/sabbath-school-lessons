---
title:  'Byli jste tam všichni'
date:  21/12/2025
---

> <p></p>
> 1Jozue shromáždil všechny izraelské kmeny do Šekemu. Svolal izraelské starší, představitele, soudce a správce, a postavili se před Bohem. 2Jozue řekl všemu lidu: „Toto praví Hospodin, Bůh Izraele: Vaši otcové, Terach, otec Abrahamův a otec Náchorův, sídlili odedávna za řekou Eufratem a sloužili jiným bohům. 3Vzal jsem vašeho otce Abrahama odtamtud za řekou a provedl jsem jej celou kenaanskou zemí. Rozmnožil jsem jeho potomstvo a dal jsem mu Izáka. [...] 12Poslal jsem před vámi děsy a ti je před vámi zapudili, totiž dva krále emorejské; nezapudil jsi je ty svým mečem a lukem. 13Dal jsem vám zemi, na kterou jste nevynaložili žádnou námahu, města, která jste nestavěli, ale sídlíte v nich, vinice a olivoví, které jste nesázeli, a přece z nich jíte.“ (Joz 24,1–3.12.13)

**Osobní studium**

Šekem byl místem, kde Abraham po svém příchodu do země postavil oltář a kde mu Bůh poprvé zaslíbil zemi (Gn 12,7). Nyní, když se naplnila zaslíbení daná Abrahamovi, Izrael obnovuje smlouvu s Bohem právě na tom místě, kde zaznělo první zaslíbení. Jozuova výzva připomíná Jákobova slova: „Odstraňte tedy cizí božstva, která jsou mezi vámi, a přikloňte se srdcem k Hospodinu, Bohu Izraele“ (Joz 24,23; porovnej s Gn 35,2–4). Samotné místo, kde se událost obnovy smlouvy odehrává, je výzvou projevit Hospodinu naprostou věrnost a odmítnout všechny ostatní „bohy“.

`Přečti si Joz 24,1–13. Co je hlavním cílem Božího poselství Izraeli?`

Bůh je hlavní postavou toho, co se v minulosti událo: „vzal jsem“ (v. 3), „provedl jsem“ (v. 3), „dal jsem“ (v. 3 a 4), „poslal jsem“ (v. 5), „porazil jsem“ (v. 5), „vyvedl jsem“ (v. 5) a podobně. Izrael není hlavním hrdinou příběhu, je spíše jeho objektem. Je to Bůh, kdo stvořil Izrael. Kdyby Bůh nezasáhl do života Abrahama, Izraelci by sloužili stejným pohanským modlám. Existence Izraele jako národa není zásluhou žádného z jeho patriarchů, ale výlučným dílem Boží milosti. Skutečnost, že Izraelci ovládli Kenaan, není důvodem k chlubení se, ale naopak důvodem, proč mají sloužit Bohu.

V Hospodinově řeči se pětkrát vystřídá „vy“ a „oni“ (otcové). Otcové a současná generace v Šekemu jsou považováni za jedno. Jozue se snaží ukázat to, co potvrdil už Mojžíš v Dt 5,3, že Hospodin neuzavřel smlouvu pouze s jejich otci, ale se všemi, kteří se právě teď shromáždili před Bohem. Naprostá většina přítomných nezažila exodus. Na Chorébu nebyli „všichni“. Přesto Jozue říká, že tam byli všichni. Poučení z minulosti si zkrátka musí přivlastnit každá nová generace. Bůh, který v minulosti působil na předky, je připraven jednat také ve prospěch současné generace.

**Aplikace**

`Jak se v církvi můžeme naučit citlivěji vnímat zodpovědnost každého jednotlivce za to, jak se daří celému církevnímu společenství?`