---
title:  'Osvobození pro službu'
date:  23/12/2025
---

> <p></p>
> 16Lid odpověděl: „Jsme daleci toho, opustit Hospodina a sloužit jiným bohům! 17Naším Bohem je přece Hospodin. On nás i naše otce vyvedl z egyptské země, z domu otroctví. On činil před našimi zraky ta veliká znamení, opatroval nás na celé cestě, kterou jsme šli, i mezi kdejakým lidem, skrze nějž jsme procházeli.“ [...] 19Tu řekl Jozue lidu: „Nebudete moci sloužit Hospodinu, neboť on je Bůh svatý. Je to Bůh žárlivý, nepromine vám vaše nevěrnosti a hříchy. 20Jestliže opustíte Hospodina a budete sloužit cizím bohům, odvrátí se, zle s vámi naloží a skoncuje s vámi, ač vám předtím učinil mnoho dobrého.“ 21Lid Jozuovi odpověděl: „Nikoli. Budeme sloužit jen Hospodinu!“ (Joz 24,16.17.19–21)

**Osobní studium**

Jozue jako skutečný a věrný vůdce respektuje svobodnou vůli svého lidu. Zároveň touží, aby Izrael sloužil Hospodinu ze svobodného rozhodnutí, ne z donucení. Právě proto Jozue říká, že si Izraelci sami vybrali, že budou „sloužit Hospodinu“ (Joz 24,22). V jiných pasážích sloveso „vyvolit si“ (bachar; také „vybrat si“) popisuje Hospodinovo vyvolení Izraele (Dt 7,6.7; 10,15; 14,2). Ačkoli Hospodin si vyvolil Izraelce, mohli mu svobodně říci „ne“. Takové rozhodnutí by však bylo nesmyslné a absurdní. Izrael může říci Bohu „ano“ a dále žít, nebo se k němu může otočit zády a přestat existovat.

`Jak Izrael reagoval na Jozuovu výzvu (Joz 24,16–18)? Co ho vedlo k takové reakci (Joz 24,19–21)?`

Izraelci ve své jasně kladné odpovědi uznávají, že Bůh patriarchů a jejich otců je nyní také „naším Bohem“ (Joz 24,17.18), kterému jsou ochotni věrně sloužit. Po takovém nezpochybnitelném potvrzení jejich loajality bychom od Jozua očekávali slova ujištění a povzbuzení. Tak tomu ale není. Dialog mezi Jozuem a lidem se radikálně mění a zdá se, že Jozue jakoby hraje roli „ďáblova advokáta“. Přechází od vyprávění o milostivé Boží prozřetelnosti v minulosti k vyhrožování obrazem Boha, kterému není snadné sloužit.

Jozue zná nestálost první generace, která podobnými slovy slíbila, že bude poslouchat Hospodina (Ex 19,8; Ex 24,3; Dt 5,27), ale v okamžiku zapomněla na své sliby (Ex 32). Jozue chce tedy velmi důrazně Izraelce upozornit na několik skutečností.

Za prvé, rozhodnutí sloužit Bohu je vážné. Celý národ se musí nechat vést Bohem. Požehnání vyplývající z takového vedení jsou zřejmá, ale je třeba si plně uvědomit i důsledky neposlušnosti. Odpuštění hříchů není něco, na co mají lidé nárok, ale zázrak Boží milosti.

Za druhé, rozhodnutí Izraelců sloužit Bohu musí být jejich vlastní rozhodnutí, ne něco, co jim vnutil jejich vůdce, i kdyby to byl sám Jozue.

Za třetí, Izrael si musí uvědomit, že lidé nemohou sloužit Bohu ve vlastní síle. Sloužit Bohu nelze pouhým mechanickým dodržováním ustanovení smlouvy, ale osobním vztahem se zachraňujícím Hospodinem (srov. Ex 20,1.2; Dt 5,6.7).

**Aplikace**

`Jakým způsobem se dnes rozhoduješ pro službu Bohu? Nutí tě zvyk, tradice, tlak okolí? Nebo tě vede osobní vztah s Bohem? Jak si můžeš hlídat svůj závazek, aby zůstal upřímný a nebyl jen reakcí na okolnosti nebo pocity?`