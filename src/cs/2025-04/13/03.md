---
title:  'Bezvýhradně a věrně'
date:  22/12/2025
---

> <p></p>
> 14Bojte se tedy Hospodina a služte mu bezvýhradně a věrně. Odstraňte božstva, kterým vaši otcové sloužili za řekou Eufratem a v Egyptě, a služte Hospodinu. 15Jestliže se vám zdá, že sloužit Hospodinu je zlé, vyvolte si dnes, komu chcete sloužit: zda božstvům, kterým sloužili vaši otcové, když byli za řekou Eufratem, nebo božstvům Emorejců, v jejichž zemi sídlíte. Já a můj dům budeme sloužit Hospodinu. (Joz 24,14.15)

**Osobní studium**

`Jakou výzvu adresoval Jozue Izraelcům v úvodních verších (Joz 24,14.15)? Co znamená sloužit Hospodinu „bezvýhradně a věrně“?`

Jozuova výzva jasně vyjadřuje skutečnost, že Izrael stojí před důležitým rozhodnutím. Buď si prostřednictvím věrnosti Stvořiteli zachová svou jedinečnost a bude žít v zaslíbené zemi, nebo opět ochabne a stane se jedním z mnoha pohanských národů bez jasné identity, cíle a poslání. Volba je na nich.

Jozuova výzva je dvojí: Izrael se má bát Hospodina a má mu sloužit „bezvýhradně a věrně“. Bát se Hospodina neznamená žít v neustálém strachu a citové nejistotě. Odkazuje spíše na úctu a bázeň, které pramení z poznání nezměrné velikosti, svatosti a nekonečnosti Boha na jedné straně a naší malosti, hříšnosti a konečnosti na straně druhé. „Bát se Boha“ znamená neustále si uvědomovat velikost jeho požadavků, uvědomovat si, že není jen naším nebeským Otcem, ale také naším Bohem a Králem. Takové pochopení povede k životu v poslušnosti Boha (Lv 19,14; Lv 25,17; Dt 17,19; 2Kr 17,34). Zatímco „bázeň“ popisuje vnitřní postoj, který má charakterizovat pravého Izraelce, praktickým výsledkem úcty k Bohu je služba.

Služba, která je požadována od Izraele, je charakterizována dvěma hebrejskými výrazy: „bezvýhradně“ a „věrně“. První výraz (hebr. tamim) se většinou používá jako přídavné jméno popisující dokonalost obětního zvířete. Druhý výraz vyjadřující službu Izraele je „věrnost“ nebo „pravda“ (hebr. emet). Tento pojem obecně znamená stálost a stabilitu. Obvykle se vztahuje na Boha, jehož charakter lze popsat věrností, kterou projevuje také Izraeli.

Věrný člověk se vyznačuje spolehlivostí a důvěryhodností. Jozue tedy vyzývá Izraelce, aby projevili Bohu stejnou loajalitu, jakou Bůh projevil svému lidu v průběhu dějin. Nejde jen o vnější dodržování jeho požadavků, ale o to, co projevuje skutečný stav srdce. Jejich životy by měly zrcadlit vděčnost Bohu za to, co pro ně udělal. A podobně bychom se měli i my dnes chovat k Ježíši.

**Aplikace**

`Co pro tebe znamená sloužit Hospodinu „bezvýhradně“ a „věrně“? Které rušivé faktory ve tvém životě ti brání se úplně oddat Bohu?`