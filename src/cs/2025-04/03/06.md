---
title:  'Za Jordánem'
date:  16/10/2025
---

> <p></p>
> 6Moře obrátil v souš, řeku přešli suchou nohou; radujme se tady z něho! [...] 16Pojďte, slyšte, všichni bohabojní, budu vám vyprávět, co mi Bůh prokázal. 17Svými ústy jsem volával k němu, svým jazykem jsem ho vyvyšoval. 18Kdybych se snad upnul srdcem k ničemnosti, byl by mě Panovník nevyslyšel. 19Bůh však slyšel, mé modlitbě věnoval pozornost. (Ž 66,6.16–19)

> <p></p>
> 16Když byl Ježíš pokřtěn, hned vystoupil z vody, a hle, otevřela se nebesa a spatřil Ducha Božího, jak sestupuje jako holubice a přichází na něho. 17A z nebe promluvil hlas: „Toto je můj milovaný Syn, jehož jsem si vyvolil.“ (Mt 3,16.17)

**Osobní studium**

Jak přechod Rudého moře, tak přechod Jordánu jsou znamením nové éry v biblických dějinách a obě události mají symbolický význam (viz Ž 66,6; Ž 114,1–7 a 2Kr 2,6–15). Již ve Starém zákoně nacházíme texty, které spojují tyto dvě události „přechodu“ a rozpoznávají význam, který směřuje za původní smysl těchto událostí. V Ž 66,6 žalmista slaví Boží vykupitelský čin ve svém životě odkazem na historické příklady přechodu Rudého moře a Jordánu (Ž 66,16–19).

I Žalm 114 spojuje tyto dvě události, přestože jsou od sebe časově vzdálené. Autor totiž vnímá společný teologický význam obou „přechodů“. Obě události můžeme totiž vnímat jako příspěvek ke změně postavení ­Izraele: nejprve z otroctví ke svobodě, potom z nomádských bezzemků k národu s vlastní zemí. V těchto žalmech příklady dvou „přechodů“ ilustrují změnu postavení autora od útlaku, chudoby, bezmocnosti a ponížení k bezpečí, blahu, spáse a důstojnosti.

U Jordánu se také odehrává Elijášův po­sun v kontextu podobného zázraku, jaký je zaznamenán v Jozuovi. Pro Elijáše tento přechod přinesl nejvýznamnější změnu v jeho životě: byl vzat do nebe. Pro Elíšu je důležitá i změna: prorokův pomocník (1Kr 19,21) se stává prorokem národa (2Kr 2,22).

`Přečti si Mt 3,16.17 a Mk 1,9. Jak novozákonní pisatelé naznačují symbolický, duchovní význam řeky Jordán?`

Pozemská služba Ježíše jako zástupce ­Izraele zrcadlí dějiny starověkého Izraele. Ježíš prochází zkušenostmi „Rudého moře“ a „Jordánu“. Je povolán z Egypta (Mt 2,13–15). Později stráví čtyřicet dní na poušti (Mt 4,1.2), podobně jako starověký Izrael strávil na poušti čtyřicet let. Křest v Jordánu (Mt 3,16.17; Mk 1,9) pak představuje přechod z jeho soukromého života do služby veřejné.

Později text Žd 3 a 4 rozpoznává symbolický význam přechodu přes Jordán a představuje vstup do Kenaanu jako předobraz „odpočinku milosti“, do kterého křesťané vstupují prostřednictvím víry.

**Aplikace**

`K překročení jakého „Jordánu“ tě dnes může Bůh volat? Může jít o krok, který změní tvou cestu s ním. Co může být základem tvé důvěry v Boží přítomnost a v jeho zaslíbení, že tě povede na tvé duchovní cestě – podobně, jako vedl Izrael, Elijáše, a dokonce i Ježíše?`

---

#### Dodatečné otázky k diskuzi

`Jakou změnu zažili Izraelci, když přešli Rudé moře? Na co měli pamatovat?`

`Proč si měli připomínat, že byli Bohem osvobozeni z otroctví?`

`Co se změnilo, když Izrael přešel Jordán?`

`Proč si měli připomínat, že byli Bohem obdarováni „zemí zaslíbenou“?`

`Jaká změna nastala, když Eliáš přešel Jordán?`

`Máme i my nějaký „Jordán“? Co jím může být?`

`Co může v naší budoucnosti symbolizovat Jordán a jeho přejití?`

`Co se stane, až spolu s dalšími věřícími přejdeme „duchovní Jordán“? Co nás za ním čeká?`