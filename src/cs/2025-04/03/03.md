---
title:  'Živý Bůh zázraků'
date:  13/10/2025
---

> <p></p>
> 9Jozue vyzval Izraelce: „Přistupte sem a slyšte slova Hospodina, svého Boha.“ 10A Jozue pokračoval: „Poznáte, že uprostřed vás je živý Bůh. Ten před vámi vyžene Kenaance, Chetejce, Chivejce, Perizejce, Girgašejce, Emorejce i Jebúsejce. 11Hle, před vámi přejde Jordán schrána smlouvy Pána celé země. 12Nyní si vyberte z izraelských kmenů dvanáct mužů, po jednom muži z každého kmene. 13Jakmile nohy kněží nesoucích schránu Hospodina, Pána celé země, spočinou ve vodách Jordánu, jordánské vody se rozestoupí; vody řítící se shora zůstanou stát jako jednolitá hráz.“ (Joz 3,9–13)

**Osobní studium**

`Přečti si text Joz 3,6–17. Co nám zázračný přechod přes Jordán říká o tom, jaký je Bůh, kterému sloužíme?`

Přechod přes řeku Jordán je popsán v Joz 3,5 hebrejským slovem niflaot („podivuhodné věci“; „zázraky“; „divy“), které se obvykle vztahuje na mocné, nadpřirozené Boží činy, dokazující jeho jedinečnost (Ž 72,18; Ž 86,10). Když později Izraelci vzpomínali na tyto „divuplné činy“, chválili Hospodina (Ž 9,2) a zvěstovali ho mezi národy (Ž 96,3). Egyptské rány (Ex 3,20; Mi 7,15), přechod přes Rudé moře a také Boží vedení na poušti (Ž 78,12–16), to vše bylo popsáno jako zázraky.

Pisatelé Bible vydávali svědectví o tom, že Bůh, který stvořil svět, nikdy nebyl omezen ani omezován svým stvořením. Pro Hospodina „není nic nemožného“ (Jr 32,17). Jeho jméno a povaha jsou „podivuhodné“ (Sd 13,18), přesahující naše chápání.

Na rozdíl od pohanských božstev, která nemají moc spasit (Ž 96,5; Iz 44,8), Bůh Bible je aktivní, „živý Bůh“, jehož následovníci mu mohou důvěřovat a mohou očekávat jeho zásahy v jejich prospěch.

Prorok Zacharjáš použil výraz vycházející ze stejného slovního kořene jako niflaot, když si představoval budoucnost Izraele po babylónském vyhnanství. Viděl, že Jeruzalém bude zcela obnoven a naplněn klidem – staří lidé budou sedět v ulicích města a děti si budou vesele hrát. Nedůvěřivým obyvatelům hlavního města, v němž byly ještě zřejmé znaky zničení, Zacharjáš zvěstoval Boží poselství: „Toto praví Hospodin zástupů: Jestliže to bude v očích pozůstatku tohoto lidu v oněch dnech nemožné, bude to nemožné i v mých očích? je výrok Hospodina zástupů. Toto praví Hospodin zástupů: Hle, zachráním svůj lid ze země východní i ze země, kde slunce zapadá. Přivedu je a budou bydlet v Jeruzalémě. Budou mým lidem a já jim budu Bohem věrným a spravedlivým“ (Za 8,6–8).

**Aplikace**

`V kontextu příběhu o bohatém mládenci (L 18,18–30) přemýšlej, jak tě Ježíšova odpověď učedníkům povzbuzuje, abys důvěřoval Bohu i v tom, co se zdá nemožné.`