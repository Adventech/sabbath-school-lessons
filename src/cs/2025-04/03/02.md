---
title:  'Přechod přes Jordán'
date:  12/10/2025
---

> <p></p>
> 1Za časného jitra vytáhl Jozue se všemi Izraelci ze Šitímu, až přišli k Jordánu; tam přenocovali, dříve než jej přešli. 2Když uplynuly tři dny, prošli správcové táborem 3a přikázali lidu: „Jakmile spatříte schránu smlouvy Hospodina, svého Boha, a lévijské kněze, kteří ji nesou, vytáhnete ze svého místa a půjdete za ní. 4Mezi vámi a ní bude ovšem odstup zhruba dvou tisíc loket; nepřibližujte se k ní. Půjdete za ní, abyste poznali cestu, kudy se máte ubírat, neboť nikdy předtím jste touto cestou neprocházeli.“ 5Jozue pak vyzval lid: „Posvěťte se, neboť Hospodin zítra mezi vámi učiní podivuhodné věci.“ (Joz 3,1–5)

**Osobní studium**

`Přečti si Joz 3,1–5 a Nu 14,41–44. Proč Bůh požádal Izraelce, aby se zvlášť připravili na to, co se má stát?`

Jedná se o první zmínku o schráně Hos­podinovy smlouvy v knize Jozue. Až do této chvíle se ve starozákonním vyprávění schrána objevovala v souvislosti se svatyní (Ex 40,21); při cestě Izraele ze Sínaje (Nu 10,33–36) a při neúspěšném pokusu začít dobývat Kenaan (Nu 14,44). Byl to nejposvátnější předmět v izraelské svatyni. Nacházely se v ní tři předměty, z nichž každý vyjadřoval osobitý vztah Izraele k Bohu: (1) desky s Desaterem; (2) hůl velekněze Árona a (3) nádoba s manou (Ex 16,33; Žd 9,4).

Schrána a přípravy na přechod přes Jordán Izraeli připomněly, že nevstupují do Kenaanu podle vlastního uvážení a v čase, který si sami vybrali. Obsazení země bude úspěšné pouze tehdy, pokud budou respektovat Boží cestu a načasování. Bůh – který je popsán jako trůnící nad cheruby přikrývajícími archu smlouvy (Ex 25,22; Nu 7,89) a jehož pohyby se ztotožňují s pohyby archy – vstupuje do Kenaanu před Izraelci jako ten, kdo vede jeho obsazování.

Výraz přeložený jako „posvěťte se“ (Joz 3,5) se vztahuje na proces očisty podobný tomu, který absolvovali kněží před zahájením své služby ve svatyni (Ex 28,41; Ex 29,1) a izraelský lid před Božím zjevením na Sínaji (Ex 19,10.14). Obsahem takového posvěcení bylo vzdání se hříchu a odstranění všech rituálních nečistot. Stejný příkaz se objevuje i v Nu 11,18, kde předchází Božímu zázraku. Toto posvěcení bylo také nezbytnou součástí přípravy před vojenskými střety s nepřáteli (Dt 23,15). Než bude moci Bůh bojovat za Izraelce, musí mu oni prokázat svou věrnost a důvěru jako svému veliteli.

Zázrak přechodu přes Jordán měl Izraelcům dokázat, že mohou důvěřovat Hospodinovu slibu, že vyžene pohanské národy ze země, kterou jim zaslíbil. Vždyť ten, kdo jim dokázal zajistit přechod přes Jordán suchou nohou, měl i moc darovat jim jejich nový domov.

**Aplikace**

`Bůh nejedná vždy tak viditelně, jako když rozdělil vody Jordánu. Co můžeš udělat pro to, abys byl připravený na Boží zásah ve tvém životě?`

---

#### Dodatečné otázky k diskuzi

`Jaký příkaz dostali Izraelci krátce před tím, než měli přejít Jordán?`

`Jak rozumíš příkazu „posvěťte se“? Co to obnášelo?`

`Proč měli jít Izraelci s odstupem 2000 loktů od schrány smlouvy? Co si při tom následování schrány měli uvědomit a uložit do své paměti?`

`O čem je měla tato zkušenost přesvědčit pro budoucí osídlování zaslíbené země?`

`Při kterých situacích si připomínáš, že spasení není tvoje zásluha, ale je to Boží nezasloužený dar?`

`Jak nás tento příběh může povzbuzovat v zápasech s našimi závislostmi?`