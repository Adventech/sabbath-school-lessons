---
title:  'Památka'
date:  14/10/2025
---

> <p></p>
> 4Jozue tedy povolal dvanáct mužů, které z Izraelců určil, po jednom z každého kmene, 5a řekl jim: „Jděte před schránu Hospodina, svého Boha, doprostřed Jordánu. Každý si vyzvedne na rameno jeden kámen, podle počtu kmenů Izraelců. 6To bude mezi vámi na znamení. Až se v budoucnu budou vaši synové vyptávat: ‚Čím jsou pro vás tyto kameny?‘, 7odpovíte jim: ‚Vody Jordánu se rozestoupily před schránou Hospodinovy smlouvy; když procházela Jordánem, vody Jordánu se rozestoupily.‘ Tyto kameny budou Izraelcům pamětným znamením navěky.“ (Joz 4,4–7)

**Osobní studium**

`Přečti si Jozue 4. Proč Bůh vyzval Izraelce, aby postavili památník z dvanácti kamenů?`

Tyto kameny se měly stát „znamením“ (Joz 4,6). Hebrejský výraz ot se často spojuje se slovem „div“ či „zázrak“ a může odkazovat na zázračné skutky vykonané Bohem (viz včerejší část), mezi něž patří například rány v Egyptě (Ex 7,3; Dt 4,34). Může mít také význam „symbol“ nebo „znamení“ jako vnější znak hlubší nebo přesahující reality. Například duha je „znamení smlouvy“ (Gn 9,12.13), i krev na veřejích izraelských příbytků je „znamením“ (Ex 12,13). Také sobota je „znamením“ stvoření a Boží posvěcující přítomnosti (Ex 31,13.17; Ez 20,12).

V tomto příběhu znamení slouží jako památník, který každé další generaci připomíná zázrak přejití Jordánu. Výraz „památka“ (nebo „památník“, hebr. zikaron) pochází ze slova zakar („pamatovat si“), což znamená víc než jen pasivní akt připomínání si něčeho. Jde o aktivní vzpomínání na minulé události, po němž následuje příslušný čin (Dt 5,15; Dt 8,2). Stavění kamenných památníků (Gn 28,18–22) a rituály, které vyvolávaly otázky (Ex 12,26.27; Dt 6,20–25), byly ve Starém zákoně běžné. Namísto toho, aby se zázraky neustále opakovaly, Bůh přichází s „pomníky“, které mají lidem pomáhat připomínat si Hospodinovy velké činy a hledat odpovědi na důležité otázky. Znamení tedy mělo být „navěky“. Cílem bylo uchovat Hospodinův zázrak natrvalo v kolektivní paměti jeho lidu.

Následující generace si měly klást osobní otázky spojené s minulými událostmi: „Čím jsou pro nás tyto kameny?“ Každá nová generace měla pochopit význam těchto kamenů pro sebe osobně. Víru v Boha, který činí zázraky, lze udržet živou pouze tehdy, pokud každá generace znovu sama pro sebe objeví význam mocných Hospodinových činů. Taková víra bude představovat zásadní rozdíl mezi věrným prožíváním biblických tradic a tradicionalismem, mrtvým náboženstvím žijící generace zbaveným původní hodnoty a nadšení. Každý z nás si potřebuje přisvojit víru založenou na Bibli. Nikdo nemůže věřit místo nás – ani naši předchůdci ve víře.

**Aplikace**

`Jaké jsou tvé osobní památníky z cesty s Hospodinem? Jak ti pomáhají připomenout si, co pro tebe Bůh udělal?`