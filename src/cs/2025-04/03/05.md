---
title:  'Zapomnětlivost'
date:  15/10/2025
---

> <p></p>
> 20Oněch dvanáct kamenů, které vzali z Jordánu, pak Jozue postavil v Gilgálu. 21A synům Izraele řekl: Až se vaši synové zítra zeptají svých otců: Co je tohle za kameny?, 22oznámíte svým synům: Izrael prošel tímto Jordánem po suchu, 23když Hospodin, váš Bůh, před vámi nechal vyschnout jordánské vody, dokud jste neprošli, stejně jako to Hospodin, váš Bůh, učinil s Rákosovým mořem, které nechal vyschnout před námi, dokud jsme neprošli, 24aby poznaly všechny národy země ruku Hospodinovu, jak je silná, abyste se báli Hospodina, svého Boha, po všechny dny. (Joz 4,20–24; ČSP)

**Osobní studium**

`Uvažuj o úvodním textu ve světle následujících veršů: Sd 3,7; Sd 8,34; Ž 78,11; Dt 8,2.18 a Ž 45,18. Proč bylo důležité připomínat si Hospodinovy mocné skutky?`

Všimněme si změny v osobě v Joz 4,23, jak text přesně překládá ČSP. O vodách Jordánu Jozue říká, že byly vysušeny před „vámi“, tedy před všemi Izraelci, kteří právě prošli přes Jordán. Ale o Rákosovém (Rudém) moři říká, že ho Bůh nechal vyschnout před „námi“, tedy před těmi, kteří byli ještě přítomni z první generace a kteří měli vlastní zkušenost s vyjitím z Egypta. Dvě události, které zažily dvě různé generace, měly podobný význam. To umožnilo druhé generaci díky svědectví svých rodičů pochopit skutečný smysl přechodu přes Jordán.

Obecně se zapomnětlivost považuje za přirozenou lidskou vlastnost. V duchovním smyslu však může mít „zapomnětlivost“ fatální následky.

Chceme-li si zachovat identitu lidí se zvláštním povoláním a posláním, potřebujeme vytvářet příležitosti k osvěžení naší individuální i společenské duchovní paměti, abychom se mohli soustředit na to, odkud přicházíme, kdo jsme a proč jsme tady.

`Přečti si 1K 11,24.25 a J 14,26. Proč si musíme vždy pamatovat, co pro nás Kristus udělal? Vždyť kdyby nebylo Kristovy oběti, co by dávalo v životě smysl?`

Ellen G. Whiteová jasně pochopila, že si neustále a opakovaně potřebujeme připomínat minulé mocné Boží činy a zjevení, jinak určitě ztratíme motivaci vykonávat své povolání a poslání. „Nemusíme se bát budoucnosti – pokud nezapomeneme, jak nás Hospodin vedl a čemu nás učil v minulosti.“ (LS 196)

**Aplikace**

`I když je důležité vzpomínat na minulost a na to, jak se Pán projevoval ve tvém životě, proč musíš mít každý den nové zkušenosti s ním a s realitou jeho lásky a přítomnosti?`