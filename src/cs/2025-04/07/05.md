---
title:  'Napsáno na kamenech'
date:  12/11/2025
---

> <p></p>
> 32Tam napsal v přítomnosti Izraelců na kamenech opis Mojžíšova zákona. 33Všechen Izrael se svými staršími, správci a soudci stál po obou stranách schrány proti lévijským kněžím, kteří nosili schránu Hospodinovy smlouvy, i hosté a domorodci, polovina směrem k hoře Gerizímu a druhá polovina směrem k hoře Ébalu, jak kdysi přikázal Mojžíš, služebník Hospodinův, aby dávali požehnání izraelskému lidu. 34Potom předčítal všechna slova Zákona, požehnání i zlořečení, přesně jak to je zapsáno v Knize Zákona. 35Nebylo jediného slova přikázaného Mojžíšem, které by Jozue nepřečetl před celým shromážděním Izraele, včetně žen a dětí i těch, kdo žili mezi nimi jako hosté. (Joz 8,32–35)

**Osobní studium**

`Jaký je význam činu popsaného v úvodním textu (Joz 8,32–35)? Co se z něho můžeme naučit pro dnešek?`

Hora Ébal je zmíněna pouze v Deuteronomiu (Dt 11,29; 27,4.13) a v knize Jozue (Joz 8,30.33). Spolu s horou Gerizím to bylo místo, kde se měla vyslovovat požehnání a kletby smlouvy. Přesněji řečeno, podle Dt 11,29 a Dt 27,4.13 mělo jít o místo prokletí. Zde Izraelci stáli po obou stranách schrány Hospodinovy smlouvy v přítomnosti kněží (Joz 8,33). Jedna skupina stála směrem k hoře Ébalu, druhá k hoře Gerizímu. Zde symbolicky znázornily dva možné postoje ke smlouvě. Oběti přinesené na tomto místě poukazovaly na Ježíše, který vzal na sebe všechny kletby smlouvy. Udělal to, aby se všichni, kdo v něho věří, mohli radovat z jejích požehnání (Ga 3,13; 2K 5,21).

Proč bylo třeba napsat kopii smlouvy na pomník, který byl všem na očích? (Viz Dt 4,31; Dt 6,12; Dt 8,11.14; 2Kr 17,38; Ž 78,7.)

My lidé máme tendenci zapomínat. Protichůdné požadavky každodenního života se snažíme vměstnat do stále kratších časových úseků. Nevyhnutelně zapomínáme na vše, co se pravidelně neopakuje a co si nepřipomínáme. Při každé památce Večeře Páně máme speciální příležitost znovu se zasvětit Hospodinu a obnovit svůj smluvní závazek. Bylo by dobré vnímat tyto příležitosti nejen jako šance k opětovnému odevzdání se Bohu, ale také jako příležitosti ke společnému obnovení naší věrnosti jemu. Ve stále individualističtější společnosti musíme znovu objevit sílu příslušnosti ke společenství, které sdílí stejný pohled na svět, stejné hodnoty a přesvědčení a stejné poslání.

**Aplikace**

`Stává se ti, že ve spěchu a ruchu života zapomínáš na Hospodina a snažíš se dělat věci ve vlastní moudrosti a síle? V čem spočívá nebezpečí toho, když se nám v takovém jednání daří?`