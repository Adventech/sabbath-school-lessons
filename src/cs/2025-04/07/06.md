---
title:  'Touha po jeho přítomnosti'
date:  13/11/2025
---

> <p></p>
> 1Celá pospolitost Izraelců se shromáždila do Šíla a postavili tam stan setkávání. Zemi si už podmanili. 2Mezi Izraelci zůstalo však ještě sedm kmenů, kterým nepřidělili dědičný podíl. (Joz 18,1.2)

> <p></p>
> 11Ale když přišel Kristus, velekněz, který nám přináší skutečné dobro, neprošel stánkem zhotoveným rukama, to jest patřícím k tomuto světu, nýbrž stánkem větším a dokonalejším. 12A nevešel do svatyně s krví kozlů a telat, ale jednou provždy dal svou vlastní krev, a tak nám získal věčné vykoupení. (Žd 9,11.12)

**Osobní studium**

`Co bylo podle úvodního textu (Joz 18,1.2) příčinou, že Jozue přerušil proces přidělování země jednotlivým kmenům?`

Po popisu území přidělených na západní straně Jordánu dvěma největším kmenům a polovině kmene Manases tato pasáž zobrazuje shromáždění společenství na místě zvaném Šílo, kde půdu rozdělili mezi zbývajících sedm menších kmenů.

Vybudování svatyně, „svatého příbytku“, představuje naplnění Božího zaslíbení, že bude žít uprostřed svého lidu (Ex 25,8; Lv  26,11.12), a odhaluje ústřední téma knihy: Boží přítomnost uprostřed Izraele přinesla možnost konečně vlastnit půdu. Zároveň se jeho přítomnost stala neustálým zdrojem požehnání pro Izrael a tím i pro celou zemi (Gn 12,3). Uctívání Boha se stává centrem života Izraelců. Je dokonce důležitější než dobývání zaslíbené země a rozdělování půdy jednotlivým kmenům! Přítomnost svatyně a později chrámu měla lidem neustále pomáhat uvědomit si přítomnost Boha mezi nimi. Měla jim také připomínat povinnost dodržovat smlouvu s Hospodinem.

`Přečti si Žd 6,19.20; 9,11.12 a 10,19–23. Jako křesťané nemáme pozemskou svatyni zakotvující fyzickou přítomnost Boha mezi námi. Co se z uvedených textů můžeme naučit?`

Zhotovení svatyně by nemělo být překvapením, protože téma svatyně bylo přítomno v Jozuově příběhu prostřednictvím schrány smlouvy. Ta byla nejdůležitější součástí nejsvětější svatyně a ovlivnila první dvě části knihy: přechod přes Jordán a dobytí země. Tím, že se postavení svatostánku dostává do centra událostí spojených s rozdělováním půdy, Jozue ukazuje, že se celý život Izraelců soustředí na svatyni, která tvoří Hospodinův pozemský trůn.

Jako křesťané žijeme v antitypickém dni smíření. Je proto pro nás velmi důležité zaměřit svůj pohled na nebeskou svatyni. Součástí našeho života je totiž zápas s moderními (nebo postmoderními) obry, kteří se snaží zpochybnit naši víru, naději a duchovní dědictví. Když se budeme neustále spoléhat na Kristovo dílo vykonané na kříži a v nebeské svatyni, můžeme s vírou očekávat dobu, kdy bude Bůh opět fyzicky přebývat mezi svým lidem, ale tentokrát to už bude navždy. (Srovnej se Zj 21,3.)

**Aplikace**

`Svatyně tehdy lidem připomínala, že Bůh je skutečně přítomen mezi nimi a nachází se v centru jejich života. Dnes už nemáme fyzický svatostánek, ale jsme pozváni do Boží blízkosti prostřednictvím Krista, našeho Velekněze v nebeské svatyni.`

`Jak můžeš soustředit svůj každodenní život na Boží přítomnost, zejména ve chvílích, kdy se zdá, že tě od něho odvádějí životní starosti a jiné okolnosti?`