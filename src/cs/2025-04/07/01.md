---
title:  'Uctívání uprostřed boje'
date:  08/11/2025
---

### Texty na tento týden
Joz 5,1–7; Ex 12,6; 1K 5,7; Joz 8,30–35; Dt 8,11.14; Ž 78,7; Žd 9,11.12

> <p>Základní verš</p>
> „Hledejte především jeho království a spravedlnost, a všechny tyto věci vám budou přidány.“ (Mt 6,33)

Tento týden se podíváme na klíčové okamžiky při dobývání zaslíbené země, kdy se Izraelci znovu zasvěcovali Hospodinu, někdy tváří v tvář hrozícímu nebezpečí. Jozue často činil rozhodnutí, která se z lidského hlediska mohla zdát nelogická: obřízka mužů na nepřátelském území (Joz 5,1–9), slavení Pesachu v přímé blízkosti nepřátel (Joz 5,10–12), stavba oltáře a uctívání Hospodina uprostřed vojenského tažení (Joz 8,30–35) nebo postavení stanu setkávání ještě před rozdělením dědictví zbylým sedmi kmenům (Joz 18,1.2).

I v našem rušném životě máme sklony zaměřit se především na to, co je naléhavé. Velmi často ale zapomínáme věnovat čas obnově našeho vztahu s Bohem. Nestíháme se zastavit, zamyslet se a poděkovat Bohu za to, co pro nás udělal a co pro nás stále dělá. Chybí nám čas a síla na osobní ranní a večerní ztišení, natož na společnou rodinnou bohoslužbu. Ta se v našem uspěchaném a na výkon zaměřeném světě může jevit jako téměř nereálná. V hloubi srdce ale víme, že čas strávený s Bohem a našimi blízkými je tou nejlepší investicí našeho omezeného času.

**Osnova lekce**

Při studiu sedmé lekce můžeme sledovat na několika významných epizodách z knihy Jozue (Joz 5,8.18), jak je důležité i uprostřed „vřavy“ každodenních životních bojů dát zásadní místo Bohu, ztišit se před ním, uctívat jej a znovu se mu odevzdat. V těchto příbězích uvidíme, že i když to může někdy vypadat jako nelogické rozhodnutí, jde vlastně o vyjádření přesvědčení, že náš životní „boj“ není na nás, ale patří Hospodinu.

- Joz 5,1–7: Obnova smlouvy před vstupem do země (neděle)
- Joz 5,10–12: Slavení hodu beránka jako připomínka vysvobození (pondělí)
- Joz 8,30.31: Stavba oltáře jako potvrzení smlouvy (úterý)
- Joz 8,32–35: Zápis zákona jako stálá připomínka závazků a požehnání (středa)
- Joz 18,1.2: Svatyně jako centrum života a Boží přítomnosti (čtvrtek)