---
title:  'Smlouva především'
date:  09/11/2025
---

> <p></p>
> 3Jozue si tedy zhotovil kamenné nože a obřezal Izraelce u Pahorku předkožek. 4Důvod, proč je Jozue obřezal, byl tento: Všechen lid mužského pohlaví, který vyšel z Egypta, všichni bojovníci, pomřeli na poušti cestou po vyjití z Egypta. 5Všechen lid, který vyšel, byl obřezán; neobřezávali však nikoho z lidu, kdo se narodil na poušti cestou po vyjití z Egypta. 6Čtyřicet let chodili Izraelci pouští, dokud do jednoho nezmizel celý ten pronárod bojovníků, kteří vyšli z Egypta, protože neposlouchali Hospodina. O nich se Hospodin zapřisáhl, že jim nedovolí spatřit zemi, o které přisáhl jejich otcům, že nám ji dá, zemi oplývající mlékem a medem. 7Místo nich povolal jejich syny a ty Jozue obřezal, neboť byli neobřezaní; cestou je totiž neobřezávali. (Joz 5,3–7)

**Osobní studium**

`Přečti si Joz 5,1–7. Proč Hospodin přikázal Jozuovi, aby obřezal druhou generaci Izraelců právě teď?`

Po průzkumu země, povzbudivých zprávách zvědů a zázračném přechodu Jordánu bychom očekávali okamžitý střet s nepřítelem. Ale bylo tu něco důležitějšího než vojenská výprava: smlouva Izraele s Bohem.

Než se nová generace mohla zapojit do zápasu o zemi, musela si plně uvědomit svůj zvláštní vztah se skutečným Vlastníkem země. Obnova znamení smlouvy přichází jako odpověď na Boží milostivý a zázračný čin, kterým bylo bezpečné provedení Izraelců přes řeku Jordán.

Naše smlouva s Bohem by měla být vždy odpovědí vděčnosti za to, co pro nás již udělal. Nikdy ne snahou získat nějaký prospěch zákonickým dodržováním jeho požadavků. (Tento koncept byl nepochybně klíčový pro Pavlův boj s těmi, kteří trvali na tom, aby obrácení muži z pohanů byli obřezáni, jak je to nejzřetelněji vidět v jeho dopise Galatským.)

Izraelci byli na prahu největšího vojenského tažení ve své historii. Dalo by se očekávat, že celý tábor se plně soustředí na válečné přípravy. A bylo tomu opravdu tak, ale ne v běžném slova smyslu. Místo zapřahání koní a broušení mečů se zapojili do rituálu, který způsobil, že se většina bojeschopných mužů stala minimálně na tři dny nesmírně zranitelnou.

Udělali to proto, aby potvrdili svůj vztah s Bohem, který je vysvobodil z Egypta. Uvědomili si totiž, že boj patří Hospodinu. On je tím, kdo jim dává vítězství a úspěch. Ježíš formuloval tentýž princip poněkud jinými slovy: „Hledejte především jeho království a spravedlnost, a všechno ostatní vám bude přidáno“ (Mt 6,33). Zdá se, že každodenní život na nás doléhá tolika důležitými povinnostmi, že zapomínáme dát na první místo to nejdůležitější v našem životě: každý den se znovu odevzdat Kristu.

**Aplikace**

`Kdy míváš tendenci zanedbávat čas s Bohem kvůli „důležitějším“ věcem? Proč je tak snadné sklouznout do tohoto zvyku? Jak proti tomu můžeme bojovat?`