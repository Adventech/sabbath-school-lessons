---
title:  'Podněty k zamyšlení'
date:  14/11/2025
---

Přečtete si 46. kapitolu „Ébal a Gerizím“ z knihy Na úsvitu dějin (PP 499–504; NUD 238–240).

„Na hoře Ébal byl postaven památník z obrovských kamenů. Na těchto kamenech, které byly předem speciálně upraveny, byl napsán zákon, a to nejen deset přikázání vyhlášených z hory Sínaj a vyrytých do kamenných desek, ale i zákon předaný Mojžíšovi a zapsaný do knihy. Vedle tohoto památníku byl vybudován oltář z neotesaného kamene, na němž se přinášely oběti Hospodinu. Přestupováním Božího zákona na sebe Izraelci přivolali zasloužený Boží hněv. Ten by na ně okamžitě dopadl, nebýt Kristovy smírčí oběti, představované obětním oltářem.“ (PP 500; NUD 238)

„Večeře Páně by však neměla být smuteční slavností. To není jejím posláním. Učedníci se neshromažďují u stolu Páně proto, aby si připomínali své nedostatky a hořekovali nad nimi. Nemají se obšírně zabývat náboženskou zkušeností, kterou v minulosti prožili, ať již byla povznášející nebo skličující. Nemají si připomínat vzájemné neshody. To vše je součástí přípravného obřadu. Zpytování vlastního nitra, vyznání hříchu a urovnání sporů má každé Večeři Páně předcházet. Potom je čas na setkání s Kristem. Učedníci nemají stát ve stínu kříže, ale v jeho spásném světle. Mají otevřít svá srdce zářivým paprskům Slunce spravedlnosti.“ (DA 659; TV 422)

**Otázky k rozhovoru**

`1. Co pro vás znamená hledat nejprve království Boží? Jak tento princip formuje váš každodenní život?`

`2. Podívejte se na svou odpověď na středeční závěrečnou otázku o tom, jak snadné je zapomenout na Boha uprostřed každodenního shonu života. Ve třídě diskutujte o tom, proč je to tak jednoduché. Je možné najít řešení?`

`3. Jako adventisté sedmého dne věříme, že Ježíš slouží v náš prospěch v nebeské svatyni. Proč může být tato víra stálým zdrojem naší naděje a síly? Proč by nám vědomí, že je to Ježíš, kdo se tam nahoře za nás „přimlouvá“ (Žd 7,25), mělo pomoci uvědomit si, jak dobrou zprávou je jeho působení v nebeské svatyni zvláště nyní, v antitypickém Dni smíření?`