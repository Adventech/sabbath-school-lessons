---
title:  Misijní příběh
date:   14/11/2025
---

#### Vrácení Božích věcí: 2. část

Obchod poslal dodávku, aby vyzvedla domácí potřeby, které Frank Mukube koupil na úvěr a chtěl vrátit, i když za ně už zaplatil. A tak Frank, který podepsal papír, že nepožaduje náhradu, jel v dodávce do svého pronajatého domu v Namibii.

Když dodávka zacouvala k domu, přiběhla Frankova bytná, která bydlela poblíž. „Proč jste mi neřekl, že se stěhujete?“ zeptala se.

„Nestěhuji se,“ odpověděl Frank. „Vracím tyto věci, které nejsou zcela moje, i když jsem za ně zaplatil. Chci znovu dávat desátky a dary.“

„Co to říkáte o desátcích a darech?“ zeptala se.

Frank vysvětlil, že Bible učí, že lidé by měli dávat desátky a dary, a že on je dva roky nedával, aby mohl splácet měsíční splátky za vše, co si koupil na úvěr.

Bytná se Frankovi vysmála.

Když se dodávka a Frank vrátili do obchodu, vedoucí obchodu sledoval, jak se vykládá postel, pohovka, sporák, rádio, televize, koberec a dokonce i kuchyňské hrnce. „O co se to tady vlastně pokoušíte?“ zeptal se.

„Tyto věci stály mezi mnou a mým Bohem, protože byly koupeny z mých desátků a darů,“ řekl Frank. „Teď cítím úlevu.“

Frank opravdu cítil úlevu. Věděl, že bez postele bude muset spát na podlaze. Bez sporáku bude muset hledat palivové dříví a hrnce, aby si mohl uvařit večeři na otevřeném ohni. Ale byl šťastný. Cítil se „prokletý kletbou“, protože okrádal Boha (Malachiáš 3,8.9). Ale když se všechno vrátilo do obchodu, cítil pokoj a smíření s Bohem.

Té noci Frank nakonec nemusel spát na podlaze ani hledat dřevo a hrnce na večeři. Srdce jednoho přítele se pohnulo, když se dozvěděl o Frankově rozhodnutí, a přinesl mu postel a starý sporák se dvěma hrnci.

„Bůh mi dal postel. Bůh mi dal sporák,“ řekl Frank. „To mě přesvědčilo, že to, co Bůh slíbil, je skutečně pravda.“

Bůh slibuje těm, kteří dávají desátky a dary: „Jen mě v tom vyzkoušejte, praví Hospodin zástupů, zda vám nezotvírám nebeské průduchy a nevyliji na vás požehnání, že ho ani nepoberete.“ (Malachiáš 3,10).

Od toho dne je Frank věrný ve svých desátcích a darech. Dnes slouží jako ředitel správy Adventistické církve v jižní Namibii. Řekl, že Bůh je vždy věrný: „Bůh říká: ‚Pokud se postaráš o mé záležitosti, já se postarám o tvé. Když odevzdáš desátek, postarám se o tvůj život.‘“
