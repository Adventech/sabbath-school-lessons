---
title:  'Pesach'
date:  10/11/2025
---

> <p></p>
> 10Izraelci tábořili v Gilgálu. Čtrnáctého dne toho měsíce navečer slavili na Jerišských pustinách hod beránka. 11Druhého dne po hodu beránka začali jíst nekvašené chleby a pražené zrní z výtěžku země, právě toho dne. 12Toho druhého dne, kdy začali jíst z výtěžku země, přestala také mana; teď už Izraelci manu neměli, ale toho roku jedli z úrody kenaanské země. (Joz 5,10–12)

**Osobní studium**

`V čem spočívá význam Jozuova rozhodnutí slavit Pesach navzdory naléhavému a nesmírně důležitému úkolu dobýt zaslíbenou zemi? Přečti si Joz 5,10; Ex 12,6; Lv 23,5; Nu  28,16; Nu 16,4.6.`

Dalším důležitým činem, který předcházel dobývání, bylo slavení svátku Pesach. Konalo se večer čtrnáctého dne v měsíci, na základě důsledného dodržování pokynů od Boha. Zvláštní důraz je kladen na symbolický význam svátku: události v knize Jozue odrážejí události vyjití z Egypta. Pesach připomíná noc desáté rány (Ex 12), kdy Hospodinův anděl zabil všechny prvorozené v Egyptě a ­Izraelce ušetřil. Následuje exodus, přechod Rudého moře a cesta pouští.

Naproti tomu příběh druhé generace začíná na poušti, pokračuje přechodem Jordánu, zahrnuje obřízku a slavení hodu beránka a vede k rozhodujícímu momentu, kdy lze očekávat další zázračný zásah Hospodina proti nepřátelům Izraele, obyvatelům Kenaa­nu. Spolu se všemi předchozími událostmi představuje slavení svátku Pesach začátek nové éry v dějinách Izraele.

Prostřednictvím symbolu obětního beránka ukazoval svátek Pesach na vysvobození Izraelců z egyptského otroctví, ale zároveň na antitypické naplnění v Božím Beránkovi (J 1,29.36; 1K 5,7; 1Pt 1,18.19), který nás vykoupil z otroctví hříchu. Při poslední večeři Ježíš předtím, než přinesl nejvyšší oběť, změnil Pesach (Paschu) v památku své smrti (Mt 26,26–29; 1K 11,23–26).

Pesach a Večeře Páně však připomínají mnohem slavnější událost v budoucnosti, kdy vykoupený zástup vchází do nebeského Kenaanu. Apoštol Jan ve Zjevení popisuje tuto událost jako sto čtyřicet čtyři tisíce lidí kráčejících po křišťálovém moři (jehož předobrazem jsou Rudé moře a řeka Jordán), před Božím trůnem (Zj 4,6; Zj 7,9.10) a slavících Pesach a Večeři Páně jako svatební hostinu Beránka (Mt 26,29; Zj 19,9).

**Aplikace**

`Jakými způsoby můžeme prožívat realitu kříže, i když zrovna neslavíme Večeři Páně?`