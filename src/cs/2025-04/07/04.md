---
title:  'Oltáře obnovy'
date:  11/11/2025
---

> <p></p>
> 30Tehdy zbudoval Jozue oltář Hospodinu, Bohu Izraele, na hoře Ébalu, 31jak Izraelcům přikázal Mojžíš, služebník Hospodinův, tak jak je napsáno v Knize Mojžíšova zákona: oltář z neotesaných kamenů, neopracovaných železem. Na něm přinesli Hospodinu oběti zápalné a obětovali oběti pokojné. (Joz 8,30.31)

**Osobní studium**

Co vedlo Jozua k tomu, aby postavil Hospodinu oltář? Porovnej úvodní text (Joz 8,30.31) s Dt 11,26–30 a Dt 27,2–10.

V období patriarchů oltáře lemovaly jejich cestu a staly se hmatatelným zobrazením jejich nároku na zemi, kterou jim zaslíbil Bůh. Nyní postavením oltáře Izraelci vydali svědectví o splnění zaslíbení daných jejich předkům. V tomto případě je vztyčení oltáře přímým naplněním pokynů daných Mojžíšem (Dt 11,26–30; Dt 27,2–10).

Text Joz 8,30–35 hraje důležitou roli při formování celého teologického poselství knihy. Tím, že spojuje hrozivý a násilný příběh (válku) s něčím úplně jiným, se scénou potvrzení smlouvy (uctívání), nás Jozue vrací k jednomu z nejdůležitějších teologických témat, které bylo v knize nastoleno hned na začátku: Jozue má za úkol vést Izrael k životu v poslušnosti smlouvy s Hospodinem (Joz 1,7). Takto je Jozue zobrazen i na konci knihy (Joz 24).

Bez ohledu na důležitost války a dobývání země nacházíme v celém příběhu něco ještě důležitějšího: věrnost požadavkům Božího zákona. Obsazení země je jen jedním z kroků k naplnění Božího plánu s Izraelem a s obnovou celého lidstva. Věrnost přikázáním Tóry představuje nejdůležitější otázku týkající se osudu lidstva. Jozue zaznamenává opis zákona na velké obílené kameny, které se liší od kamenů oltáře (porovnej Dt 27,2–8). Kameny, které pravděpodobně obsahovaly deset přikázání, tedy tvořily samostatný pomník v blízkosti oltáře, který měl Izraelitům neustále připomínat výsady a povinnosti vyplývající ze smlouvy.

Jozue je předobrazem novozákonního Jozua (Ježíše), jehož posláním bylo mimo jiné přivést lidstvo zpět k poslušnosti Bohu. Aby toho dosáhl, musel vybojovat konflikt s mocnostmi zla. Jeho konečným cílem bylo splnit požadavky smlouvy v náš prospěch: „Ke všem zaslíbením Božím, kolik jich jen jest, bylo v něm řečeno ‚Ano‘. A proto skrze něho zní i naše ‚Amen‘ k slávě Boží“ (2K 1,20).

**Aplikace**

`Které duchovní praktiky mohou mít dnes podobnou funkci jako stavba oltáře ve starověku?`