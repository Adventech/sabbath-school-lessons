---
title:  'Podněty k zamyšlení'
date:  07/11/2025
---

Přečtěte si třetí část 45. kapitoly „Pád Jericha“ z knihy Na úsvitu dějin (PP 493–498; NUD 234–237).

„Akánův příběh je pro nás poučením o velikosti tohoto hříchu a jeho hrozných důsledcích. Akán pěstoval nenasytnou touhu po zisku tak dlouho, až se stala zvykem, který ho spoutával okovy tak pevnými, že je nebylo možno zlomit. [...]

Akán viděl poražené a zoufalé izraelské vojsko vracející se z Aje. Přesto nepředstoupil a nevyznal svůj hřích. Viděl Jozua a starší ležet v nevýslovném zármutku na zemi. Přesto stále mlčel. Naslouchal veřejnému oznámení, že byl spáchán velký zločin, a dokonce slyšel, o jaký konkrétní hřích se jedná. Avšak jeho rty byly zapečetěny. Jeho nitro se chvělo hrůzou, když viděl, jak byl označen jeho kmen, pak jeho rodina a jeho domácnost. Přesto se ze svého přestoupení nevyznal, dokud Boží prst neukázal na něj samotného. Teprve až už nemohl svůj hřích déle skrývat, řekl pravdu.

Je obrovský rozdíl mezi připuštěním faktů poté, co byly prokázány, a vyznáním hříchů, o kterých víme jen my a Bůh. Akánovo vyznání sloužilo pouze k tomu, aby se ukázalo, že byl potrestán spravedlivě. Nebylo v něm ani stopy po pravém pokání, žádná lítost, žádná změna postoje, žádné zošklivení si zla.“ (PP 496–498; NUD 236.237)

**Otázky k rozhovoru**

`1. Diskutujte o důsledcích desátého přikázání (Ex 20,17) ve světě ovládaném reklamou a konzumem. Jak můžeme prakticky rozlišit mezi touhou a potřebou? Proč je důležité správně pochopit tento rozdíl?`

`2. Přečtěte si Danielovu modlitbu v Da 9,4–19. Proč je důležité, že Daniel při vyznávání hříchů Izraele opakovaně říká: „my“ jsme udělali všechny tyto špatné věci, i když nemáme žádné záznamy o tom, že by se samotný Daniel podílel na jednání, které Izraelity přivedlo do zajetí?`

`3. Zamyslete se nad otázkou na konci části na čtvrtek. Proč byla pro svědectví Izraelců důležitá jejich poslušnost všech „zákonů a soudů“? Jak se stejný princip vztahuje na naši církev dnes? V čem by bylo naše svědectví účinnější, kdybychom se skutečně řídili vším, co nám Bůh řekl?`

---

#### Dodatečné otázky k diskuzi

`Narazil jsi během svého studia této lekce na něco překvapivého? Co to bylo?`

`Co na Akánově hříchu považuješ za nejhorší?`

`Můžeme lidem v našem okolí pomoci změnit „Dolinu zkázy“ na „Bránu naděje“? Jak?`

`Zkus vybrat nejdůležitější myšlenku z dnešní diskuze. Prozraď nám, proč jsi z toho množství toho, co tu zaznělo, vybral právě tuto myšlenku.`