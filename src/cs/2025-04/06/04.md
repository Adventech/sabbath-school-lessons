---
title:  'Osudné rozhodnutí'
date:  04/11/2025
---

> <p></p>
> 19Tu vyzval Jozue Akána: „Synu, přiznej slávu Hospodinu, Bohu Izraele, a vzdej mu chválu. Doznej se mi, co jsi učinil; nic přede mnou nezapírej!“ 20Akán odpověděl Jozuovi: „Ano, zhřešil jsem proti Hospodinu, Bohu Izraele; učinil jsem toto: 21Viděl jsem mezi kořistí jeden pěkný šineárský plášť, dvě stě šekelů stříbra a jeden zlatý jazyk o váze padesáti šekelů. Vzplanul jsem žádostí a vzal jsem si to. Je to ukryto v zemi uvnitř mého stanu a stříbro je vespod.“ (Joz 7,19–21)

**Osobní studium**

`Co žádá Jozue od Akána v úvodním textu (Joz 7,19–21)? Jaký význam má taková žádost? Jak rozumíš Akánovu vyznání?`

Jozue vyzval Akána, aby učinil dvě věci: (1) aby vzdal Bohu čest a slávu a (2) aby přiznal, bez zatajování, co učinil. Můžeme to vnímat i tak, že Akána měl vzdát slávu Bohu přiznáním toho, co udělal. Je zde použit výraz (toda), který se může vztahovat ke vzdávání díků (Ž 26,7; Iz 51,3; Jr 17,26), ale i k vyznání hříchu (Ezd 10,11).

Biblický text nenaznačuje, že by Akán projevil nějaké známky skutečného pokání. Až do konce doufal, že zůstane skrytý. Jeho vzdorovitý postoj ho kvalifikoval na úmyslného hříšníka, pro kterého podle Mojžíšova zákona neexistovalo žádné smíření (srov. Nu 15,27–31).

Akánova slova v Joz 7,21 připomínají pád Adama a Evy. Eva viděla (ra‘ah), že strom je „lákavý“ (ČSP „žádoucí“, chamad) a nakonec vzala (lakach) z jeho plodů (Gn 3,6). Ve svém přiznání Akán objasňuje, že mezi kořistí viděl (ra‘ah) „pěkný šineárský plášť, dvě stě šekelů stříbra a zlatý prut vážící padesát šekelů“. Říká: „Vzplanul jsem žádostí“ (chamad) po těchto věcech a vzal si je (lakach). Stejně jako v případě Adama a Evy, i Akánovo rozhodnutí odhaluje, že hřích žádostivosti je hříchem nevěry. Podezřívá Boha, že nechce pro své stvoření to nejlepší a že před ním skrývá něco mimořádně skvělého, co si nechává jen pro sebe.

Kromě narážky na prvotní lidský pád text zdůrazňuje ostrý kontrast mezi postoji Rachab (srov. s Joz 2,1–13) a postojem Akána. Zatímco Rachab vyvedla vyzvědače na střechu a ukryla je před vojáky, Akán vzal zakázané věci a skryl je před Jozuem. Rachab projevila laskavost izraelským vyzvědačům a pomohla jim zajistit vítězství, ale Akán svou chamtivostí přinesl Izraelitům potíže a porážku. Rachab uzavřela smlouvu s Izraelci, Akán porušil smlouvu s Hospodinem. A zatímco Rachab zachránila sebe a svou rodinu, a díky ní se z nich stali vážení občany Izraele, Akán odsoudil sebe a svou rodinu k smrti a stal se příkladem hanby.

**Aplikace**

`Přemýšlej o hříchu žádostivosti. Jak se můžeme vyhnout tomu, abychom jí podlehli, bez ohledu na to, kolik toho máme nebo nemáme? (Srovnej s L 12,15.)`

---

#### Dodatečné otázky k diskuzi

`Proč měl Akán „přiznat“ slávu Hospodina a „doznat“, co učinil?`

`Co bylo příčinou Akánova hříchu?`

`Jak bys popsal, co je to žádostivost?`

`Kde se s ní v Bibli setkáváme poprvé?`

`Proč je v Desateru „nepožádáš“?`

`Kdy se naše touha stává hříšnou?`

`Jaká máš se žádostivostí vlastní zkušenosti?`

`Existuje nějaká ochrana před žádostivostí?`