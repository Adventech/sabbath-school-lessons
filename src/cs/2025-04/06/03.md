---
title:  'Akánův hřích'
date:  03/11/2025
---

> <p></p>
> 16Za časného jitra rozkázal Jozue Izraeli přistupovat po kmenech. Losem byl označen kmen Judův. 17Rozkázal, aby přistupovala judská čeleď. Označena byla čeleď Zerachejců. Rozkázal, aby přistupovala zerašská čeleď po mužích. Označen byl Zabdí. 18Pak rozkázal, aby přistupoval jeho dům po mužích. Označen byl Akán, syn Karmího, syna Zabdího, syna Zerachova z pokolení Judova. 19Tu vyzval Jozue Akána: „Synu, přiznej slávu Hospodinu, Bohu Izraele, a vzdej mu chválu. Doznej se mi, co jsi učinil; nic přede mnou nezapírej!“ (Joz 7,16–19)

**Osobní studium**

`Co se z úvodního textu (J 7,16–19) dozvídáme o Bohu a o Akánovi?`

Místo odhalení identity provinilce Bůh použije způsob, který postupně odhalí jeho spravedlnost a milost. Po vysvětlení důvodu porážky Izraele a výzvě k posvěcení lidu (Joz 7,13–15) nechává určitou dobu mezi oznámením způsobu hledání viníka a samotným začátkem procedury. To dává Akánovi čas na přemýšlení, pokání a vyznání svého hříchu. Podobně i členové jeho rodiny (pokud by věděli, co se stalo) měli možnost se rozhodnout, zda se chtějí zapojit do zakrývání hříchu, nebo odmítnout být spolupachateli. Vzpomeňme například syny Kóracha, kteří se vyhnuli zničení tím, že odmítli stát na straně svého otce (srov. Nu 16,23–33; 26,11).

Řešení složité a nepříjemné situace se ubírá opačným směrem, než jakým zlo vstoupilo do Izraele a sužovalo ho. Vina celého společenství se postupně zužuje; ze všech Izraelců na jeden kmen, z kmene na rod, z rodu na rodinu a z rodiny ke konkrétnímu jednotlivci. Vyšetřovací proces nejenže odhalil pachatele, ale očistil také nevinné. To byl velmi důležitý aspekt pečlivého soudního řízení, v němž samotný Bůh vystupuje jako svědek Akánových činů.

Čtenář může cítit napětí, jak se Boží pohled postupně zaměřuje na Akána. Tento člověk však vzdorovitě mlčí a doufá, že zůstane neodhalen. Ale před pronikavýma očima Hospodina nezůstane nic skryto (Ž 139,1–16; 2Pa 16,9). Bůh ví, co se ukrývá v srdci každého člověka (1S 16,7; Jr 17,10; Př 5,21).

Je důležité všimnout si, jak Jozue oslovuje Akána – „synu“ (Joz 7,19). Tento výraz ukazuje nejen na věk Jozua a jeho vůdčí roli, ale také prozrazuje, v jakém duchu tento velký bojovník přistupoval ke spravedlnosti. Jeho srdce bylo plné soucitu s Akánem, přestože byl povolán, aby vykonal nad provinilcem rozsudek. Svým postojem Jozue opět předznamenával citlivost, laskavost a lásku Krista. „Nikdy se neprojevoval hrubě, nemluvil zbytečně přísně a nezraňoval citlivé lidi. Neodsuzoval lidskou slabost. Neohroženě napadal pokrytectví, nevěru a nepravost. Činil to však s nesmírnou lítostí.“ (DA 353; TV 223)

**Aplikace**

`Jak ovlivňuje tvůj život poznání, že Bůh ví o všem, co děláš, a zná i to, co neví nikdo jiný?`