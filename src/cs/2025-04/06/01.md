---
title:  'Nepřítel uvnitř'
date:  01/11/2025
---

### Texty na tento týden
1Pt 1,4; Joz 7; Ž 139,1–16; Ezd 10,11; L 12,15; Joz 8,1–29

> <p>Základní verš</p>
> „Já Hospodin zpytuji srdce a zkoumám ledví, já každému splatím podle jeho cesty, podle ovoce jeho skutků.“ (Jr 17,10)

V sedmé kapitole knihy Jozue nacházíme první případ, kdy prostřednictvím tragické zkušenosti izraelský lid poznává dalekosáhlé důsledky smlouvy a její hluboký význam. Zatímco poslušnost všech ustanovení smlouvy zajišťovala Izraelcům vítězství, nerespektování podmínek smlouvy přineslo jejich porážku. Vojenský úspěch Izraelců nezávisel na jejich počtu, bojové strategii nebo chytré taktice, ale na přítomnosti božského bojovníka mezi nimi.

Během obsazování zaslíbené země museli Izraelci pochopit závažnou skutečnost, že jejich nejnebezpečnější nepřítel se nenachází kdesi mimo jejich tábor, ale v jejich vlastních řadách. Největší výzva, které čelili, nebyly ani opevněné zdi kenaanských měst, ani jejich vyspělá vojenská technika. Nejkomplikovanější bylo vypořádat se s jednotlivci v jejich vlastním táboře, kteří se vyznačovali tvrdohlavostí a svévolným ignorováním Hospodinových pokynů.

Podobným výzvám jsme vystaveni i my při očekávání našeho nebeského dědictví (1Pt 1,4; Ko 3,24). Zatímco nedočkavě stojíme na hranicích zaslíbené země, naše věrnost je vystavena zkouškám a zvítězit můžeme jen díky odevzdání se Ježíši Kristu.

**Osnova lekce**

V šesté lekci našeho studia knihy Jozue se budeme věnovat kapitolám 7 a 8. Zaměříme se při jejich čtení na to, že nebezpečím pro Boží lid nemusí být nutně vnější nepřítel, ale často je zásadní problém „uvnitř“ – nedůvěra a porušení Boží smlouvy.

- Joz 7,1–13: Akánův hřích a vina celého Izraele (neděle)
- Joz 7,16–19: Boží odhalení hříchu a výzva k pokání (pondělí)
- Joz 7,19–21: Akánova žádostivost a dopady hříchu (úterý)
- Joz 7,22–24; 8,1–29: Z „údolí trápení“ k „bráně naděje“ (středa)
- Joz 7,6–9: Svědectví Izraele o velkém Bohu (čtvrtek)