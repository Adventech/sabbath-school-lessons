---
title:  'Svědek Boží moci'
date:  06/11/2025
---

> <p></p>
> 6Tu roztrhl Jozue své roucho, padl před Hospodinovou schránou tváří k zemi, ležel tak až do večera spolu s izraelskými staršími a házeli si prach na hlavu. 7Jozue lkal: „Ach, Panovníku Hospodine, proč jsi vlastně převedl tento lid přes Jordán? Chceš nás vydat do rukou Emorejců, aby nás zahubili? Kéž bychom byli raději zůstali na druhé straně Jordánu! 8Dovol prosím, Panovníku, co mám říci, když se Izrael dal na útěk před svými nepřáteli? 9Až to uslyší Kenaanci a ostatní obyvatelé země, obklíčí nás a vyhladí naše jméno ze země. Co pak učiníš pro své veliké jméno?“ (Joz 7,6–9)

**Osobní studium**

V páté lekci jsme si ukázali, že Bůh dal obyvatelům Kenaanu příležitost, aby se odvrátili od svých špatných cest. Oni však odmítli a nakonec čelili Božímu soudu.

`Úvodní verš (Joz 7,6–9) se zabývá Jozuovou počáteční reakcí na neštěstí, které je postihlo. Při čtení se zaměřte zejména na Joz 7,9. Jaký důležitý teologický princip se v jeho slovech nachází?`

Nejprve Jozue mluví podobně jako Izraelci uprostřed potíží po odchodu z Egypta: „Kéž bychom byli zemřeli Hospodinovou rukou v egyptské zemi, když jsme sedávali nad hrnci masa, když jsme jídávali chléb do sytosti. Vždyť jste nás vyvedli na tuto poušť, jen abyste celé toto shromáždění umořili hladem.“

Jozue zde říká: „Ach, Panovníku Hospodine, proč jsi vlastně převedl tento lid přes Jordán? Chceš nás vydat do rukou Emorejců, aby nás zahubili? Kéž bychom byli raději zůstali na druhé straně Jordánu!“ (Joz 7,7).

Brzy však projeví své velké znepokojení nad škodami, které tato porážka způsobí Božímu jménu a pověsti. „Až to uslyší Kenaanci a ostatní obyvatelé země, obklíčí nás a vyhladí naše jméno ze země. Co pak učiníš pro své veliké jméno?“ (Joz 7,9).

To odhaluje téma a princip, který byl ústředním bodem Božích záměrů s Izraelem. Bůh chtěl, aby okolní pohanské národy viděly, jak velké věci Bůh udělá pro svůj lid, který ho poslouchá, a mohly se tak, stejně jako Rachab, dozvědět o Bohu Izraele prostřednictvím moci, kterou získal jeho lid. Na druhou stranu, kdyby se věci vyvíjely špatně, jako tomu bylo zde, národy by považovaly izraelského Boha za slabého a neschopného (viz Nu 14,16; Dt 9,28), což by mohlo povzbudit odpor Kenaanců.

I když v těchto příbězích vidíme, jak Židé postupně obsazovali zaslíbenou zemi, ve skutečnosti šlo především o to, aby byl oslaven Bůh, který byl jedinou nadějí pro Izraelce i pro pohany.

**Aplikace**

`Přečti si text Dt 4,5–9. V čem můžeme vidět paralelu mezi Izraelem a jeho svědectvím světu a naším svědectvím jako adventistů sedmého dne dnes?`

---

#### Dodatečné otázky k diskuzi

`Jak Jozue zareagoval na porážku, kterou utrpěli u města Aj?`

`Co mu nakonec nejvíce vadilo na této porážce?`

`Jaké škody mohla tato porážka způsobit Izraeli?`

`Jaký byl podle autora lekce ústřední bod Božích záměrů s Izraelem?`

`Myslíš, že má Bůh stejný záměr i s námi? Proč?`

`Můžeme Bohu zkomplikovat jeho snahu o spasení našich blízkých, sousedů nebo spolupracovníků? Jak?`