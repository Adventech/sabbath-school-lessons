---
title:  Misijní příběh
date:   07/11/2025
---

#### Vrácení Božích věcí: 1. část

Frankovi Mukube došly peníze, když se přestěhoval do nového města v Namibii a zařídil si pronajatý dům mnoha věcmi, které koupil na úvěr: postel, pohovku, sporák, rádio, televizi, koberec a dokonce i kuchyňské hrnce.

Tohle v plánu neměl. Frank měl novou práci jako učitel účetnictví a pečlivě si spočítal svůj měsíční rozpočet. Zpočátku neměl žádné potíže s dáváním desátků a darů a splácením půjčky. Pak ale přišly neočekávané výdaje. Zdálo se, že na to vše nemá dost peněz, a tak přestal dávat desátky a dary. Frank se cítil hrozně. Modlil se: „Co mám dělat?“ Splácení dluhu bylo rozloženo ještě na dva roky. Ale Malachiáš 3:8,9 říká: „Smí snad člověk okrádat Boha? Vždyť vy mě okrádáte! 'Jak tě okrádáme?' ptáte se. Na desátcích a obětech! Jste naprosto prokletí, že mě okrádáte...“.

Uplynuly dva roky. Frank pociťoval těžké břemeno až do dne, kdy půjčky splatil. Ale místo radosti se cítil ještě mizerněji. Rozhodl se, že vrátí vše, co koupil na úvěr. První osobou, která se o jeho plánu dozvěděla, byl jeho šéf ve státní instituci, kde učil. Požádal o povolení opustit kampus na několik hodin. „Potřebuji vrátit své věci do obchodu,“ řekl.

„Nezaplatil jsi za ně?“ zeptal se jeho šéf.

„Zaplatil jsem je v plné výši, ale chci je vrátit,“ odpověděl Frank.

„Proč?“

„Stojí mezi mnou a mým Bohem, protože jsem nevrátil to, co patří Bohu.“

Místnost se zaplnila posměchem. „To přece nemůžeš udělat,“ řekl jeho šéf. „Zbláznil ses?“ Ale opustit kampus Frankovi dovolil.

Frank šel do svého pronajatého bytu a oznámil své rozhodnutí bratrovi, který se k němu nastěhoval. I jeho bratr zpochybnil Frankovu příčetnost.

„Je dobré nespát s věcmi, které jsou prokleté,“ odpověděl Frank. „Použil jsem Boží peníze, abych za tyto věci zaplatil.“

Poté šel Frank do obchodu a promluvil s vedoucím, který vyhledal nákupy v počítači a zjistil, že za vše bylo zaplaceno.

„Zbláznil jste se?“ zeptal se.

Frank ho ujistil, že je v pořádku.

„Nemůžeme je od vás odkoupit,“ řekl vedoucí.

Frankovi to ale nevadilo.

Vedoucí tedy vytiskl dokument. „Podepište se tady,“ řekl. „Stojí tu, že jste za všechno zaplatil, ale vracíte to bez náhrady.“

_Zbytek misijního příběhu si budete moci přečíst příští týden._