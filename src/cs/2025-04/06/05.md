---
title:  'Brána k naději'
date:  05/11/2025
---

> <p></p>
> 22Jozue poslal posly, ti běželi do stanu, a hle, bylo to ukryto v jeho stanu a stříbro bylo vespod. 23Vzali ty věci ze stanu, přinesli k Jozuovi a všem Izraelcům a položili je před Hospodina. 24Za účasti všeho Izraele vzal Jozue Akána, syna Zerachova, i stříbro, plášť a zlatý jazyk, i jeho syny a dcery, býky a osly, jeho brav i stan a všechno, co mu patřilo, a ubírali se s tím vzhůru do doliny Akóru. (Joz 7,22–24)

> <p></p>
> Zas jí dám její vinice, dolinu Akór jako bránu k naději. Tam mi opět odpoví jako za dnů mládí, jako v den, kdy vystoupila z egyptské země. (Oz 2,17)

**Osobní studium**

`Co nám příběh zaznamenaný v Joz 8,1–29 říká o tom, jak Bůh dokáže proměnit naše největší selhání v nové příležitosti?`

Hospodinova strategie mění počáteční porážku Izraele v taktickou výhodu, čímž se z doliny Akór (hebr. achor znamená „trápení“ nebo „těžkost“) stává „brána k naději“ (viz Oz 2,17). Po prvním vítězství nad Izraelci měli občané Aje příliš vysoké sebevědomí, a tak opakovali svou strategii při útoku na Izraelce, kteří předstírali ústup a porážku. Když se obyvatelé Aje nechali vylákat ze své pevnosti, třicet tisíc Izraelců, kteří se nacházeli nedaleko města (Joz 8,4), dobylo prázdné město tak, že ho podpálili. Text dále objasňuje (Joz 8,7), že vítězství nepřinesla promyšlená strategie, ale že sám Hospodin přinesl vítězství a předal město Aj do rukou Izraelců. A přestože se tato kapitola soustředí především na popis jednotlivých vojenských aspektů události, text nezapomíná zdůraznit to nejdůležitější: vítězství je darem od Hospodina.

Rozhodující moment bitvy nastává, když muži opustí město Aj a začnou pronásledovat Izraelce. Právě tehdy Hospodin promlouvá v této kapitole podruhé (Joz 8,18; poprvé mluvil, když oznamoval Izraelcům připravenou strategii v Joz 8,1.2), čímž signalizuje, že na celý boj dohlíží. A zatímco dosud nebylo jasné, jak celá bitva skončí, od této chvíle je zřejmé, že armáda Izraelců zvítězí.

Jozue měl v ruce spíše srpovitý meč, než kopí nebo oštěp. V jeho době už se zřejmě nepoužíval jako skutečná zbraň, ale stal se symbolem nezávislosti. A kromě toho, že jím dal signál k útoku, vyjadřoval i Boží svrchovanost při porážce města Aj. Jozue držel svou zbraň ve zvednuté ruce, dokud Izraelci nedosáhli úplného vítězství (Joz 8,26). To ukazuje, že Jozue naplno převzal vůdčí roli, která spočívala na Mojžíšovi při přechodu přes Rudé moře (Ex 14,16) a ve válce proti Amálekovi (Ex 17,11–13), kde bojoval i Jozue.

Tentokrát se sice neudál žádný zázračný viditelný Boží zásah, ale vítězství nad Ajem není o nic méně projevem Boží moci než vítězství nad Egypťany v první generaci nebo při nedávném vítězství nad Jerichem. Klíčem k úspěchu je Jozuova víra v Hospodinovo slovo a jeho neochvějná poslušnost. Princip, který vidíme v tomto příběhu, zůstává platný pro Boží lid i dnes, bez ohledu na to, kde žije a jakým výzvám čelí.

**Aplikace**

`Některá naše selhání v nás zanechávají pocity malomyslnosti nebo porážky. Jakým způsobem může Bůh změnit „údolí trápení“ v „bránu k naději“? Jaké kroky víry a poslušnosti můžeš udělat právě dnes, abys následoval Boží vedení – i když ještě nevidíš výsledek?`

---

#### Dodatečné otázky k diskuzi

`Mohl se Akán zachránit? Do které chvíle?`

`Jaký trest postihl Akána? Jak se s Akóru stala „Dolina zkázy“?`

`Spolu s Akánem byla „popravena“ i jeho rodina. Co si o tom myslíš?`

`Kde skončilo zlato, stříbro i plášť, objekt Akánovi „žádostivosti“?`

`Co nám tento příběh prozrazuje o zrůdnosti hříchu?`

`Proč mají naše hříchy na naše děti tak velký a zhoubný vliv?`

`Jak se z „Doliny zkázy“ stala „Brána naděje“?`