---
title:  'Porušení smlouvy'
date:  02/11/2025
---

> <p></p>
> 7Jozue lkal: „Ach, Panovníku Hospodine, proč jsi vlastně převedl tento lid přes Jordán? Chceš nás vydat do rukou Emorejců, aby nás zahubili? Kéž bychom byli raději zůstali na druhé straně Jordánu! [...] 10Hospodin řekl Jozuovi: „Vstaň! Co je s tebou, že jsi padl na tvář? 11Izrael zhřešil. Přestoupili mou smlouvu, kterou jsem jim vydal. Vzali z věcí propadlých klatbě, kradli, zatajili to a uložili mezi své věci. 12Proto nemohou Izraelci před svými nepřáteli obstát a obracejí se před svými nepřáteli na útěk, protože sami propadli klatbě. Nebudu už s vámi, jestliže ze svého středu nevymýtíte to, co propadlo klatbě. (Joz 7,7.10–12)

**Osobní studium**

`Přečtěte si Jozue 7. Jaké byly dvě hlavní příčiny porážky Izraele obyvateli města Aj?`

Je zajímavé uvědomit si, že čtenář od začátku zná důvod Hospodinova hněvu i jméno pachatele. Tím napínavým v příběhu o odhalování Akánova provinění je rozdíl mezi perspektivou čtenáře a vnímáním Jozua a Izraelců. Jako mnoho jiných starozákonních textů má i Jozue 7 chiastickou strukturu. Hlavní, vrcholná část odpovídá na otázku, proč Izraelci nedokázali dobýt Aj na první pokus.

Za porážkou Izraele obyvateli města Aj byly dva hlavní důvody: Akánův hřích a přílišná důvěra Izraelců ve vlastní síly. To způsobilo, že se před útokem proti Aji neporadili s Hospodinem a zároveň podcenili sílu nepřítele.

Na základě veršů Joz 7,1.11–13 můžeme vidět, že ačkoli byl za zrádné porušení zákazu zodpovědný Akán, je za něj odpovědný i celý národ a trpí za Akánův skutek. Bůh popisuje Akánův hřích postupným odhalováním jeho závažnosti prostřednictvím kumulativního používání příslovce „také“ ve verši 11 (hebr. gam). Podívejme se ještě jednou na tento verš, tentokrát v ČSP, který postup vystihuje: „Izrael zhřešil a přestoupili také mou smlouvu, kterou jsem jim dal. Vzali také z toho, co bylo zasvěceno zkáze, také kradli, také zapírali a uložili to také mezi své věci“ (Joz 7,11; ČSP). Nejprve se používá nejběžnější výraz pro hřích: chata. Potom následuje akt přestoupení popsaný pěti specifickými hříchy (slovesy), které uvádí příslovce gam: (1) ve-gam avru – také „přestoupili“, (2) ve-gam lakchu – také „vzali“ z věcí zasvěcených zkáze (cherem), (3) ve-gam ganvu – také „kradli“, (4) ve-gam kichašu – také „zapírali“ a (5) ve-gam šamu – také „uložili“ ukradené mezi své věci.

Smlouva mezi Hospodinem a Izraelem měla individuální i společenský rozměr. Ve světle smlouvy je Izrael považován za nedělitelný celek, který tvoří vyvolený Boží národ.

Hřích jednoho, nebo dokonce některých jeho členů způsobuje proto vinu celého smluvního společenství. Jak řekl Hospodin: „Izrael zhřešil. Přestoupili mou smlouvu, kterou jsem jim vydal“ (Joz 7,11).

**Aplikace**

`Jak může skrytý hřích jednotlivce nebo celého společenství bránit tomu, aby se plně projevila Hospodinova moc? Co můžeš ty osobně udělat pro obnovení důvěry, hledání Boží vůle a posílení jednoty společenství věřících?`

---

#### Dodatečné otázky k diskuzi

`Co víme o městu Aj?`

`Proč se Izraelci domnívali, že k porážce Aj ani nepotřebují Boží pomoc?`

`Už jsi někdy podcenil sílu „nepřítele“? Jak to dopadlo?`

`Kdy se více modlíš? Když stojíš před obrovským „Jerichem“, nebo když je před tebou malinkaté „Aj“? Proč?`

`Zažil jsi v životě nějaké „Jericho“? V čem spočívalo?`

`Zažil jsi v životě i nějaké „Aj“? Proč jsi prohrál?`

`S jakým nepřítelem dnes bojujeme my a jak ho můžeme porazit?`

`Proč není moudré s hříchem bojovat sám?`