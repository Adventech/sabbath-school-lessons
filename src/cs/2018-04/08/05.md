---
title:  Sobota
date:  21/11/2018
---

> <p></p>
> 12Dal jsem jim také své dny odpočinku, aby byly znamením mezi mnou a jimi, aby věděli, že já, Hospodin, je posvěcuji. … 19Já jsem Hospodin, váš Bůh. Řiďte se mými nařízeními, dodržujte mé řády a zachovávejte je. 20Svěťte mé dny odpočinku a budou znamením mezi mnou a vámi, abyste věděli, že já jsem Hospodin, váš Bůh. (Ez 20,12.19.20)

**Osobní studium**

Dalším důležitým biblickým učením, které vyzdvihují adventisté sedmého dne, je učení o sobotě jako sedmém dni. Jde o klíčovou doktrínu, která nás sjednocuje a zároveň přispívá k vytváření a prožívání našeho vzájemného společenství. V křesťanství tuto doktrínu vyznává (až na pár výjimek) téměř výhradně právě naše denominace.

Sobota je Božím darem, které lidstvo dostalo již během samotného stvořitelského týdne (Gn 2,1–3). Během stvoření vidíme tři Boží činy, jimiž byla ustanovena sobota: (1) Bůh v sobotu odpočinul, (2) požehnal tento den a (3) posvětil ho. Tyto tři činy představily sobotu jako mimořádný dar a umožnily lidstvu zažívat nebeskou realitu již zde na zemi. Sobota je zároveň potvrzením Božího šestidenního stvoření. Známý rabín, teolog a filozof Abraham Joshua Heschel nazval sobotu „chrámem v čase“. Sobota je svatým dnem, ve kterém se Bůh jedinečným způsobem setkává se svým lidem.

`Přečti si následující texty. Co tyto verše říkají o významu soboty pro lidi?`

Ex 20,8–11

Dt 5,12–15

Ez 20,12.19.20

V touze následovat Ježíšův příklad (L 4,16) světíme i my sobotu jako sedmý den. Ježíš vnímal a zachovával sobotu jako den odpočinku a bohoslužby. Mnohé ze zaznamenaných zázraků a znamení vykonal Ježíš právě v sobotu. Tímto způsobem vyzdvihl mimo jiné rozměr uzdravení (tělesného i duchovního), které vychází ze svěcení soboty (L 13,10–17). Apoštolové a první křesťané chápali, že Ježíš sobotu nezrušil. I oni sami ji zachovávali a v tento den navštěvovali bohoslužebné shromáždění (Sk 13,14.42.44; 16,13; 17,2; 18,4).

Dalším nádherným aspektem soboty je skutečnost, že je znamením našeho vysvobození z hříchu. Sobota je také památníkem Boží záchrany Izraelců z egyptského zajetí a jejich uvedení do odpočinku, který jim Bůh zaslíbil v Kanaánu (Dt 5,12–15). Přestože Izraelci selhali a nevešli zcela do tohoto odpočinku – protože se opakovaně dopouštěli neposlušnosti a modloslužby – Bůh zaslibuje, že „zůstává sobotní odpočinutí Božímu lidu“ (Žd 4,9; ČSP). Každý, kdo touží, může do tohoto odpočinku vstoupit – vírou ve spasení, které přináší Ježíš. Zachovávání soboty je symbolem duchovního odpočinku v Kristu a skutečnosti, že v otázce spasení jsme zcela závislí na Kristu. Naše vlastní skutky nás nikdy nemohou zachránit od hříchu a nemohou nám dát věčný život (Mt 11,28–30).

**Aplikace**

`Jakým konkrétním způsobem ti sobota pomáhá prožívat jednotu a společenství tak, jak si to Kristus přeje?`