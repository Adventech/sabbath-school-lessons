---
title:  Druhý příchod Ježíše Krista
date:  19/11/2018
---

> <p></p>
> 26Když vám řeknou: „Hle, je na poušti,“ nevycházejte! „Hle, v tajných úkrytech,“ nevěřte tomu! 27Neboť jako blesk ozáří oblohu od východu až na západ, takový bude příchod Syna člověka.

> <p></p>
> (Mt24,26.27)

**Osobní studium**

Apoštolové a první křesťané pokládali Kristův návrat za „blažené splnění naděje“ (Tt 2,13). Očekávali, že prostřednictvím Kristova druhého příchodu se naplní všechna proroctví a zaslíbení Písma. Jako adventisté sedmého dne se tohoto přesvědčení pevně držíme i dnes. Jednoznačně to potvrzuje i naše jméno – „adventisté“. Všichni, kteří milují Krista, radostně očekávají den, kdy se s ním budou moci setkat tváří v tvář. Do doby, než se to stane, nás zaslíbení o druhém příchodu Krista sjednocuje jako Boží lid.

`Přečti si následující texty. Co říkají o způsobu Kristova příchodu? Které charakteristiky druhého příchodu pokládáš za nejdůležitější? Proč?`

Sk 1,11

Mt 24,26.27

Zj 1,7

1Te 4,13–18

Zj 19,11–16

Bible nás opakovaně ujišťuje, že Ježíš přijde, aby se ujal svého vykoupeného lidu. O datu této události bychom neměli spekulovat, protože Ježíš řekl: „O onom dni a hodině však neví nikdo, ani andělé v nebi, ani Syn; jenom Otec sám.“ (Mt 24,36) Nejenže nevíme, kdy se Kristus vrátí, ale podle Bible to ani vědět nebudeme.

Na konci své služby Ježíš vyprávěl podobenství o deseti družičkách (Mt 25,1–13). Ilustroval tím zkušenost církve, která očekává jeho druhý příchod. Dvě skupiny družiček představují dva typy věřících, kteří vyznávají, že očekávají Krista. Na první pohled se zdá, že jsou obě skupiny stejné. Ale když Ježíš nepřichází a čekání se prodlužuje, nakonec se ukáže mezi oběma skupinami rozdíl. Jedna skupina si i přes Kristovo „zpoždění“ udržuje živou naději a na setkání se připravuje. Tímto podobenstvím chtěl Ježíš své následovníky naučit, že křesťanská zkušenost není založena na vzrušujících pocitech a nadšení, ale na vytrvalé důvěře v Boží milost a trpělivé víře – a to i tehdy, když nemáme žádný hmatatelný důkaz o naplňování Božích zaslíbení. Ježíš nás i dnes zve, abychom „bděli“ a byli kdykoliv připraveni na jeho příchod.

**Aplikace**

`Co pro tebe znamená očekávat druhý příchod Ježíše Krista? Jak se to projevuje ve tvém každodenním životě? Co můžeš udělat pro to, aby ses se během let čekání na Ježíšův příchod nedopustil stejné chyby, před jakou Ježíš varoval v podobenství o deseti družičkách?`