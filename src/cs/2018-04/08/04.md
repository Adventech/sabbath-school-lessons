---
title:  Ježíšova služba v nebeské svatyni
date:  20/11/2018
---

> <p></p>
> 11Ale když přišel Kristus, velekněz, který nám přináší skutečné dobro, neprošel stánkem zhotoveným rukama, to jest patřícím k tomuto světu, nýbrž stánkem větším a dokonalejším. 12A nevešel do svatyně s krví kozlů a telat, ale jednou provždy dal svou vlastní krev, a tak nám získal věčné vykoupení. (Žd 9,11.12)

**Osobní studium**

Ve Starém zákoně se dozvídáme, že Hospodin dal Mojžíšovi pokyn, aby mu Izraelci postavili svatyni, v níž bude Bůh mezi nimi „bydlet“ (Ex 25,8). Prostřednictvím služeb konaných ve svatyni se Izraelci učili o plánu spasení. Později, během vlády krále Šalomouna, byl přenosný svatostánek nahrazen velkolepým chrámem (1Kr 5–8). Při budování svatyně a později chrámu sloužila za vzor nebeská svatyně, stánek, „který zřídil sám Hospodin, a nikoli člověk“ (Žd 8,2; Ex 25,9.40).

Celá Bible vychází z předpokladu, že v nebi existuje nebeská svatyně, ve které přebývá Bůh. Služba v pozemské svatyni byla jakýmsi zjednodušeným vyjádřením a předzvěstí plánu spasení a Ježíšovy služby v nebeské svatyni.

`Přečti si texty Žd 8,6; 9,11.12.23–28 a 1J 1,9–2,2. Co tyto verše říkají o Ježíšově službě ve svatyni?`

Nebeská svatyně je od Kristova nanebevstoupení místem jeho kněžské služby pro naše spasení (Žd 7,25.26). Písmo nás proto povzbuzuje: „Přistupme tedy směle k trůnu milosti, abychom došli milosrdenství a nalezli milost a pomoc v pravý čas.“ (Žd 4,16)

V pozemské svatyni probíhala kněžská služba ve dvou fázích. První byla každodenní služba ve svatyni. Druhá se odehrávala jednou za rok ve svatyni svatých. Podobně popisuje Písmo i Ježíšovu službu v nebeské svatyni. Jeho službu v nebeské svatyni charakterizují přímluvy, odpuštění, smíření a obnova. Kající hříšník má prostřednictvím přímluvce (ČEP) nebo zastánce (ČSP) – Ježíše Krista – přístup přímo k Otci (1J 2,1). Od roku 1844 Ježíš vykonává v nebeské „svatyni svatých“ druhou fázi své služby. Tato služba se zaměřuje na přicházející soud a očišťování, které se na zemi odehrávalo jednou ročně v Den smíření (Lv 16). I služba očištění svatyně je založena na Ježíšově prolité krvi. Smíření, které se v tento den uskutečnilo, bylo předzvěstí, že díky Kristovým zásluhám bude odstraněna přítomnost hříchu a celý vesmír bude uveden do souladu s Boží vládou. Učení o dvou fázích služby ve svatyni je unikátním příspěvkem adventistů k pochopení celého plánu spasení.

**Aplikace**

`Ovlivňuje nějak každodenní život věřícího člověka skutečnost, že Ježíš v současnosti koná službu v nebeské svatyni svatých? Jak? Proč si to myslíš?`

> <p></p>
> Jednota ve víře                                                                                                                      Středa 21. listopadu