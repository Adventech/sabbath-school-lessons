---
title:  Smrt a vzkříšení
date:  22/11/2018
---

> <p></p>
> 51Hle, odhalím vám tajemství: Ne všichni zemřeme, ale všichni budeme proměněni, 52naráz, v okamžiku, až se naposled ozve polnice. Až zazní, mrtví budou vzkříšeni k nepomíjitelnosti a my živí proměněni. 53Pomíjitelné tělo musí totiž obléci nepomíjitelnost a smrtelné nesmrtelnost. 54A když pomíjitelné obleče nepomíjitelnost a smrtelné nesmrtelnost, pak se naplní, co je psáno: „Smrt je pohlcena, Bůh zvítězil!“ (1K 15,51–54)

**Osobní studium**

Při stvoření „vytvořil Hospodin Bůh člověka, prach ze země, a vdechl mu v chřípí dech života. Tak se stal člověk živým tvorem“(Gn 2,7). Tento záznam o stvoření člověka zjevuje, že náš život pochází od Boha. Je součástí tohoto daru života i nesmrtelnost? Bible říká, že jen Bůh je nesmrtelný (1Tm 6,16). Lidé nedostávají při narození do vínku nesmrtelnost. Na rozdíl od Boha jsou lidské bytosti smrtelné. Písmo říká, že jsme „jako pára, která se na okamžik ukáže a potom zmizí“ (Jk 4,14). Smrt je pro nás spánkem, během kterého si nic neuvědomujeme (Kaz 9,5.6.10; Ž 146,4; Ž 115,17; J 11,11–15).

Ačkoliv se lidé rodí jako smrtelní a podléhají smrti, Bible mluví o Ježíši Kristu jako o zdroji nesmrtelnosti. Kristus dává zaslíbení nesmrtelnosti a věčného života všem, kteří věří v záchranu, již nabízí. „Darem Boží milosti je život věčný v Kristu Ježíši, našem Pánu.“ (Ř 6,23) Ježíš „zlomil moc smrti a zjevil nepomíjející život v evangeliu“ (2Tm 1,10). „Neboť Bůh tak miloval svět, že dal svého jediného Syna, aby žádný, kdo v něho věří, nezahynul, ale měl život věčný.“ (J 3,16) Právě proto máme naději, že naším věčným osudem nemusí být smrt, ale život.

`Přečti si znovu text 1K 15,51–54 a také 1Te 4,13–18. Co tyto verše říkají o životě po smrti? Kdy a jak může člověk získat nesmrtelnost?`

Apoštol Pavel velmi jasně ukazuje, že Bůh nedává člověku nesmrtelnost ve chvíli smrti, ale při vzkříšení, kdy zazní hlas polnice. Ačkoli věřící dostávají zaslíbení věčného života, jestliže přijímají Ježíše za svého Spasitele, nesmrtelnost dostanou až při svém vzkříšení. Nový zákon neříká nic o tom, že by duše člověka po jeho smrti okamžitě odcházela do nebe. Takové učení má svůj původ v pohanství a vychází ze starověké řecké filozofie. Nenachází se však ani ve Starém, ani v Novém zákoně.

**Aplikace**

`Jak ti pochopení podstaty smrti pomáhá ještě více si uvědomovat jedinečnost zaslíbení o druhém příchodu Ježíše Krista? Jak nás toto zaslíbení sjednocuje jako společenství věřících?`

> <p></p>
> Jednota ve víře                                                                                                                        Pátek 23. listopadu