---
title:  Podněty k zamyšlení
date:  23/11/2018
---

Jako adventisté sedmého dne máme s ostatními společenstvími křesťanů mnoho společných věroučných bodů. Tím nejdůležitějším je samozřejmě víra ve spasení jedině prostřednictvím smiřující a zástupné smrti Ježíše Krista. Spolu s ostatními křesťany věříme, že spravedlnost nezískáváme vlastními skutky, ale prostřednictvím Kristovy spravedlnosti, která nám byla přičtena na základě víry jako nezasloužený dar milosti. „S Kristem bylo naloženo tak, jak jsme si zasloužili my. A to proto, aby s námi mohlo být nakládáno tak, jak si zasloužil on. Byl odsouzen za naše hříchy, na kterých neměl žádný podíl, abychom my mohli být ospravedlněni jeho spravedlností, na které nemáme žádnou zásluhu. Podstoupil smrt, která měla stihnout nás, abychom získali život, který patřil jemu.“ (DA 25; TV 12.13)

Naše věroučné body spolu s našimi činy a životním stylem, které z naší věrouky vyplývají, nás od ostatních křesťanů odlišují. Tak to však má být. Pokud by to bylo jinak, jaký důvod bychom měli jako adventisté ke své existenci? Naše láska k Ježíši a učení, které hlásáme, by měly být tím nejmocnějším poutem, které nás sjednocuje.

**Otázky k rozhovoru**

`Jak a proč by nás měla spojovat vděčnost za odpuštění a ospravedlnění, které jsme v Kristu přijali?`

`Miliony lidí s různým etnickým, náboženským, politickým a kulturním pozadím přicházejí do našeho společenství a přijímají stejné věroučné body. Co vám to říká o důležitosti věrouky – nejen v kontextu misie a poselství, ale i pro jednotu církve?`

`Zmínili jsme už, že naše jméno – adventisté sedmého dne – poukazuje na dva důležité body naší věrouky: na sobotu jako sedmý den, na druhý příchod Ježíše Krista. Jedna část poukazuje na stvoření a druhá na vykoupení. Jak spolu tyto dva body učení souvisejí? Jak vystihují podstatu toho, čím jako lidé jsme?`

**Shrnutí**

Jako adventisty sedmého dne nás spojuje láska ke Kristu a naše věrouka. Některé věroučné body máme společné s ostatními křesťany, jiné ne. Naše učení formuje naši identitu jako samostatné církve a zároveň je základem naší jednoty v Kristu.

**Praktický závěr**

- Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.