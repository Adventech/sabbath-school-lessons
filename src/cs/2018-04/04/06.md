---
title:  Mezilidské vztahy v Kristu
date:  25/10/2018
---

> <p></p>
> 15Dávejte si dobrý pozor na to, jak žijete, abyste si nepočínali jako nemoudří, ale jako moudří; 16nepromarněte tento čas, neboť nastaly dny zlé. 17Proto nebuďte nerozumní, ale hleďte pochopit, co je vůle Páně. 18A neopíjejte se vínem, což je prostopášnost, 19ale plni Ducha zpívejte společně žalmy, chvalozpěvy a duchovní písně. Zpívejte Pánu, chvalte ho z celého srdce 20a vždycky za všecko vzdávejte díky Bohu a Otci ve jménu našeho Pána Ježíše Krista. 21V poddanosti Kristu se podřizujte jedni druhým. (Ef 5,15–21)

**Osobní studium**

Křesťanství je náboženstvím vztahů – ovlivňuje náš vztah k Bohu a naše vzájemné vztahy. Je nemyslitelné, abychom tvrdili, že prožíváme hluboký vztah s Bohem, aniž by tento vztah ovlivnil naše vztahy s ostatními lidmi. Křesťanství se nedá žít osamoceně, ve vakuu. Principy jednoty, o kterých Pavel píše v Listu Efezským, jsou platné i pro naše vzájemné vztahy.

`Znovu si přečti úvodní text. Jaká je hlavní myšlenka 21. verše? Jak rozumíš vztahu mezi podřízením se a jednotou?`

Pavlova výzva ke vzájemnému podřízení se souvisí s jeho nabádáním, abychom byli „plni Ducha“ (Ef 5,19). Jedním z projevů naplnění Duchem je vzájemné podřízení se. To nás vede ke správnému chápání pokory, ohleduplnosti a pozornosti, které máme mít ve vztahu k druhým. Takový postoj není pro většinu lidí přirozený, je však výsledkem působení Ducha, který přebývá v našich srdcích. Je to dar téhož Ducha, který vytváří svazek jednoty v Kristu. Z tohoto pohledu můžeme říci, že podřízení se je vlastnost, která vyjadřuje naši úctu ke Kristu a k jeho oběti pro nás.

`Přečti si text Ef 5,22–6,9. Jakým způsobem ovlivňuje vzájemná podřízenost naše vztahy v rodině, na pracovišti a v církvi?`

Můžeme říci, že jednota církve rovněž závisí na jednotě v rodině. Pavel zdůrazňuje, že jednota, láska, respekt a úcta, které by měly existovat mezi manželem a manželkou, by měly být příkladem Kristovy lásky k církvi – lásky sebeobětavé a sloužící. Tato vzájemná úcta a láska inspirovaná Kristem se má projevovat nejen mezi mužem a ženou v manželském svazku, ale i mezi všemi členy církve. Pavel říká, že láska a úcta se mají projevovat i mezi rodiči a dětmi a ve vztazích mezi zaměstnanci a zaměstnavateli (sluhy a pány). Harmonie a mírumilovnost by měly ovládat nejen naše domovy, ale měly by se přenést i do života církve.

**Aplikace**

`Které principy obsažené v dnešních verších ti lépe pomohly pochopit, jak by ses měl chovat k členům své rodiny a ke svým kolegům a spolupracovníkům? Jak se toto pochopení může prakticky projevit ve tvém přístupu k nim a v tvé komunikaci s nimi?`