---
title:  Vedoucí církve a jednota
date:  24/10/2018
---

> <p></p>
> 11A toto jsou jeho dary: jedny povolal za apoštoly, jiné za proroky, jiné za zvěstovatele evangelia, jiné za pastýře a učitele, 12aby své vyvolené dokonale připravil k dílu služby – k budování Kristova těla, 13až bychom všichni dosáhli jednoty víry a poznání Syna Božího, a tak dorostli zralého lidství, měřeno mírou Kristovy plnosti. (Ef 4,11–13)

**Osobní studium**

Pavel píše: „Každému z nás byla dána milost podle míry Kristova obdarování.“ (Ef 4,7) Zatímco spasení je darem, který dostávají všichni lidé, kteří jej jsou ochotni přijmout, jako jednotliví věřící dostáváme různé duchovní dary. Pavel píše v této souvislosti o darech, které mají jeden konkrétní, specifický cíl.

`Jaké dary Pavel zmiňuje ve verši Ef 4,11? Komu jsou určeny? Jak rozumíš způsobu, kterým Bůh tyto dary uděluje?`

`Přečti si znovu verše Ef 4,12.13. Jaký je dílčí a jaký je konečný cíl darů zmíněných v předchozím verši, které Bůh dává věřícím?`

Všichni křesťané jsou Boží služebníci a konají dílo evangelia. Všichni dostali Kristovo pověření (Mt 28,19.20), aby šli a získávali učedníky tím, že je budou křtít a vyučovat. Touto službou nebyla pověřena jen nějaká privilegovaná skupina kazatelů či evangelistů. Kristus tím pověřil všechny, kteří nesou jeho jméno. Nikdo nemůže tvrdit, že je výjimkou a že se na něj pověření nést evangelium nevztahuje. A podobně ani žádný křesťan pověřený nějakým vedoucím místem v církvi nemůže tvrdit, že jeho postavení je mimořádné a výlučné. Lidé ve vedoucím postavení mají za úkol vzdělávat církev. Jejich povinností je budovat jednotu – starat se o ni, povzbuzovat k ní, podporovat ji.

Pavel ukazuje, že věřící obdarovaní určitým druhem darů mají za úkol připravovat ostatní věřící na dílo služby záchrany ztracených (Ef 4,12). Můžeme tedy říci, že někteří věřící dostali mimořádnou odpovědnost za to, aby ostatním pomáhali v jejich službě pro Krista – dokud všichni nedospějeme k jednotě víry a poznání Syna Božího a nedosáhneme zralého lidství měřeno mírou Kristovy plnosti (Ef 4,13). Vzorem pro naši službu má být Ježíšův příklad. Ježíš přišel, aby sloužil druhým, ne aby oni sloužili jemu (Mt 20,25–28). My ho v tom máme následovat.

Lidé mají sklony k tomu, aby jednali nezávisle a nebyli nikomu za svou práci zodpovědni. Především naše západní společnost je nakažena takovými postoji. Pavel nám však připomíná, že žádný křesťan není v tomto světě osamocený a že tvoříme společenství víry, ve kterém se máme na naší cestě navzájem povzbuzovat. Všichni společně jsme součástí Kristova těla.

**Aplikace**

`Které duchovní dary ti Bůh dal? Jak jimi sloužíš svému místnímu společenství věřících? Jak tyto dary využíváš pro budování jednoty?`