---
title:  Bourání zdí a budování svatého chrámu
date:  22/10/2018
---

> <p></p>
> 19Nejste již tedy cizinci a přistěhovalci, máte právo Božího lidu a patříte k Boží rodině. 20Jste stavbou, jejímž základem jsou apoštolové a proroci a úhelným kamenem sám Kristus Ježíš. 21V něm je celá stavba pevně spojena a roste v chrám, posvěcený v Pánu; 22v něm jste i vy společně budováni v duchovní příbytek Boží. (Ef 2,19–22)

**Osobní studium**

Ta největší rozdělení mezi lidmi jsou často způsobována národností, barvou pleti nebo náboženským vyznáním. V mnoha zemích se v průkazu totožnosti nachází také kolonka o národnosti nebo náboženské příslušnosti držitele, což je často spojeno s různými přednostmi nebo omezeními v každodenním životě. Když vypukne nějaký konflikt – například vojenský – právě tyto rozdíly se stávají významnými činiteli pronásledování a násilí.

`Přečti si text Ef 2,11–22, v němž Pavel představuje principy a pravidla fungování společenství křesťanů. Jak by naše jednota v Kristu měla ovlivňovat vnímání rozdílů mezi námi – společenských nebo národnostních? Co v tomto směru změnila Ježíšova smrt na kříži?`

Pavel upozorňuje Efezské na to, jaký byl jejich život předtím, než přijali Boží milost v Kristu. Etnické, kulturní a náboženské rozdíly byly příčinou různých forem nepřátelství a konfliktů mezi lidmi a jednotlivými společenskými skupinami. Dobrou zprávou však je, že v Kristu jsme jedním lidem a máme jednoho Pána a Spasitele. Všichni patříme k Božímu lidu. „Ale v Kristu Ježíši jste se nyní vy, kdysi vzdálení, stali blízkými pro Kristovu prolitou krev.“ (Ef 2,13)

Starověký chrám v Jeruzalémě měl zeď oddělující část přístupnou jen věřícím židovské národnosti. Na této zdi byl nápis, který cizincům pod trestem smrti zakazoval vstup do vnitřních prostor chrámu. Právě z porušení tohoto nařízení Pavla obžalovali, když vstoupil do chrámu po jedné ze svých misijních cest. Po zatčení Pavla obvinili, že do části chrámu určené výhradně Židům přivedl Efezana Trofima (Sk 21,29). V Listu Efezským Pavel říká: „V něm [v Kristu] je náš pokoj, on dvojí [dvě etnické skupiny věřících ze Židů a z pohanů] spojil v jedno, když zbořil zeď, která rozděluje a působí svár.“ (Ef 2,14)

V Kristu jsou věřící potomky Abrahama a přijímají obřízku srdce. Tělesná obřízka, kterou Bůh přikázal Abrahamovi, ukazovala na duchovní obřízku, kterou budou věřící přijímat v Kristu (viz Dt 10,16). „V něm jste obřezáni obřízkou, která není udělána lidskou rukou; obřízka Kristova je odložením celého nevykoupeného těla. S Kristem jste byli ve křtu pohřbeni a spolu s ním také vzkříšeni vírou v Boha, jenž ho svou mocí vzkřísil z mrtvých.“ (Ko 2,11.12)

**Aplikace**

`Znovu si přečti text Ef 2,11–22. Jak se Pavlův popis a jeho vysvětlení týká společenství věřících, jehož jsi součástí? Jaké rozdíly a problémy ještě prožíváte? Co bys konkrétně ty mohl udělat pro to, aby vaše společenství bylo skutečně svatým Božím chrámem?`