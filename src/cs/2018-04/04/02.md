---
title:  Požehnání v Kristu
date:  21/10/2018
---

> <p></p>
> Pochválen buď Bůh a Otec našeho Pána Ježíše Krista, který nás v Kristu obdařil vším duchovním požehnáním nebeských darů.(Ef 1,3)

**Osobní studium**

Přečti si text Ef 1,3–14. Pokus se v textu najít, co všechno jsme podle Pavla v Kristu dostali.

Jako Kristovi následovníci máme mnoho důvodů k vděčnosti Bohu. V Kristu se Bůh rozhodl přijmout nás za své syny a dcery, abychom ho představovali tomuto světu. Pavel používá mnoho obrazů, kterými popisuje náš vztah k Bohu prostřednictvím Krista. Jeden z těchto obrazů popisuje, že jsme byli adoptováni. Právě tomuto tématu se budeme věnovat v této lekci o jednotě. V Kristu jsme byli adoptováni a patříme do Boží rodiny. Obraz rodiny odkazuje i na smlouvu, kterou Bůh uzavřel s Izraelem. Pavel říká, že pohané, kteří přijali Ježíše jako Mesiáše, se stali Božími dětmi a dědici zaslíbení daných Izraelcům (Ř 8,17; Ga 4,7). Výsledek tohoto vztahu s Kristem – jinými slovy být v Kristu – je základem jednoty křesťanů. Text Ef 1,3–14 mluví také o tom, že Bůh toužil sjednotit v Kristu celé lidstvo. V Boží rodině jsme všichni Božími dětmi – a Bůh nás všechny stejně miluje a stará se o nás.

Některé lidi mate, že se v této kapitole hovoří o „předurčení“ (Ef 1,5.11; ČSP). Zaslíbení, podle kterého si nás Bůh vyvolil, abychom byli zachráněni, jako by naznačovalo, že Bůh jiné předurčil k tomu, aby byli zatraceni. To však není biblické učení. Pravda je taková, že ještě před založením světa Bůh připravil plán spásy, aby mohl být zachráněn každý. „Neboť Bůh tak miloval svět, že dal svého jediného Syna, aby žádný, kdo v něho věří, nezahynul, ale měl život věčný.“ (J 3,16; také 1Tm 2,6 a 2Pt 3,9) Bůh ví předem, kdo jeho nabídku spasení přijme. To však neznamená, že Bůh předurčil (předem rozhodl), jak se konkrétní člověk rozhodne. Bůh nabízí spasení všem lidem – a to vše na základě toho, co pro nás udělal Kristus. Otázkou je:

Jak odpovíme na tuto nabídku? Bůh nepoužívá nátlak k tomu, aby někoho zachránil.

„Nebeská rada rozhodla, že ačkoli lidé přestoupili Boží přikázání, nemusejí zahynout pro svou neposlušnost, ale prostřednictvím víry v Krista jako jejich zástupce a záruky se mohou stát Božími vyvolenými předurčenými k tomu, aby byli Božími dětmi, které si Bůh osvojil dle svého milostivého rozhodnutí. Bůh touží, aby byli zachráněni všichni lidé. Proto nebesa přijala rozhodnutí, podle kterého měl Boží Syn zaplatit za lidi výkupné. Ti, kteří zahynou, zahynou proto, že se rozhodli odmítnout, aby si je Bůh v Ježíši Kristu osvojil za své děti.“ (6BC 1114)

**Aplikace**

`Za které z Božích požehnání a darů jsi ty osobně nejvděčnější? Proč? K čemu tě tato vděčnost vede a motivuje?`