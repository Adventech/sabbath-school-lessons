---
title:  Podněty k zamyšlení
date:  26/10/2018
---

„Kristus neuznával žádné národnostní, společenské ani náboženské rozdíly. Zákoníci a farizeové chtěli, aby jim všechny nebeské dary přinesly pro jejich národ okamžité výhody. Zároveň se snažili o toto požehnání připravit Boží lid v ostatních částech světa. Kristus však přišel, aby zboural všechny zdi, které vedou k rozdělení. Přišel ukázat, že jeho dar milosti a lásky je stejně neomezený jako vzduch, který dýcháme, a světlo a déšť, které dopadají na zem.

Kristus uznával jen takové náboženství, ve kterém neexistují privilegované skupiny. Náboženství, ve kterém jsou věřící ze Židů i z pohanů, svobodní i poddaní, spojeni všeobecným bratrstvím a jsou si před Bohem rovni. Jeho jednání neovlivňovaly žádné politické otázky. Nedělal rozdíl mezi bližními a cizinci, přáteli a nepřáteli. Jeho srdci byl drahý každý, kdo pociťoval žízeň po vodě života.“ (9T 190.191)

**Otázky k rozhovoru**

`Uvažujte společně o následujícím citátu: „Ve čtvrté kapitole Listu Efezským je jasně a jednoduše zjeven Boží plán, aby všechny jeho děti poznaly pravdu a žily podle ní. Cílem budování a zachovávání jednoty církve je, aby členové mohli zjevovat světu zdravé náboženství.“ (6BC 1117) Které myšlenky ze 4. kapitoly Listu Efezským poukazují na jednotu církve? Co můžeme pro udržování této jednoty udělat?`

`Otázka jednoty je úzce spojena s pokorou a podřízením. Jak by bez těchto postojů mohla existovat v církvi jednota? Pokud jsme pyšní, sebevědomě přesvědčeni o vlastní pravdě a neochotni poslouchat ostatní, pak určitě nebudeme prožívat žádnou skutečnou jednotu. Jak se můžeme naučit pokoře a podřízení?`

`Jak můžeme prožívat jednotu i přesto, že se ne vždy a ve všem zcela shodneme?`

**Shrnutí**

Pavel ve svém Listu Efezským přináší různá vysvětlení a rady o tom, co pro křesťany znamená být „v Kristu“. Spasení v Ježíši prakticky přeměňuje naše životy. Kristova moc v našich životech může měnit všechny naše mezilidské vztahy, včetně vztahů mezi sourozenci v církvi. Tato změna je nezbytná k prožívání jednoty.

**Praktický závěr**

- Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.