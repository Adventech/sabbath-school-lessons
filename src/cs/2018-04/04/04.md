---
title:  Jednota těla
date:  23/10/2018
---

> <p></p>
> 1Proto vás já, vězeň kvůli Pánu, prosím, abyste tomu povolání, kterého se vám dostalo, 2dělali čest svým životem, vždy skromní, tiší a trpěliví. Snášejte se navzájem v lásce 3a usilovně hleďte zachovat jednotu Ducha, spojeni svazkem pokoje. (Ef 4,1–3)

**Osobní studium**

Ve svých inspirovaných slovech dává Pavel Efezským praktické rady. Jednota, která existuje mezi věřícími ze Židů a z pohanů, mezi lidmi s různým kulturním a národnostním pozadím, není jen mýtem nebo nějakou teoretickou intelektuální konstrukcí. Může to být realita.

`Jak rozumíš Pavlovým slovům (Ef 4,1–3; B21), že jako křesťané bychom měli žít tak, abychom „svým životem dělali čest tomu povolání, které jsme přijali“?`

Praktickým výsledkem Božích darů a požehnání, které jako křesťané dostáváme, by mělo být úsilí „zachovat jednotu Ducha, spojeni svazkem pokoje“ (Ef 4,3). Všechny tyto charakteristiky mají svůj původ v lásce (1K 13,1–7). Aktivní život lásky zachovává a rozvíjí vztahy mezi duchovními sourozenci a přináší klid a jednotu nejen do společenství věřících, ale i za jeho hranice. Skutečná jednota církve může představovat Boží lásku tak jedinečným způsobem, že ji budou obdivovat i lidé, kteří nejsou součástí společenství věřících. Církev je povolána, aby vydávala toto svědectví světu, ve kterém je množství rozdělení, konfliktů a válek.

`Přečti si text Ef 4,4–6. Jaké je klíčové poselství těchto tří veršů?`

V prvních třech verších této kapitoly Pavel vyjadřuje svůj hluboký zájem o jednotu církve. Začíná výzvou k jednotě (Ef 4,1–3) a pokračuje seznamem sedmi prvků, které věřící sjednocují (Ef 4,4–6). Jednota je něco, co už věřící mají (Ef 4,4–6), a zároveň něco, o co mají usilovat a co mají rozvíjet (Ef 4,1–3). Jednota je i cílem naší víry, ke kterému bychom nakonec měli dospět (Ef 4,13).

„Apoštol vyzýval věřící, aby svým životem dávali najevo moc pravdy, kterou jim představil. V trpělivosti, pokoře, dobrotě a lásce měli zjevovat Kristův charakter a požehnání jeho vykoupení. Je jen jedno tělo, jeden Duch, jeden Pán a jedna víra. Jako údy Kristova těla jsou všichni věřící oživováni týmž Duchem a toutéž nadějí. Rozdělení církve způsobuje ostudu křesťanství před světem a nepřátelům pravdy dává příležitost, aby omlouvali svůj způsob života. Pavlovo poučení je sice určeno věřícím v Efezu, ale Božím záměrem bylo, aby se jeho slova dostala i k nám. Co tedy uděláme, abychom i my zachovali jednotu Ducha ve svazku pokoje?“ (5T 239)

**Aplikace**

`Jaké rozhodnutí můžeš právě teď udělat, aby sis byl jist, že žiješ životem hodným „povolání, kterého se ti dostalo“?`