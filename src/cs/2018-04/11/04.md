---
title:  Poselství prvního anděla
date:  11/12/2018
---

> <p></p>
> 6Tu jsem viděl jiného anděla, jak letí středem nebeské klenby, aby zvěstoval věčné evangelium obyvatelům země, každé rase, kmeni, jazyku i národu.7Volal mocným hlasem: „Bojte se Boha a vzdejte mu čest, neboť nastala hodina jeho soudu;  poklekněte před tím, kdo učinil nebe, zemi, moře i prameny vod.“ (Zj 14,6.7)

**Osobní studium**

`Co tvoří podstatu poselství prvního anděla v úvodních verších? Co toto poselství zjevuje o Bohu? Jak se tento text dotýká uctívání Boha?`

První ze tří poselství andělů ze Zj 14. kapitoly oznamuje celému světu důležitou zprávu – evangelium. Jde o naplnění Ježíšovy předpovědi z Mt 24,14. V tom, jak Bible popisuje tři anděly a jejich poslání, zaznívá naléhavost a nedostatek času. První poselství zaměřuje pozornost lidí na Boha, protože „nastala hodina jeho soudu“ (Zj 14,7). A právě druhý příchod Ježíše Krista je tím důvodem, proč nastává soud.

„Bojte se Boha,“ říká anděl (Zj 14,7). Pro ty, kteří neberou Boha vážně, je toto poselství a jeho výzva ke změně chování důvodem ke strachu a neklidu. Ale Ježíšovy následovníky naopak vede toto poselství k úctě a k respektu. Vzhlížejí k Bohu a vidí naplnění jeho zaslíbení. Zmocňuje se jich pocit vděčnosti.

„Poklekněte před tím, kdo učinil nebe, zemi, moře i prameny vod.“ (Zj 14,7) Použitý jazyk nás nepochybně vede k přikázání o sobotě a jeho důrazu na stvoření (Ex 20,8–11). Bůh Stvořitel, který je původcem soboty jako památníku své stvořitelské moci, je přesně tím, koho máme uctívat.

Za povšimnutí stojí skutečnost, že na konci času je klíčovou otázkou velkého sporu právě uctívání a věrnost lidského pokolení. Toto univerzální poselství je výzvou k uctívání Stvořitele.

„Hlavním problémem závěrečné krize bude uctívání. Zjevení jasně ukazuje, že nepůjde o odmítnutí uctívání, ale spíše o to, kdo je uctíván. Na konci času budou na světě jen dvě skupiny lidí: ti, co respektují a uctívají pravého Boha (Zj 11,1.18; 14,7), a ti, co nenávidí pravdu a uctívají draka a šelmu (Zj 13,4–8; 14,9–11). … Pokud je uctívání hlavním problémem v závěrečném konfliktu, pak není divu, že Bůh posílá své evangelium pro poslední čas a vyzývá obyvatele země, aby ho brali vážně a uctívali ho jako Stvořitele, který jediný je hodný úcty.“ (STEFANOVIC, Ranko, Revelation of Jesus Christ: Commentary on the Book of Revelation. Berrien Springs, MI: Andrews University, 2002, str. 444. 445)

**Aplikace**

`Jak se prakticky projevuje to, že ve svém každodenním životě respektuješ a uctíváš Boha Stvořitele?`