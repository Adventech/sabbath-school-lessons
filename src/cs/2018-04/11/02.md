---
title:  Uctívání Stvořitele a Vykupitele
date:  09/12/2018
---

> <p></p>
> Jsi hoden, Pane a Bože náš, přijmout slávu, čest i moc, neboť ty jsi stvořil všechno a tvou vůlí všechno povstalo a jest. (Zj 4,11)

**Osobní studium**

V diskuzích o uctívání často zdůrazňujeme složky uctívání, tedy co sem patří a jak to funguje. Co je však samotnou podstatou bohoslužby? Co to znamená, uctívat Boha? A proč to děláme? V Žalmu 29 David říká: „Vzdejte Hospodinu, synové Boží, vzdejte Hospodinu slávu a sílu. Vzdejte Hospodinu slávu jeho jména, klaňte se Hospodinu v nádheře svatyně.“ (Ž 29,1.2; ČSP) Tento žalm obrací naši pozornost k pochopení podstaty bohoslužby. Uctívat Hospodina znamená vzdát mu slávu a moc, kterých je Bůh hoden.

Ve 4. a 5. kapitole knihy Zjevení je popsáno Ježíšovo uvedení do královské a kněžské služby po jeho smrti a nanebevstoupení. Jaké důvody mají obyvatelé nebes pro uctívání Boha a Ježíše, Beránka Božího? Zj 4,8.11

Zj 5,9.10

Zj 5,12.13

Popis uctívání v trůnní nebeské síni u příležitosti představení Ježíše jako Beránka Božího a Spasitele světa v nás vyvolává bázeň, respekt a úctu. Uctívání se odehrává, když Boží stvoření vzdává Bohu slovy a gesty úctu a vděčnost za to, co udělal. Bohoslužba je reakcí vděčné bytosti na Boží dílo stvoření a vykoupení. I na konci časů budou vykoupení podobně reagovat na Boží spasení: „Veliké a podivuhodné jsou tvé činy, Pane Bože všemohoucí; spravedlivé a pravdivé jsou tvé cesty, Králi národů. Kdo by se nebál tebe, Pane, a nevzdal slávu tvému jménu, neboť ty jediný jsi Svatý; všechny národy přijdou a skloní se před tebou, neboť tvé spravedlivé soudy vyšly najevo.“ (Zj 15,3.4)

Bohoslužba je tedy odpovědí naší víry v Boha na jeho úžasné dílo stvoření a vykoupení. Při uctívání vyjadřujeme Bohu svou vděčnost, chválu, úctu, lásku a poslušnost, o kterých jsme přesvědčeni, že Bohu náleží za to, jaký je a co koná. Samozřejmě že to, co víme o Bohu jako našem Stvořiteli a Spasiteli, vychází z toho, co nám o sobě zjevil v Písmu. A navíc, vše, co jako křesťané o Bohu víme, vychází plně z toho, co Bůh zjevil v osobě a službě Ježíše Krista (J 14,8–14). Proto křesťané uctívají Ježíše jako Spasitele a Vykupitele. Jeho smrt a vzkříšení tvoří samotné jádro bohoslužby.

Když se jako křesťané scházíme, abychom společně uctívali Boha, právě bázeň, úžas a vděčnost by měly být podstatou naší bohoslužby.

**Aplikace**

`Uvažuj, co všechno jsi dostal v Kristu, ve tvém Stvořiteli a Vykupiteli? Čeho tě ušetřil, co ti daroval, co ti nabízí? A to všechno proto, že zemřel (také) místo tebe. Proč by právě toto poznání mělo být základem celé naší bohoslužby?`