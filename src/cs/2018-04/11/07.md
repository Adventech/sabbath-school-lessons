---
title:  Podněty k zamyšlení
date:  14/12/2018
---

„‚Význam soboty jako památníku stvoření spočívá v tom, že stále zpřítomňuje pravý důvod, proč Bohu náleží úcta‘ – protože je Stvořitel a my jsme jeho stvoření. ‚Sobota je proto pravým základem bohoslužby, protože učí této významné pravdě působivěji než cokoli jiného. Pravý důvod pro uctívání Boha – nejen pro uctívání sedmého dne, ale pro uctívání Boha vůbec – je dán rozdílem mezi Stvořitelem a jeho stvořením. Tato úžasná skutečnost se nikdy nemůže stát přežitkem; nesmí upadnout v zapomnění.‘ (ANDREWS, J. N., History of the Sabbath, kap. 27) Proto Bůh ustanovil sobotu už v ráji, aby tuto pravdu lidem provždy připomínal. Pokud skutečnost, že Bůh je náš Stvořitel, bude důvodem, proč ho máme uctívat, potud bude sobota znamením a památníkem této skutečnosti. Kdyby všichni lidé zachovávali sobotu, vedlo by je to v citech i myšlení ke Stvořiteli jako k předmětu úcty a uctívání a nikdy by se z nich nestali modláři, lidé Bohu nevěrní a nevěřící. Zachovávání soboty je znamením věrnosti pravému Bohu, tomu, ‚kdo učinil nebe, zemi, moře i prameny vod‘ (Zj 14,7). Z toho vyplývá, že poselství, které vyzývá lidi k uctívání Boha a zachovávání jeho přikázání, je zvlášť vybízí k tomu, aby dodržovali čtvrté přikázání.“ (GC 437.438; VDV 287.288)

Náměty k rozhovoru

Biblické pojmy uctívání, stvoření a spasení jsou spolu úzce propojeny. Proč je svěcení soboty tak důležitým prostředkem proti falešné bohoslužbě? Jakou roli hraje sobota v poselství pro čas konce v Zj 14,6.7? Jak a proč je sobota přítomna v poselství prvního anděla?
Často mluvíme o obsahu bohoslužby, tedy o tom, co bychom měli, anebo neměli během bohoslužby dělat. Stačí to? Co je vlastně podstatou pravé bohoslužby? Jak ve vašem společenství prožíváte smysluplné uctívání?
V některých náboženských společenstvích se pomalu zapomíná na důležitost a podstatu společné bohoslužby – a to dokonce i v církvi adventistů. Co můžete ve vašem sboru udělat, abyste se takovému trendu vyhnuli?

**Shrnutí**

Uctívání (nebo bohoslužba) je projev vděčnosti konkrétního křesťana za Boží dar spasení. Jde zároveň o zkušenost křesťanského společenství s jednotou tohoto společenství. Bez modlitby a studia Písma spojeného s touhou lépe Boha poznat by naše společenství přestalo prožívat jednotu v Kristu.

**Praktický závěr**

- Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

12