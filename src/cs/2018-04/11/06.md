---
title:  Lámání chleba a modlitba
date:  13/12/2018
---

> <p></p>
> 13Když přišli do města, vystoupili do horní místnosti domu, kde pobývali. Byli to Petr, Jan, Jakub, Ondřej, Filip a Tomáš, Bartoloměj a Matouš, Jakub Alfeův, Šimon Zélóta a Juda Jakubův. 14Ti všichni se svorně a vytrvale modlili spolu se ženami, s Marií, matkou Ježíšovou, a s jeho bratry. (Sk 1,13.14)

**Osobní studium**

Ať už raná církev čelila jakýmkoli problémům, sjednocovala je společná víra v Ježíše a v pravdy, které jim svěřil, aby je nesli celému světu. Apoštol Petr to dokonce nazýval „přítomná pravda“ (2Pt 1,12; ČSP). Když byli učedníci sjednoceni v pravdě, projevovalo se to různými způsoby.

„Vytrvale poslouchali učení apoštolů, byli spolu, lámali chléb a modlili se.“ (Sk 2,42) Odkaz na lámání chleba se pravděpodobně týká společného jídla spojeného s bohoslužbou nebo pravidelného stolování věřících. Během takového společenství někdo zřejmě vyjádřil speciální požehnání nad chlebem a vínem na památku Ježíšovy smrti, jeho vzkříšení a v očekávání jeho návratu. První učedníci tedy věnovali svůj čas připomínáním si významu Ježíšova života a jeho služby a rádi se o tom během společného stolování sdíleli. Jejich společné jídlo se tak stávalo bohoslužbou. „Každého dne pobývali svorně v chrámu, po domech lámali chléb a dělili se o jídlo s radostí a s upřímným srdcem. Chválili Boha a byli všemu lidu milí. A Pán denně přidával k jejich společenství ty, které povolával ke spáse.“ (Sk 2,46.47) Není pochyb o tom, že tento společně strávený čas posiloval jejich vědomí jednoty, kterou v Ježíši prožívali.

`Prostuduj si následující verše. Co říkají o společné modlitbě prvních křesťanů? O co se modlili?`

Sk 1,14

Sk 4,23–31

Sk 12,12

Raná církev si vážila možnosti přímo komunikovat s Bohem. Vždy, když se spolu věřící setkali, předkládali Bohu své prosby. Pavel ve svém 1. listu Timoteovi zmiňuje důležitost modlitby během společných shromáždění (1Tm 2,1). I ve svém dopise křesťanům v Efezu zdůraznil potřebu modlitby: „V každý čas se v Duchu svatém modlete a proste, bděte na modlitbách a vytrvale se přimlouvejte za všechny bratry i za mne, aby mi bylo dáno pravé slovo, kdykoliv promluvím. Tak budu moci směle oznamovat tajemství evangelia.“ (Ef 6,18.19)

**Aplikace**

`Jakými způsoby může vaše společenství prožívat hlubší jednotu prostřednictvím moci přímluvné modlitby? Jak tato modlitba pomáhá sjednocovat církev?`