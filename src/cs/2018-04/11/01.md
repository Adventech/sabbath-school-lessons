---
title:  Jednota v uctívání
date:  08/12/2018
---

### Texty na tento týden
Zj 4,8.11; Mt 4,8.9; Da 3,8–18; Zj 14,9; Zj 14,6.7; Sk 4,23–31

> <p>Základní verš</p>
> „Tu jsem viděl jiného anděla, jak letí středem nebeské klenby, aby zvěstoval věčné evangelium obyvatelům země, každé rase, kmeni, jazyku i národu. Volal mocným hlasem: ‚Bojte se Boha a vzdejte mu čest, neboť nastala hodina jeho soudu; poklekněte před tím, kdo učinil nebe, zemi, moře i prameny vod.‘“ (Zj 14,6.7)

Brzy po událostech, které se odehrály během Letnic, trávili první křesťané hodně času společným studiem Písma a uctíváním Boha. „Vytrvale poslouchali učení apoštolů, byli spolu, lámali chléb a modlili se.“ (Sk 2,42) Měli radost z toho, že Ježíš je Mesiáš, o kterém mluvila starozákonní proroctví. Jejich srdce byla naplněna radostí a vděčností. Uvědomovali si neuvěřitelnou důvěru a výsadu, že jim Bůh svěřil nádherné poznání. První křesťané cítili potřebu společně trávit čas, studovat a modlit se – a to vše jako projev vděčnosti Bohu. Cítili vděčnost za Boží zjevení v životě, smrti a ve vzkříšení Ježíše Krista a za to, co Bůh v jejich životech koná.

Ježíšova církev je podle definice společenstvím uctívajícím Boha. Bůh povolal církev k existenci, aby byla tvořena „živými kameny, z nichž se staví duchovní dům, abyste byli svatým kněžstvem a přinášeli duchovní oběti, milé Bohu pro Ježíše Krista“ (1Pt 2,5). Vděčnost Bohu, kterou vyjadřujeme při společném uctívání, proměňuje srdce a mysli lidí podle vzoru Božího charakteru a připravuje je ke službě.

Tento týden se zaměříme na význam uctívání a na to, jak toto uctívání chrání jednotu věřících.

**Budování společenství**

- Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?
- Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.