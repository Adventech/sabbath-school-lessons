---
title:  Studium Bible a společenství
date:  12/12/2018
---

> <p></p>
> 16Veškeré Písmo pochází z Božího Ducha a je dobré k učení, k usvědčování, k nápravě, k výchově ve spravedlnosti, 17aby Boží člověk byl náležitě připraven ke každému dobrému činu. (2Tm 3,16.17)

**Osobní studium**

`Přečti si text Sk 2,42. Co bylo podle tohoto verše obsahem křesťanské bohoslužby v rané církvi?`

Už od samotného vzniku církve bylo v centru bohoslužby studium Božího slova, které apoštolové vykládali. První křesťané velmi podrobně studovali, co Písmo říká o Ježíši Kristu. Prožívali neustále vzájemné společenství, dělili se o požehnání, které jim Bůh dal, a povzbuzovali se navzájem ve svém vztahu s Bohem. V Písmu hledali svaté pravdy, které se staly základem jejich poselství světu.

`Přečti si následující biblické verše. Co říkají o důležitosti studia Božího slova ve vzájemném společenství se spoluvěřícími?`

2Kr 22,8–13

Sk 17,10.11

2Tm 3,14–17

„Všichni lidé, kterým jsou hlásány pravdy evangelia a kteří upřímně touží konat dobro, jsou vedeni k pilnému studiu Písma. Kéž by ti, kteří jsou v posledních dnech dějin této země prověřováni zvěstovanými pravdami, následovali příkladu obyvatel Beroje a každý den zkoumali Písmo a srovnávali poselství, která jim byla předána, s Božím slovem. Kdyby tomu tak bylo, velký počet lidí by dnes věrně zachovával přikázání Božího zákona. Takových lidí je však ve skutečnosti poměrně málo. (AA 232; PNL 134)

Jako Boží lid nás spojuje to, že společně hlásáme pravdy, které jsme našli v Božím slově. Platilo to pro Boží církev v prvních dnech její existence a platí to i dnes. Studium Božího slova vytváří základ našeho uctívání Boha a naší jednoty jako lidu, který byl povolán hlásat poselství tří andělů celému světu. Když se sejdeme jako rodina, abychom měli společenství a abychom uctívali Boha, Písmo k nám promlouvá jako Boží slovo a usměrňuje tak naši pozornost k našemu poslání a ke druhému Ježíšovu příchodu.

**Aplikace**

`Jak moc je tvá víra postavena na svědectví Písma? Stojíš na základech Písma stejně pevně jako tři mládenci, když čelili nebezpečí smrti? Jak se to dá zjistit?`