---
title:  Rozdělení hebrejského národa
date:  09/10/2018
---

> <p></p>
> 6Král Rechabeám… však nedbal rady starců, kterou mu dávali, a radil se s mladíky, kteří s ním vyrostli a teď byli v jeho službách. (…) 14Promluvil… podle rady mladíků: „Můj otec vás obtížil jhem, já k vašemu jhu ještě přidám. Můj otec vás trestal biči, já vás však budu trestat důtkami.“ … 16Když celý Izrael uviděl, že je král nevyslyšel, dal lid králi tuto odpověď: „Jaký podíl máme v Davidovi? Nemáme dědictví v synu Jišajovu. Ke svým stanům, Izraeli! Nyní pohleď na svůj dům, Davide!“ A Izrael se rozešel ke svým stanům. 17Proto Rechabeám kraloval pouze nad Izraelci usedlými v judských městech. … 19Tak se vzbouřil Izrael proti domu Davidovu, a to trvá dodnes. (1Kr 12,6–19)

> <p></p>
> 5Získej moudrost, získej rozumnost. Na výroky mých úst nezapomeň, neodchyl se od nich. 6Neopouštěj ji, bude tě střežit. Miluj ji, bude tě chránit. (Př 4,5.6)

**Osobní studium**

Odpadnutí a jeho katastrofální důsledky se neprojevily okamžitě. Špatná rozhodnutí, která se nahromadila v průběhu staletí, přivedla v konečném důsledku Boží lid do tragické situace.

`Přečti si příběh krále Rechabeáma, jak je zaznamenán v 1Kr 12,1–19. Co bylo příčinou pozdějšího rozdělení království? Jak se tomu dalo předejít?`

„Kdyby Roboám [Rechabeám] a jeho nezkušení rádcové byli správně chápali božskou vůli s Izraelem, byli by vyhověli žádosti lidu o zásadní reformy ve správě království. Když se však naskytla příležitost na shromáždění v Sichem, nedomyslili následky svého rozhodnutí, a tak natrvalo oslabili svůj vliv na velký počet lidí. Jejich rozhodnutí pokračovat v útisku zavedeném za vlády Šalomounovy a ještě jej stupňovat bylo v přímém rozporu s plánem, který měl Bůh s Izraelem, a bylo příčinou, že lid začal pochybovat o upřímnosti jejich pohnutek. Tímto nemoudrým pokusem uchvátit veškerou moc projevil král a jeho vybraní rádcové nadutost a pýchu, že mají takové postavení a moc.“ (PK 90; PK 60)

Co říkají následující texty o tom, že při správném rozhodování je důležitá moudrost? Kde je zdroj opravdové moudrosti? Př 4,1–9; Př 9,10; Jk 1,5

Příběh Rechabeáma a jeho neuváženého, impulzivního a pošetilého rozhodnutí uvalit na lid těžší službu než za dob jeho otce Šalomouna, je v dějinách Izraele smutnou událostí. Král hledal radu u dvou skupin poradců, ale jeho konečné rozhodnutí uposlechnout rady méně zkušených mladých mužů vedlo ke katastrofě království, které předchozích osmdesát let budovali jeho otec Šalomoun a dědeček David. Rada, aby král zastrašil národ prohlášením, že je přísnější než jeho otec, byla pošetilá. Mladí rádci byli přesvědčeni, že královo vůdcovství by se nemělo vyznačovat projevy soucitu s lidmi a úlevami od jejich povinností. Naopak, poradili mu, aby se představil jako tvrdý a neústupný panovník. Nakonec se však ukázalo, že svým zastrašováním si věrnost a loajalitu lidí nezískal. Takto Boží lid postihlo rozdělení, ke kterému nemělo nikdy dojít a které nikdy nebylo Božím plánem.

**Aplikace**

`Jak je možné předcházet rozhodnutím, která způsobují rozdělení? Jak můžeš přispět k moudrým (a tedy zbytečně nerozdělujícím) rozhodnutím vašeho sborového společenství?`