---
title:  Každý dělal, co uznal za správné
date:  08/10/2018
---

> <p></p>
> 11Izraelci se dopouštěli toho, co je zlé v Hospodinových očích, a sloužili baalům. 12Opustili Hospodina, Boha svých otců, který je vyvedl z egyptské země. Chodili za jinými bohy, za božstvy těch národů, které byly kolem nich, a klaněli se jim. Tak Hospodina uráželi. 13Opustili Hospodina a sloužili Baalovi a Aštoretě. (Sd 2,11–13)

> <p></p>
> V těch dnech neměli v Izraeli krále. Každý dělal, co uznal za správné. (Sd 21,25)

**Osobní studium**

Příběhy v knize Soudců ukazují množství negativních důsledků toho, že Izraelci nerespektovali Boží vůli. Již brzy po vstupu vyvoleného národa do zaslíbené země začali lidé napodobovat náboženské praktiky obyvatel Kanaánu. Dělali tedy přesně to, před čím je Bůh důrazně varoval! Naneštěstí to nebyl jediný problém, kterému museli čelit.

`Přečti si texty Sd 17,6 a 21,25. Na jaký problém Božího lidu ukazují tyto verše?`

Jednota národa měla vycházet z oddané poslušnosti Bohu a z dodržování smlouvy, kterou s ním uzavřeli. Ale tím, že každý dělal to, co sám uznal za správné, samozřejmě pod vlivem okolních pohanů, se národ jako celek řítil do katastrofy. Všichni jsme padlé bytosti, a pokud jsme ponecháni, abychom následovali touhy našich srdcí a dělali, co sami považujeme za správné, pak určitě sejdeme z cesty, na kterou nás Bůh povolal.

`Co říkají úvodní a další verše (Sd 3,5–7) o duchovní a společenské situaci Izraele v období soudců?`

„Skrze Mojžíše ukázal Hospodin lidu, jaké jsou následky nevěry. Nebudou-li zachovávat smlouvu Boží, odloučí se tím od života Božího a nedostane se jim Božího požehnání. Někdy dbali těchto výstrah a za to se dostalo hojnosti požehnání židovskému národu a skrze něj i okolním národům. Častěji však zapomínali na Boha a přestávali myslet na to, že se jim dostalo vysoké výsady být zástupcem Božím. Olupovali Boha o službu, kterou od nich požadoval, olupovali své bližní o náboženské vedení a příklad zbožnosti. Chtěli si přivlastnit plody vinice, nad níž byli ustanoveni jako strážci. Jejich žádostivost a lačnost způsobila, že jimi začali pohrdat i pohané. Zavinili tím, že pohanský svět si mohl nesprávně vykládat povahu Boží a zákony království Božího.“ (PK 20.21; PK 11)

**Aplikace**

`Jak tvé vlastní jednání ovlivňuje lidi kolem tebe? Jaký vliv má na lidi mimo sbor to, co říká i dělá církev?`

> <p></p>
> Jaké jednání vašeho sborového společenství může mít pozitivní vliv na lidi ve vašem městě?