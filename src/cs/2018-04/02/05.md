---
title:  Rozkol v Korintu
date:  10/10/2018
---

> <p></p>
> Je snad Kristus rozdělen? Což byl Pavel za vás ukřižován? Nebo jste byli pokřtěni ve jméno Pavlovo? (1K 1,13)

**Osobní studium**

Naneštěstí problém rozdělení uprostřed Božího lidu neskončil ani v Novém zákoně.

Příkladem mohou být první čtyři kapitoly prvního listu apoštola Pavla do Korintu, ve kterých vyzývá k jednotě. Během svého pobytu v Efezu se Pavel dozvěděl o množství různých rozkolů, které křesťanské společenství v Korintu ovládly. Proto svůj list začíná dlouhou rozpravou o jednotě v církvi a o důležitosti odmítnout roztržky. Pavla velmi znepokojoval vývoj v Korintu a usiloval o inspirované rady, které by pomohly uzdravit politováníhodnou situaci v tamním sboru.

V textu 1K 1,10–17 se pokus identifikovat příčiny neshod, hádek a rozdělení.

Když se Pavel dozvěděl o roztržkách v korintském sboru, naplnilo ho to obavami. Jeho úvodní slova ukazují na hloubku jeho znepokojení: „Prosím vás, bratří, pro jméno našeho Pána Ježíše Krista, abyste všichni byli svorni a neměli mezi sebou roztržky…“ ( 1K 1,10) Jeho řešením bylo připomenout jim, aby „dosáhli plné jednoty smýšlení i přesvědčení“(1K 1,10b). Ať už bylo příčinou jejich neshod a rozdělení cokoliv, Pavel chtěl, aby s tím přestali. Připomíná Korintským, že křesťané jsou povoláni následovat Krista, ne člověka – ať už by měl jakýkoliv talent, obdarování nebo povolání. Zdá se, že věřící v Korintu se rozdělili na různé skupiny. Apoštol však jednoznačně prohlašuje, že něco takového nemá nic společného s Kristovou vůlí. Trvá na tom, že křesťanská jednota má svůj základ v Kristově oběti na kříži (1K 1,13).

Zdrojem jednoty křesťanů je ukřižovaný Ježíš Kristus – nikdo jiný, ať už by šlo o jakkoli úctyhodného kazatele, evangelistu nebo administrátora. Pod křížem stojíme všichni na stejném základě. Byli jsme pokřtěni v Krista, který jediný nás může očistit od hříchu. Naším úkolem je budovat tuto jednotu a projevovat ji každý den.

Důležité je uvědomit si, že ani jako adventisté sedmého dne nemůžeme brát jako samozřejmost, že prožíváme jednotu ve víře a v misii. Rozdělení a roztržky mohou i dnes jednotu naší církve zničit. Sjednotit nás může jen láska a vedení Ježíše Krista.

**Aplikace**

`Jak se dá předcházet takovému nebezpečí, o jakém mluví Pavel ve svém prvním listu do Korintu? Proč musíme být vždy opatrní v tom, kolik své věrnosti a oddanosti budeme projevovat někomu jinému než Kristu?`