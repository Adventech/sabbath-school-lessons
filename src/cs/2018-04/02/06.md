---
title:  „Přijdou mezi vás draví vlci“
date:  11/10/2018
---

> <p></p>
> 25Nyní vím, že mě už neuvidí nikdo z vás, k nimž jsem na svých cestách přišel hlásat Boží království. 26Proto vám v tento den prohlašuji před Bohem, že mou vinou nikdo nezahyne, 27neboť jsem vám oznámil celou Boží vůli a nic jsem nezamlčel. 28Dávejte pozor na sebe i na celé stádo, ve kterém si vás Duch svatý ustanovil za strážce, abyste byli pastýři Boží církve, kterou si Bůh získal krví vlastního Syna. 29Vím, že po mém odchodu přijdou mezi vás draví vlci, kteří nebudou šetřit stádo. 30I mezi vámi samými povstanou lidé, kteří povedou scestné řeči, aby strhli učedníky na svou stranu. 31Buďte proto bdělí a pamatujte, že jsem se slzami v očích po tři roky ve dne v noci každému z vás neustále ukazoval cestu. (Sk 20,25–31)

**Osobní studium**

`Před čím apoštol Pavel varuje starší v Efezu? Jak mají jednat, aby se neuskutečnilo hrozící nebezpečí?`

Během své služby Pavel často čelil různým formám otevřeného i skrytého nepřátelství. Uvědomoval si, že bude stále obtížnější uchovávat čistotu evangelia. Při rozloučení se staršími v Efezu vycházel z analogie o strážci z proroka Ezechiela (Ez 33,1–6). Starším říká, že mají odpovědnost za ochranu evangelia a společenství věřících. Jako lidé, kterým byla svěřena odpovědnost, měli být věrnými „pastýři“ Božího lidu.

Pavel popisuje falešné učitele jako „dravé vlky“ (Sk 20,29). Je to připomenutí podobného Ježíšova varování, že falešní proroci přijdou v „ovčím rouchu“, ačkoli ve skutečnosti jde o „dravé vlky“ (Mt 7,15). Falešní učitelé povstali (nejen v Efezu) již brzy po Pavlově odchodu a sužovali věřící ve sborech, které Pavel založil. V Ef 5,6–14 a Ko 2,8 najdeme některá Pavlova varování adresovaná sborům v Malé Asii.

Ve svém 2. listu Timoteovi Pavel tohoto oddaného muže Božího odpovědného za sbor v Efezu varuje před chybami v církvi a odpadnutím v posledních dnech.

`Přečti si texty 2Tm 2,14–19 a 3,12–17. Jaké rady dává Pavel Timoteovi? Jak by měl postupovat proti falešným učitelům a jak by měl chránit jednotu církve?`

Timotea měli lidé poznat jako toho, kdo „správně zvěstuje slovo pravdy“ (2Tm 2,15). Obranou proti prázdným řečem a spekulacím má být porozumění slovu, které jsme od Boha obdrželi. Biblické pravdy je třeba správně vykládat, aby žádná část Písma neodporovala celkovému obrazu, který Bible přináší. Interpretace, která vnáší do Písma rozpory a nejednotnost, může vést ke ztrátě víry. Nad nepodstatnými a druhotnými otázkami musí stát základní principy Božího slova, které mají věřící připravovat na vítězný život v Kristu.

Další Pavlovou radou Timoteovi je, aby se vyhýbal „bezbožným a planým (prázdným; ČSP) řečem“ (2Tm 2,16). Pokud měl být Timoteus váženým a věrným služebníkem, potom neměla být součástí jeho vyučování podružná a spekulativní témata. Taková témata a rozhovory vedou v konečném důsledku k bezbožnosti a neprospívají budování víry (2Tm 2,16). Jen skutečná pravda může vést ke zbožnosti a k harmonii mezi věřícími. Timoteus se má zmíněným chybám vyhýbat, protože zachvacují církev a věřící jako zhoubná choroba (2Tm 2,17). Poslušnost Božímu slovu je jedinou protilátkou na falešné učení (2Tm 3,14–17), které jednotu církve ohrožuje.

**Aplikace**

`Jak se můžeš ty osobně bránit před lidmi, kteří přinášejí falešné učení? Jak se může chránit církev? Proč je často právě falešné učení důvodem rozdělení v církvi?`