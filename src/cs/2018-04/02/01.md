---
title:  Příčiny nejednoty
date:  06/10/2018
---

### Texty na tento týden
Dt 28,1–14; Jr 3,14–18; Sd 17,6; 1Kr 12,1–16; 1K 1,10–17; Sk 20,25–31

> <p>Základní verš</p>
> „Začátek moudrosti je bázeň před Hospodinem a poznat Svatého je rozumnost.“ (Př 9,10)

Starozákonní proroci opakovaně vyzývali Izraelce, aby poslouchali Boží přikázání. Neposlušnost a lehkovážnost vedly k odpadnutí a nejednotě. Poslušnost Božího zákona měla lidi nejen chránit od přirozených následků hříchu, ale měla je i odlišit od ostatních národů. Následování Boží vůle mělo vytvářet harmonii mezi lidmi a posilovat jejich společné odhodlání odolat útokům hříšných pohanských praktik, které na ně doléhaly téměř ze všech stran. Podle Božího záměru měl být jeho lid svatý a měl se stát svědkem pro okolní národy.

Mojžíš řekl svému lidu: „Hleď, učil jsem vás nařízením a právům, jak mi přikázal Hospodin, můj Bůh, abyste je dodržovali v zemi, kterou přicházíte obsadit. Bedlivě je dodržujte. To bude vaše moudrost a rozumnost před zraky lidských pokolení. Když uslyší všechna tato nařízení, řeknou: ‚Jak moudrý a rozumný lid je tento veliký národ!‘“ (Dt 4,5.6)

Nebylo pochyb: Pokud by Boží lid zůstal věrný, měl být požehnaný a mohl se stát požehnáním pro jiné. Nevěrnost by je však vedla k řadě problémů, mezi které patřila i nejednota.

**Budování společenství**

- Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?
- Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.