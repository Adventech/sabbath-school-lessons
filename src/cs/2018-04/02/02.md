---
title:  „Navraťte se, odpadlí synové“
date:  07/10/2018
---

> <p></p>
> „Navraťte se, odpadlí synové, je výrok Hospodinův, neboť já jsem váš manžel. Přijmu vás, po jednom z města, po dvou z čeledi, a uvedu vás na Sijón.“ (Jr 3,14)

**Osobní studium**

Dějiny izraelského národa jsou naplněny příběhy neposlušnosti a zmatku, po kterých sice přicházela období poslušnosti a návratu k Bohu, ale dříve či později národ opět sklouzl do neposlušnosti a anarchie. Tento model se opakuje znovu a znovu. Vždy, když Boží lid uvědoměle následoval Boží vůli, byl požehnán klidem a životem. Neposlušnost a následování vlastních cest dříve či později vyústilo v trápení, války a konflikty. Dokonce už dříve, než se Izraelci dostali do zaslíbené země, Bůh předpověděl tento model a nabídl řešení, jak předcházet hrozným následkům neposlušnosti.

`Přečti si verše Dt 28,1–14. Jaké požehnání mohli prožívat Izraelci, kdyby následovali Boží vůli?`

`Jakým způsobem podle Jr 3,14–18 volá Bůh svůj lid k pokání a návratu? Jak je v těchto verších ukázána Boží láska a trpělivost?`

Kniha Jeremjáš je mimo jiné nádherným představením Boha, který lidem nabízí lásku, milosrdenství a štědrost i přes jejich vzpouru, nejednotu a modloslužbu. Bůh nepřestává vyzývat svůj lid, aby se k němu vrátil a aby se kál ze svých skutků neposlušnosti a svévole. Znovu a znovu jim Bůh zaslibuje obnovu a naději do budoucnosti. „Jdi a provolej směrem k severu tato slova: Navrať se, izraelská odpadlice, je výrok Hospodinův, já se na vás neosopím, neboť jsem milosrdný, je výrok Hospodinův, nechovám hněv navěky. Poznej však svou nepravost, dopustila ses nevěry vůči Hospodinu, svému Bohu, zaměřila jsi své cesty k bohům cizím, pod kdejaký zelený strom, mne jsi neposlouchala, je výrok Hospodinův.“ (Jr 3,12.13)

Jeremjášovo poselství zaznívalo v době všeobecné lhostejnosti k Božímu slovu. Přestože za vlády krále Jóšijáše byly zahájeny určité reformy, většina lidí nepociťovala žádné duchovní povzbuzení, aby byli věrni v poslušnosti Bohu. Jejich hříchy, modloslužba a sobecký způsob života vedly k duchovnímu a politickému úpadku. Čím více se odvraceli od poslušnosti Boží vůle, tím horší vyhlídky mohli očekávat. Prostřednictvím Jeremjáše je však Bůh vybízel, aby se vrátili. Bůh měl pro ně připravenou lepší budoucnost – blahobyt, prosperitu a jednotu. K tomu však bylo nutné, aby žili vírou a vším, co s sebou skutečná víra přináší.

**Aplikace**

`Jak se ve tvém životě projevuje rozdíl mezi poslušností a neposlušností? Umíš je od sebe odlišit? Co ti pomáhá rozhodovat se v konkrétních situacích?`