---
title:  Ježíš se modlí za učedníky
date:  15/10/2018
---

> <p></p>
> 17Posvěť je pravdou; tvoje slovo je pravda. 18Jako ty jsi mne poslal do světa, tak i já jsem je poslal do světa. 19Sám sebe za ně posvěcuji, aby i oni byli vpravdě posvěceni. (J 17,17–19)

**Osobní studium**

`Přečti si text J 17,9–19. Za co konkrétně se Ježíš modlí v souvislosti se svými učedníky? Proč je to podle tebe důležité?`

V druhé části své velekněžské modlitby Ježíš prosí za své učedníky, kteří jsou v obrovském nebezpečí, že přijdou o svou víru. Přichází totiž nejen čas Ježíšovy smrti, ale i doba, kdy s nimi nebude tělesně. Předává je tedy do péče svého Otce.

Ježíš se modlí za jejich ochranu ve světě. Ježíš se nemodlí za svět, o kterém ví, že je v hlubokém vnitřním rozporu s Otcovou vůlí (1J 5,19). Ale jelikož právě zde na světě budou učedníci žít a sloužit, Ježíš se modlí, aby byli uchráněni od zhoubného vlivu a působení světa. Ježíš má samozřejmě obavy i o svět a osud světa mu leží na srdci – je přece Spasitelem světa, přišel ho zachránit (J 12,47) – ale šíření evangelia je spojeno se svědectvím těch, kteří půjdou a budou kázat dobrou zprávu. Právě proto Ježíš prosí, aby je zlo nepřemohlo (Mt 6,13).

Jednoho učedníka však už zlo přemohlo. Ježíš se v onen večer zmínil, že jeden z nich se rozhodl ho zradit (J 13,18–30). A přestože Ježíš odkazuje na skutečnost, že Písmo předpovědělo Jidášovu zradu (Ž 41,10), Jidáš nebyl bezbrannou obětí osudu. Během poslední večeře k němu Ježíš přistupuje gestem lásky a přátelství (J 13,26–30). „Ježíš při velikonoční večeři odhalil jeho zrádné úmysly a potvrdil tak své božství. S láskou posloužil Jidášovi stejně jako ostatním učedníkům. Jidáš však na tuto poslední výzvu lásky nedbal.“ (DA 720; TV 460)

Ježíš věděl, že učedníky může rozdělit závist a žárlivost, jak se to při různých příležitostech stalo už předtím. Proto se modlí: „Otče svatý, zachovej je ve svém jménu, které jsi mi dal; nechť jsou jedno jako my.“ (J 17,11b) Taková jednota přesahuje lidské chápání a schopnosti. Může být jen darem Boží milosti a výsledkem působení jeho moci. Jednota učedníků je založena na jednotě Otce a Syna. Právě taková jednota je nezbytným předpokladem opravdu účinné služby, kterou měli učedníci v budoucnosti konat.

Pro službu učedníků je nezbytné také jejich posvěcení v pravdě (J 17,17–19). Dílo Boží milosti bude srdce učedníků postupně měnit. Ale pokud mají přinášet svědectví o Boží pravdě, pak i oni sami musejí být touto pravdou přeměněni.

**Aplikace**

`Jak rozumíš tomu, že – podle Ježíšových slov – učedníci „nejsou ze světa“? Co je na tobě, na tvém životě a způsobu, jakým jednáš, tak neobvyklé, že tě to dělá člověkem, který „není z tohoto světa“?`