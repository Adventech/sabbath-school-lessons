---
title:  Ježíš se modlí za sebe
date:  14/10/2018
---

> <p></p>
> 1Po těch slovech Ježíš pozvedl oči k nebi a řekl: „Otče, přišla má hodina. Oslav svého Syna, aby Syn oslavil tebe, 2stejně jako jsi učinil, když jsi mu dal moc nad všemi lidmi, aby vše, co jsi mu svěřil, dal jim: život věčný. 3A život věčný je v tom, když poznají tebe, jediného pravého Boha, a toho, kterého jsi poslal, Ježíše Krista. 4Já jsem tě oslavil na zemi, když jsem dokonal dílo, které jsi mi svěřil. 5A nyní ty, Otče, oslav mne svou slávou, kterou jsem měl u tebe, dříve než byl svět. (J 17,1–5)

**Osobní studium**

Velekněžskou modlitbu můžeme rozdělit na tři části. V první se Ježíš modlí za sebe (J 17,1–5), pak se modlí za své učedníky (J 17,6–19) a nakonec za ty, kteří v něho uvěří později (J 17,20–26).

`Co je podstatou první části Ježíšovy modlitby, v níž se modlí za sebe (J 17,1–5)? Jak tomu rozumíš? Co tato slova znamenají pro tebe?`

Ježíš prosí nejprve za sebe. Při předchozích událostech zaznamenaných v Janově evangeliu Ježíš naznačuje, že jeho „hodina ještě nepřišla“ (J 2,4; 7,30; 8,20). Nyní však ví, že hodina jeho oběti přišla (J 12,23; 13,1; 16,32; 17,1). Nastala chvíle dramatického vyvrcholení jeho pozemského života a Ježíš potřebuje sílu na završení svého poslání. Je to čas pro modlitbu.

Ježíš byl připraven vykonáním Boží vůle oslavit svého Otce – i kdyby to mělo znamenat, že zemře na kříži. Ježíšovo přijetí kříže však není nějakým druhem zhoubného fatalizmu, pouhým přijetím osudu. Ve skutečnosti jde o Ježíšovo použití moci, kterou dostal od svého Otce. Ježíš nezemřel mučednickou smrtí, ale dobrovolně oslavil Boha tím, že naplnil smysl svého vtělení – smrt na kříži jako oběť za hříchy světa.

`Co je podle textu J 17,3 podstatou a smyslem věčného života? Jak rozumíš výrazu „poznat Boha“ a „poznat Ježíše Krista“? Jak se toto poznání projevuje ve tvém životě?`

Tím nejdůležitějším v tomto textu jsou Ježíšova slova o tom, že náš věčný život spočívá v osobním poznání Boha. Zde nejde o žádné ospravedlnění na základě skutků či znalostí. Podstata spočívá spíše ve zkušenosti poznání Otce na základě toho, co pro nás Ježíš vykonal na kříži. Toto poznání získáváme prostřednictvím osobního vztahu s Otcem. Je pro nás pokušením omezit poznání na údaje, informace a detaily. Ježíš však obrací naši pozornost na něco mnohem hlubšího a úplnějšího – na osobní vztah s Bohem. Smyslem Ježíšova prvního příchodu bylo usměrnit nás v našem hledání skutečného a zachraňujícího poznání Boha a vzájemné jednoty, ke které nás takové poznání vede.

**Aplikace**

`Jaký je rozdíl mezi „vědomostmi o Bohu“ a „osobním poznáním Boha“? Které zkušenosti ve tvém životě ti pomohly skutečně poznat Boha?`