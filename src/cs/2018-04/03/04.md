---
title:  Ježíšova modlitba za budoucí učedníky
date:  16/10/2018
---

> <p></p>
> 20Neprosím však jen za ně, ale i za ty, kteří skrze jejich slovo ve mne uvěří; 21aby všichni byli jedno jako ty, Otče, ve mně a já v tobě, aby i oni byli v nás, aby tak svět uvěřil, že ty jsi mě poslal. (J 17,20.21)

**Osobní studium**

Poté, co se Ježíš modlil za sebe a za své učedníky, obrátil se k Otci v modlitbě i za ty, „kteří skrze jejich slovo ve mne uvěří“ (J 17,20).

`Přečti si text J 17,20–26. Co si Ježíš ze všeho nejvíce přál pro ty, kteří teprve v budoucnosti měli uvěřit dobré zprávě? Proč to Ježíš považoval za důležité?`

Tak jako Otec a Syn jsou jedno, modlil se Ježíš, aby i příští věřící – Ježíšovi učedníci – „byli jedno“. Ježíš mluví o své jednotě s Otcem na několika místech Janova evangelia. Otec a Syn nikdy nejednají nezávisle jeden na druhém, ale vždy jsou ve všem svém jednání sjednoceni (J 5,20–23). Otec i Syn společně milují padlé lidstvo. A to až tak, že Otec byl ochoten dát svého Syna jako oběť za svět – a také Syn byl ochoten dát za svět svůj život (J 3,16; 10,15).

`Jednota, o níž Ježíš v této modlitbě hovoří, je jednotou v lásce a v záměru, jaká existuje mezi Otcem a Synem. „Podle toho všichni poznají, že jste moji učedníci, budete-li mít lásku jedni k druhým.“ (J 13,35) Jestliže se jednota mezi učedníky bude projevovat jejich vzájemnou láskou, bude to veřejným potvrzením jejich vztahu s Ježíšem a s Otcem. „Projev jejich skutečné jednoty měl poskytnout přesvědčivé svědectví o pravdě evangelia.“ (KÖSTENBERGER, A. J., John, Baker Exegetical Commentary on the NT. Grand Rapids: Baker Academic 2004, str. 498) Podle toho svět pozná, že Ježíš je Spasitel. Jinými slovy, jednota učedníků, za kterou se Ježíš modlil, nemůže být „neviditelná“. Jak by se svět mohl přesvědčit o pravdivosti evangelia, kdyby nemohl vidět lásku a jednotu uprostřed Božího lidu?`

„Bůh shromažďuje svůj lid, aby prožíval dokonalou jednotu na základech věčné pravdy… Božím záměrem je, aby se celý jeho lid sjednotil ve víře. Kristus se před svým ukřižováním modlil, aby jeho učedníci byli jedno, jako je on jedno s Otcem, aby svět uvěřil, že ho Otec poslal. Tato obdivuhodná a nesmírně dojemná modlitba přesahuje věky a zasahuje i nás dnes. Kristus totiž říkal: Neprosím však jen za ně, ale i za ty, kteří skrze jejich slovo ve mne uvěří. S jakou vážností by příští Kristovi následovníci měli usilovat o to, aby svými životy dali odpověď na tuto modlitbu.“ (4T 17)

**Aplikace**

`Co konkrétně děláš ve svém životě, abys pomáhal rozvíjet jednotu, za kterou se Ježíš modlil? Co pro to děláte ve svém sborovém společenství? Proč se musí každý z nás něčeho vzdát a zemřít něčemu v sobě, abychom mohli společně dosáhnout jednoty, za kterou se Ježíš modlil?`