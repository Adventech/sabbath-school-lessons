---
title:  Víra sdílená v lásce
date:  18/10/2018
---

> <p></p>
> 34Nové přikázání vám dávám, abyste se navzájem milovali; jako já jsem miloval vás, i vy se milujte navzájem. 35Podle toho všichni poznají, že jste moji učedníci, budete-li mít lásku jedni k druhým.“ (J 13,34.35)

**Osobní studium**

`V textu J 17,3 Ježíš říká, že věčný život spočívá v poznání Boha. Přečti si text 1J 2,3–6. Co znamená „poznat Boha“? Jak se tvé poznání Boha prakticky projevuje v tvém každodenním životě?`

Většina lidí v naší společnosti by se asi shodla na tom, že je správné a potřebné respektovat zákony naší země. Titíž lidé však velmi často zlehčují výzvy Písma, abychom dodržovali Boží zákony. Mnozí samozřejmě neberou v životě Boha vůbec v úvahu, ale dokonce i někteří křesťané tvrdí, že Boží milost odstranila Boží zákony. To však není biblické učení. „Zachovávání přikázání není podmínkou poznání Boha, ale znamením, že známe Boha (a Ježíše) a milujeme ho. Poznání Boha tedy není jen nějakým teoretickým poznatkem, ale vede nás k činům.“ (MUELLER, Ekkerhardt, The Letters of John. Nampa, Idaho: Pacific Press, 2009, str. 39)

Samotný Ježíš zdůraznil: „Milujete-li mne, budete zachovávat má přikázání. … Kdo přijal má přikázání a zachovává je, ten mě miluje. A toho, kdo mě miluje, bude milovat můj Otec; i já ho budu milovat a dám se mu poznat.“ (J 14,15.21)

„Podle toho poznáváme, že milujeme Boží děti, když milujeme Boha a jeho přikázání zachováváme. V tom je totiž láska k Bohu, že zachováváme jeho přikázání; a jeho přikázání nejsou těžká…“ (1J 5,2.3)

`Vrať se k veršům J 13,34.35 z úvodu. Jaké nové přikázání dal Ježíš svým učedníkům? Jak to souvisí s myšlenkou jednoty mezi Ježíšovými následovníky?`

Přikázání milovat svého bližního nebylo ničím novým. Nachází se už v pokynech, které dal Bůh Mojžíšovi (Lv 19,18). Nové je Ježíšovo přikázání, aby se učedníci navzájem milovali tak, jako on miloval je. Ježíšův příkaz sebeobětavé lásky je novou normou pro křesťanské společenství.

Jakou úžasnou zásadu nám Ježíš představil! Ježíšův život byl praktickou ukázkou činné, aktivní lásky. Celé jeho dílo milosti je nepřetržitou službou lásky, sebezapření a sebeobětování. Můžeme vidět, že Ježíšův život byl naplněn vyjádřením lásky a sebeobětování ve prospěch druhých. Princip, který vedl Krista, má inspirovat a vést i jeho lid v přístupu k ostatním lidem. Jakým mocným a přesvědčivým svědectvím pro celý svět by byla taková láska! Taková láska by zároveň nesmírně posílila i jednotu mezi námi.

**Aplikace**

`Jak se můžeš naučit projevovat podobnou sebeobětavou lásku, kterou prokazoval Ježíš během své služby?`