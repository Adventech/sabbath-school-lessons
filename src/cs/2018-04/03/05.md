---
title:  Jednota mezi křesťany
date:  17/10/2018
---

> <p></p>
> 38Jan mu řekl: „Mistře, viděli jsme kohosi, kdo v tvém jménu vyhání démony, ale s námi nechodil; i bránili jsme mu, protože s námi nechodil.“ 39Ježíš však řekl: „Nebraňte mu! Žádný, kdo učiní mocný čin v mém jménu, nemůže mi hned nato zlořečit. 40Kdo není proti nám, je pro nás. 41Kdokoli vám podá číši vody, protože jste Kristovi, amen, pravím vám, nepřijde o svou odměnu.“ (Mk 9,38–41)

> <p></p>
> Mám i jiné ovce, které nejsou z tohoto ovčince. I ty musím přivést. Uslyší můj hlas a bude jedno stádo, jeden pastýř. (J 10,16)

**Osobní studium**

`Prostuduj si odpověď, kterou dal Ježíš Janovi (Mk 9,38–41). Co tě Ježíšova reakce učí o nebezpečnosti exkluzivizmu a vynášení rychlých soudů na adresu „jiných“ následovníků Ježíše Krista?`

`Adventisté sedmého dne mívají někdy tendenci vnímat Ježíšovu modlitbu u Jana 17 v tom smyslu, že se přímo týká jednoty jejich církevní denominace. Musíme být jednotní – jako církev –, abychom mohli naplnit naše poslání hlásat světu trojandělské poselství. To je pravda, ale takové uvažování má i svá úskalí. Jak je to s jednotou ostatních křesťanů? Jaký by měl být náš vztah k druhým křesťanům ve světle Ježíšovy modlitby?`

Není pochyb o tom, že Bůh má své věrné lidi i v jiných církvích – nejen v té naší. Kromě toho Bible velmi jasně říká, že Bůh má svůj lid i v Babyloně: „Vyjdi, lide můj, z toho města, nemějte účast na jeho hříších, aby vás nestihly jeho pohromy…“ (Zj 18,4)

Současně však víme, že podle knihy Zjevení existuje i mezi Ježíšovými následovníky obrovské odpadnutí. V posledních dnech se mnozí falešní křesťané spojí a způsobí pronásledování, které je barvitě popsáno v Zj 13,1–17. Adventisté byli proto vždy velmi opatrní k výzvám ke sjednocení se s ostatními církvemi, jak je to vidět například v ekumenickém hnutí.

Jaký by měl být tedy náš vztah k jiným denominacím? Ellen G. Whiteová napsala v konkrétním případě spolupráce adventistů sedmého dne s jinými křesťany následující řádky: „Když člověk podřizuje svou vůli Boží vůli, Duch může působit na srdce těch, kterým slouží. Bylo mi ukázáno, že bychom se neměli vyhýbat služebníkům z WCTU. (Ženská křesťanská unie pro střídmost; pozn. redakce.) Sjednocením se s nimi s cílem propagovat úplnou abstinenci neměníme náš postoj ke svěcení sedmého dne a zároveň můžeme ukázat naše uznání jejich postoje ke střídmosti. Tím, že otevřeme dveře a pozveme je ke spojení s námi v otázce střídmosti, získáme jejich pomoc v našem úsilí o střídmost. A tím, že se oni spojí s námi, uslyší nové pravdy, kterými touží Duch zapůsobit na jejich srdce.“ (WM 163)

Ačkoli v tomto případě jde o konkrétní situaci v konkrétním čase, v uvedených slovech můžeme odhalit důležité principy, jimiž se můžeme řídit v našem vztahu k jiným křesťanům – především v souvislosti se sjednocením se v úsilí o dosažení určitého cíle. Zaprvé, můžeme s nimi spolupracovat v oblastech, které přinášejí všeobecný společenský prospěch. Zadruhé, pokud se s nimi spojíme, musí to být tak, abychom se nezpronevěřili našemu vyznání. A zatřetí, můžeme a měli bychom využít tuto jednotu k tomu, abychom se s ostatními podělili o vzácné pravdy, které nám Bůh svěřil.

**Aplikace**

`Jaké jsou tvé zkušenosti se „sjednocováním se“ s ostatními křesťany? Jak vaše sborové společenství spolupracuje s jinými denominacemi na společensky prospěšných aktivitách?`