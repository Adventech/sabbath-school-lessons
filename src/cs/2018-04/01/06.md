---
title:  Boží vyvolený lid
date:  04/10/2018
---

> <p></p>
> 6Jsi přece svatý lid Hospodina, svého Boha; tebe si Hospodin, tvůj Bůh, vyvolil ze všech lidských pokolení, která jsou na tváři země, abys byl jeho lidem, zvláštním vlastnictvím. 7Nikoli proto, že byste byli početnější než kterýkoli jiný lid, přilnul k vám Hospodin a vyvolil vás. Vás je přece méně než kteréhokoli lidu. 8Ale protože vás Hospodin miluje a zachovává přísahu, kterou se zavázal vašim otcům, vyvedl vás Hospodin pevnou rukou a vykoupil tě z domu otroctví, z rukou faraóna, krále egyptského. (Dt 7,6–8)

**Osobní studium**

Povoláním Abrahama za svého služebníka si Bůh vyvolil lid, který ho měl představovat světu. Toto povolání a vyvolení bylo činem Boží lásky a milosti. Boží povolání Izraele bylo základem jeho plánu obnovy celého lidstva, které bylo po pádu do hříchu nejednotné a doslova zpustošené. Studium biblických dějin nám pomáhá odhalit a pochopit Boží jednání směřující k této obnově. Hlavní součástí tohoto plánu byl Izrael – národ smlouvy.

`Proč Bůh vyvolil Izrael, aby byl jeho lidem? Co o tom říkají verše v Dt 7,6–11? Proč si Bůh vyvolil právě potomky Abrahama?`

V jádru vyvolení Izraele jako Božího lidu stojí Boží láska k lidem. Bůh uzavřel smlouvu s Abrahamem a jeho potomstvem, aby prostřednictvím vyvoleného národa zachoval poznání o sobě samém (tedy o Bohu) a aby přinesl lidstvu vykoupení (Ž 67,3). Vyvolení Izraele je svrchovaným projevem Boží lásky. Potomci Abrahama se neměli čím pyšnit, ničím si Boží lásku nezasloužili (Dt 7,7).

Při vyvolení svého lidu projevuje Bůh velmi neobvyklou záměnu hodnot. Zatímco lidé hledají při volbě vůdců sílu, moudrost a sebevědomí, Bůh si nevybírá silné a vznešené. Přednost dává těm, kteří jsou si vědomi své slabosti, neschopnosti a nicotnosti. To vše proto, aby se před Bohem nikdo nepovyšoval (1K 1,26–31).

Přesto dostali obrovskou přednost. „Bůh si přál, aby svět obdivoval a chválil jeho lid. Izraelité dostali všechny duchovní výsady. Bůh jim neodepřel nic, co by jim pomohlo vytvořit takovou povahu, kterou by představovali jeho samého. Poslušnost Božího zákona by jim přinesla prospěch, jaký by ostatní národy světa pokládaly za zázrak. Bůh jim mohl dát moudrost a zručnost ke každé umělecké práci, přál si být i nadále jejich učitelem. Poslušnost Božích zákonů je měla zušlechtit a povznést. Kdyby ho poslouchali, Bůh by je chránil před nemocemi, které sužovaly ostatní národy, a obdařil by je mimořádnou duševní silou. Měli být po všech stránkách na výši, a tím ukazovat Boží slávu, majestát a moc. Měli se stát královstvím kněží a svatým lidem. Bůh jim dal všechny prostředky, aby se stali nejslavnějším národem na zemi.“ (COL 288; PM 146)

**Aplikace**

`Uvažuj o tom, co Bůh udělal pro izraelský národ a k čemu jej vyvolil. Jaké paralely můžeš najít v tom, co Bůh udělal pro tebe a k čemu povolal tebe. Uvažuj v ještě širším kontextu – co Bůh udělal pro naši církev a jaké poslání jí svěřil?`