---
title:  První následky hříchu
date:  01/10/2018
---

> <p></p>
> 16Ženě řekl: „Velice rozmnožím tvé trápení i bolesti těhotenství, syny budeš rodit v utrpení, budeš dychtit po svém muži, ale on nad tebou bude vládnout.“ 17Adamovi řekl: „Uposlechl jsi hlasu své ženy a jedl jsi ze stromu, z něhož jsem ti zakázal jíst. Kvůli tobě nechť je země prokleta; po celý svůj život z ní budeš jíst v trápení. 18Vydá ti jenom trní a hloží a budeš jíst polní byliny. 19V potu své tváře budeš jíst chléb, dokud se nenavrátíš do země, z níž jsi byl vzat. Prach jsi a v prach se navrátíš.“ (Gn 3,16–19)

**Osobní studium**

Následky hříchu byly nedozírné. Neposlušnost Adama a Evy způsobila narušení harmonických vztahů mezi všemi formami života. A co je ještě horší, mezi lidmi se namísto souladu objevily neshody a konflikty, které ovlivňují celé lidstvo až dodnes. Nesoulad můžeme pozorovat hned po pádu Adama a Evy do hříchu, kdy se snažili obvinit z vlastního selhání někoho jiného (Gn 3,12.13). Od té doby se vše už jen zhoršovalo.

`Kromě úvodního textu si přečti i verše Gn 4,1–15. Jak jsou v těchto textech popsány následky hříchu a jeho vliv na harmonický svět stvořený Bohem?`

Z neposlušnosti Adama a Evy přímo i nepřímo vyplynuly mnohé události a následky, které postupně ovlivnily všechno Boží stvoření. Celá příroda trpí následky hříchu. Hřích výrazně ovlivnil i mezilidské vztahy. Bratři Kain a Ábel, kteří si měli projevovat vzájemnou péči, úctu a lásku, se postupně odcizili, protože jeden z nich se rozhodl dát přednost vlastním sobeckým sklonům místo toho, aby celým srdcem následoval Boha a jím stanovený způsob uctívání. Toto odcizení vyvrcholilo násilím a bratrovraždou. Kainovo jednání však bylo namířeno v první řadě proti Bohu a až posléze proti Ábelovi. Zlobil se na Boha (Gn 4,5) a vlastní zloba ho nakonec přivedla k nenávisti vůči Ábelovi. Neposlušnost způsobovala v mezilidských vztazích stále větší rozkol.

„I viděl Hospodin, jak se na zemi rozmnožila zlovůle člověka a že každý výtvor jeho mysli i srdce je v každé chvíli jen zlý.“ (Gn 6,5) Následkem této zkaženosti byla podle Písma potopa, v jejíchž vlnách došlo k ohromujícímu zpustošení původního Božího stvoření. Ani to však Boha nevedlo k tomu, aby se lidstva vzdal. Naopak, zachránil Noema a jeho rodinu, se kterými začal znovu.

Bůh dal po potopě Noemovi a jeho potomkům důležité zaslíbení. Duha na obloze jim měla navždy připomínat Boží péči a jistotu Boží milosti a milosrdenství (Gn 9,12–17 a Iz 54,7–10). Bůh uzavřel s Noemem smlouvu a obnovil původní plán, podle kterého mělo lidstvo žít v souladu s ním a s jeho slovem.

**Aplikace**

`Ve kterých oblastech a jakým způsobem vnáší hřích nesoulad? Jaká tvá rozhodnutí mohou vést k obnově souladu mezi tebou a lidmi kolem tebe?`