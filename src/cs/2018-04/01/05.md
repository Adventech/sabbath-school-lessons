---
title:  Abraham – otec Božího lidu
date:  03/10/2018
---

> <p></p>
> Jste-li Kristovi, jste potomstvo Abrahamovo a dědicové toho, co Bůh zaslíbil. (Ga 3,29)

**Osobní studium**

Tři velká světová monoteistická náboženství – judaizmus, křesťanství a islám – vnímají Abrahama jako svého praotce a zakladatele. Křesťané vnímají toto spojení jako duchovní vztah. Když Bůh vyzval Abrahama, aby opustil svou zemi v Mezopotámii, řekl mu: „V tobě dojdou požehnání veškeré čeledi země.“ (Gn 12,3; viz také Gn 18,18; 22,18) Toto požehnání přišlo prostřednictvím Ježíše.

`Přečti si texty Žd 11,8–19; Ř 4,1–3 a Ga 3,29. Které klíčové prvky Abrahamovy víry jsou v těchto verších připomenuty? Jak souvisejí s myšlenkou křesťanské jednoty? Jinými slovy, které principy nacházející se v těchto textech nám dnes mohou pomoci pochopit, co tvoří základ a podstatu křesťanské jednoty?`

Příběh o Abrahamovi, který je v Bibli představen jako „otec všech věřících“, nám ukazuje některé základní prvky křesťanské jednoty. Zaprvé, Abraham byl poslušný. „Abraham věřil, a proto uposlechl, když byl povolán, aby šel do země, kterou měl dostat za úděl; a vydal se na cestu, ačkoli nevěděl, kam jde.“ (Žd 11,8) Zadruhé, věřil v Boží zaslíbení. „Věřil, a proto žil v zemi zaslíbené jako cizinec, bydlel ve stanech s Izákem a Jákobem, pro které platilo totéž zaslíbení, a upínal naději k městu s pevnými základy, jehož stavitelem a tvůrcem je sám Bůh.“ (Žd 11,9.10) Zatřetí, Abraham uvěřil, že Bůh mu dá syna a že jednoho dne bude jeho potomstva jako hvězd na obloze. Proto Bůh Abrahama ospravedlnil na základě jeho víry (Ř 4,1–3). Začtvrté, Abraham důvěřoval Božímu plánu spasení. Největší zkouškou Abrahamovy víry byla Boží výzva, aby obětoval svého syna Izáka na vrchu Mórija (Gn 22,1–19; Žd 11,17–19).

Starý zákon popisuje Abrahama jako Božího přítele (2Pa 20,7; Iz 41,8). Jeho život víry, jeho neochvějná poslušnost a důvěra v Boží zaslíbení jsou pro náš křesťanský život příkladem.

**Aplikace**

`Uvažuj o svých slovech a o svém jednání v uplynulých dnech. Co vypovídají tvé činy a slova o tom, jaká je tvoje víra?`