---
title:  Narůstání nesouladu
date:  02/10/2018
---

> <p></p>
> 1Celá země byla jednotná v řeči i v činech. 2Když táhli na východ, nalezli v zemi Šineáru pláň a usadili se tam. 3Tu si řekli vespolek: „Nuže, nadělejme cihel a důkladně je vypalme.“ Cihly měli místo kamene a asfalt místo hlíny. 4Nato řekli: „Nuže, vybudujme si město a věž, jejíž vrchol bude v nebi. Tak si učiníme jméno a nebudeme rozptýleni po celé zemi.“ 5I sestoupil Hospodin, aby zhlédl město i věž, které synové lidští budovali. 6Hospodin totiž řekl: „Hle, jsou jeden lid a všichni mají jednu řeč. A toto je teprve začátek jejich díla. Pak nebudou chtít ustoupit od ničeho, co si usmyslí provést. 7Nuže, sestoupíme a zmateme jim tam řeč, aby si navzájem nerozuměli.“ 8I rozehnal je Hospodin po celé zemi, takže upustili od budování města. 9Proto se jeho jméno nazývá Bábel (to je Zmatek), že tam Hospodin zmátl řeč veškeré země a lid rozehnal po celé zemi. (Gn 11,1–9)

**Osobní studium**

`Jak rozumíš příběhu zaznamenanému v úvodních verších? Co bylo příčinou zmatku a rozdělení, ke kterému došlo?`

Bible zaznamenává po potopě události spojené s budováním babylonské věže, zmatením jazyků a následným rozptýlením lidí, kteří dosud hovořili jedním jazykem. Pravděpodobně to byla krása a úrodnost země mezi řekami Eufrat a Tigris, co vedlo některé z Noemových potomků k rozhodnutí vybudovat si město a vysokou stavbu v zemi Šineár, na dnešním území jižního Iráku (Gn 11,2).

Archeologické nálezy ukazují, že území Mezopotámie bylo hustě obydlené již od dávných historických období. Mezi první civilizace v této oblasti patřili Sumeřané, jimž se přisuzuje objev klínového písma, které bylo zaznamenáváno na hliněné tabulky. Budovali sofistikované stavby s obloukovou klenbou, využívali rozvinuté formy zemědělství (propracovaný systém zavlažování) a vynalezli mimo jiné vůz s koly a hrnčířský kruh. Vykopávky také odhalily mnoho chrámů v podobě věží, které byly zasvěcené různým božstvům.

Potomci Noema, kteří se usadili v zemi Šineáru, brzy zapomněli na Noemova Boha a na jeho zaslíbení, že už nikdy nezničí zemi potopou. Stavba babylonské věže byla jakýmsi pomníkem a oslavou mimořádných schopností a šikovnosti stavitelů, projevem jejich pýchy. Jejich touha po slávě a vážnosti, snaha „učinit si jméno“ (Gn 11,4), byly jedněmi z motivů stavby. „Božím záměrem bylo, aby se jednota mezi lidmi udržovala prostřednictvím pravého náboženství. Když modloslužba a polyteizmus zničily toto vnitřní duchovní pouto, lidé přišli nejen o náboženskou jednotu, ale i o duchovní bratrství. Projekt, jakým byla babylonská věž, který měl vnějšími prostředky zajistit ztracenou vnitřní jednotu, nemohl nikdy uspět.“ (1BC 284.285)

Pád Adama a Evy zničil jednotu lidského pokolení a tím i původní Boží plán. Výsledkem byl zmatek v uctívání, všeobecné rozšíření zla a hříšnosti po celé zemi a nakonec i rozdělení lidstva na mnoho různých kultur, jazyků a národů, které se od té doby neustále dostávají do sporů a je mezi nimi nepřátelství a nenávist.

**Aplikace**

`Co konkrétně můžeš udělat, abys pomáhal překlenout národnostní, kulturní a jazykové rozdíly, které nás často trápí i v církvi? Jak může vaše sborové společenství přispět k porozumění ve společnosti, zvláště mezi různými skupinami, které vůči sobě chovají nenávist a nepřátelství?`