---
title:  Podněty k zamyšlení
date:  05/10/2018
---

V knize Na úsvitu dějinsi přečti kapitoly „Na úsvitu dějin“ a „Abraham“.

Původní Boží záměr při stvoření lidstva dokládá i ustanovení rodiny (Gn 2,21–24) a soboty. Ježíš jasně řekl (Mk 2,27.28), že sobota byla určena všem lidem. Její univerzální platnost je poznat ze zprávy o stvoření. Bůh neoddělil sedmý den až v souvislosti s vyvolením Izraele za lid smlouvy, ale ještě před objevením se hříchu na zemi. Kdyby sobotu zachovávali všichni lidé, mohla by se stát mocnou sjednocující silou. Sobota jako den Božího odpočinku měla potomkům Adama a Evy připomínat spojení s Bohem i vzájemné spojení mezi lidmi. „Sobota i rodina byly ustanoveny v Edenu a nerozlučně je spojuje Boží záměr. Více než v jakýkoliv jiný den můžeme právě v sobotu žít život podobný životu v ráji. Božím plánem pro členy rodiny bylo, aby prožívali jednotu v práci i ve studiu, v bohoslužbě i v odpočinku. Otec měl být knězem rodiny a společně s matkou měli být učiteli a společníky svých dětí.“ (CG 535)

**Otázky k rozhovoru**

`Jakým způsobem nám záznam stvoření ženy z Adamova boku ukazuje na blízké a důvěrné pouto, které má existovat mezi manželem a manželkou? Proč Bůh v celém Písmu používá obraz vztahu muže a ženy jako příklad blízkosti, kterou chce mít se svým lidem?`

`Příběh o babylonské věži ukazuje, že etnické a jazykové rozdělení nebylo původním Božím záměrem pro lidstvo. Jak můžeme dnes toto rozdělení překonat? Jak může církev žít v jednotě a harmonii, přestože se v ní nacházejí lidé z různých národů a jazykových skupin?`

`Uvažujte společně o otázce na čtvrtek. Jaké paralely jste našli mezi povoláním starověkého Izraele a povoláním adventistů sedmého dne? Co se z toho můžeme naučit? Jak nám to může pomoci být věrnými v poslání, ke kterému nás Kristus povolal?`

**Shrnutí**

Původní Boží plán při stvoření byl, aby lidé žili v harmonii a jednotě jako jedna rodina. Neposlušnost našich prvních rodičů způsobila narušení tohoto Božího plánu. Bůh si však povolal Abrahama, aby vytvořil skupinu lidí, jejímž prostřednictvím bude moci šířit zaslíbení o obnově, která se nachází jedině v Kristu.

**Praktický závěr**

- Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.