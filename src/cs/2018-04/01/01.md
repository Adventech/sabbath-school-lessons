---
title:  Stvoření a pád
date:  29/09/2018
---

### Texty na tento týden
Gn 1,26.27; 1J 4,7.8.16; Gn 3,16–19; Gn 11,1–9; Ga 3,29; Dt 7,6–11

> <p>Základní verš</p>
> „Vyvedl ho ven a pravil: ‚Pohleď na nebe a sečti hvězdy, dokážeš-li je spočítat.‘ A dodal: ‚Tak tomu bude s tvým potomstvem.‘ Abram Hospodinovi uvěřil a on mu to připočetl jako spravedlnost.“ (Gn 15,5.6)

Příběh Božího lidu začíná stvořením člověka a jeho tragickým pádem do hříchu. Každá snaha porozumět podstatě jednoty v církvi musí začít pochopením původního Božího záměru při stvoření a potřebou obnovy po pádu člověka.

První kapitoly Bible odhalují Boží záměr, aby lidstvo bylo jednou velkou rodinou. Naneštěstí tuto jednotu záhy ukončila tragédie hříchu. Z hříchu vyrůstají kořeny nejednoty a sporů jako smutné důsledky neposlušnosti. Příznaky tohoto rozdělení můžeme pozorovat u Adama a Evy již v prvním rozhovoru s Bohem poté, co jedli ze zakázaného stromu (Gn 3,12). A tak mezi důležitými cíli, které sleduje plán spasení, je i obnova původní jednoty.

Abraham, otec Božího lidu, se stal klíčovou osobou v Božím plánu spasení. V Písmu je nám představen jako příklad člověka, který byl „ospravedlněn z víry“ (Ř 4,1–5). Jde přesně o ten typ víry, která sjednocuje Boží lid navzájem a také se samotným Hospodinem. Bůh jedná prostřednictvím lidí, aby obnovil jednotu a aby představil svou vůli ztracenému lidstvu.

**Budování společenství**

- Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?
- Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.