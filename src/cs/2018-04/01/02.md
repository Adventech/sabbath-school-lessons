---
title:  Láska jako základ jednoty
date:  30/09/2018
---

> <p></p>
> 26I řekl Bůh: „Učiňme člověka, aby byl naším obrazem podle naší podoby. Ať lidé panují nad mořskými rybami a nad nebeským ptactvem, nad zvířaty a nad celou zemí i nad každým plazem plazícím se po zemi.“ 27Bůh stvořil člověka, aby byl jeho obrazem, stvořil ho, aby byl obrazem Božím, jako muže a ženu je stvořil. (Gn 1,26.27)

> <p></p>
> 7Milovaní, milujme se navzájem, neboť láska je z Boha, a každý, kdo miluje, z Boha se narodil a Boha zná. 8Kdo nemiluje, nepoznal Boha, protože Bůh je láska. (1J 4,7.8)

**Osobní studium**

Z příběhu stvoření, jak je zaznamenán v Genesis 1 a 2, vyplývá jasné poselství o harmonii, která panovala na konci stvořitelského týdne. Když Bůh dokončil stvoření světa a lidé dostali za úkol naplnit zemi, zaznívá závěrečné hodnocení, že všechno je „velmi dobré“ (Gn 1,31). Tato slova se nevztahují pouze na estetický rozměr stvoření, ale i na nepřítomnost jakéhokoliv zla, konfliktu či nejednoty. Původní Boží záměr pro stvoření v sobě zahrnoval harmonické soužití a vztah vzájemné závislosti všech forem života. Harmonie, jednota a láska byly Božím ideálem a původním záměrem pro náš svět.

`Co říká úvodní text o jedinečnosti stvořeného člověka, jak je to zaznamenáno ve zprávě o stvoření v Genesis 1 a 2?`

Genesis kromě jiných charakteristik člověka uvádí, že Bůh stvořil člověka ke svému obrazu. Nic takového není zmíněno v souvislosti s žádným jiným stvořením. Teologové během dějin diskutovali o skutečné podstatě tohoto „obrazu“ a o přirozenosti samotného Boha. Na mnoha místech Písmo vyjadřuje podstatu Boží přirozenosti pojmem láska.

`Jak na základě textu 1J 4,7.8.16 rozumíš tomu, jak jsme byli na počátku stvořeni? Jaký vliv to mohlo mít na původní jednotu, která ve stvořeném světě panovala?`

Bůh je láska. A protože lidé jsou také schopni milovat (a to způsobem, jakým to zbytek pozemského stvoření nedokáže), být stvořen k Božímu obrazu musí zahrnovat schopnost milovat. Láska může existovat pouze ve vztahu k druhým. Ať tedy stvoření k Božímu obrazu znamená cokoli, určitě v sobě zahrnuje i schopnost milovat – a to milovat velmi hluboce.

**Aplikace**

`Pokus se vlastními slovy vyjádřit, jak rozumíš skutečnosti, že Bůh je láska. Podle Jana má být naší odpovědí na Boží lásku to, že „i my se máme navzájem milovat“. Jak se to projevuje ve tvém životě a v životě vašeho společenství?`