---
title:  Obrácení pohanů
date:  12/11/2018
---

> <p></p>
> 28Promluvil k nim: „Dobře víte, že židům není dovoleno stýkat se s pohany a navštěvovat je. Mně však Bůh ukázal, abych si o žádném člověku nemyslel, že styk s ním poskvrňuje nebo znečišťuje. 29Proto jsem také bez váhání přišel, když jste pro mne poslali, a nyní se ptám, jaký jste k tomu měli důvod.“ … 34A Petr se ujal slova: „Nyní skutečně vidím, že Bůh nikomu nestraní, 35ale v každém národě je mu milý ten, kdo v něho věří a činí, co je spravedlivé. (Sk 10,28.29.34.35)

**Osobní studium**

Obrácení pohanů a jejich přijetí evangelia Ježíše Krista je událostí, která vytvořila předpoklady pro vznik největšího konfliktu v životě rané církve. Tento konflikt ohrožoval samotnou existenci a poslání církve.

`Přečti si text Sk 10,1–23. Shrň popsanou událost vlastními slovy. Jaké okolnosti naznačují, že Duch svatý si připravoval srdce lidí takovým způsobem, aby se otevřela cesta pro přijetí evangelia pohany?`

Vidění, které Petr obdržel, se mu muselo zdát divné a nepochopitelné. Takovým viděním byl určitě šokován, protože jako věrný Žid se nikdy nedotkl nečistého nebo poskvrněného pokrmu – přesně podle požadavků zákona (Lv 11; Ez 4,14 a Da 1,8). Cílem tohoto vidění však nebyla dietetická pravidla, ale bariéry mezi Židy a pohany, které bránily v šíření evangelia. Takové překážky byly ve starověkém světě stejně rozšířené jako dnes. V prvních desetiletích pocházeli křesťané především ze Židů, kteří přijali Ježíše jako Mesiáše, zaslíbeného proroctvími Starého zákona. První křesťané byli věrní Židé, který zachovávali Zákon podle naučení a ustanovení svých předků. Evangelium Ježíše Krista nevnímali jako zrušení či odstranění starozákonních předpisů (Mt 5,17–20).

`Soustřeď se na úvodní verše (Sk 10,28.29.34.35). Jak Petr pochopil vidění, které měl v Joppe? Co ho vedlo k takovému výkladu?`

V popisu této události v knize Skutky vidíme, že Duch svatý připravil způsob, jak se mohli i pohané stát součástí křesťanského společenství. A mohlo k tomu dojít, aniž by museli být nejprve obřezáni a stát se Židy. Co přesvědčilo Petra a jeho přátele, že šlo opravdu o Boží vůli? Bylo to vylití Ducha svatého na Kornélia a jeho domácnost, které se událo podobným způsobem, jako to prožili Ježíšovi učedníci během Letnic (Sk 10,44–47). Pokud mohl Duch svatý sestoupit na pohany stejným způsobem jako na Židy, pak bylo jasné, že obřízka nebyla podmínkou toho, aby člověk mohl uvěřit v Ježíše jako Mesiáše. Tento závěr se stal mezi prvními křesťany předmětem velkých teologických sporů.

**Aplikace**

`Kdy ses v minulosti ocitl v situaci, kdy od tebe Bůh žádal něco, co se ti na první pohled zdálo neobvyklé, nebo dokonce nepřijatelné? Jak jsi na to zareagoval?`