---
title:  Vedení Ducha
date:  13/11/2018
---

> <p></p>
> 15Když jsem k nim začal mluvit, sestoupil na ně Duch svatý, jako už na počátku sestoupil na nás. 16Tu jsem si vzpomněl na to, co řekl Pán: „Jan křtil vodou, ale vy budete pokřtěni Duchem svatým.“ 17Jestliže tedy jim Bůh dal stejný dar jako nám, když uvěřili v Pána Ježíše Krista, jak jsem já v tom mohl Bohu bránit? (Sk 11,15–17)

**Osobní studium**

O událostech, které se udály v Cesareji v souvislosti s obrácením Kornélia, se brzy dozvěděli i vedoucí křesťanské církve v Jeruzalémě. Požádali proto Petra, aby jim vysvětlil, co se vlastně stalo. Cítili se totiž Petrovým jednáním pohoršeni, protože podle jejich chápání Mojžíšova zákona nemohl věrný Žid stolovat s pohany (Sk 11,3).

`Přečti si text Sk 11,4–18. Jakým způsobem vysvětlil Petr své jednání a dílo Ducha svatého v této události. Na co ve své zprávě položil hlavní důraz?`

Ačkoli někteří si nebyli jisti správností Petrova rozhodnutí pokřtít tyto pohany, dostatek svědků (Sk 11,12) potvrdil, že Duch svatý projevil svou přítomnost stejně jako o Letnicích. Vedení Duchem bylo v tomto případě nezpochybnitelné. „Po těch slovech bratří už nic nenamítali, ale velebili Boha: ‚Tak i pohany povolal Bůh k pokání, aby dosáhli života!‘“ (Sk 11,18)

`Přečti si text Sk 11,19–24. Co se po této události odehrálo v rané církvi?`

Někteří křesťané v Jeruzalémě si možná mysleli, že to, co se stalo s Kornéliem a jeho domem, bude jen jakousi výjimkou a že se to nebude opakovat. To však nebylo Božím záměrem. Když Ježíšovi učedníci utekli z Jeruzaléma a Judska před pronásledováním, které se vystupňovalo po Štěpánově smrti (Sk 8,1), a dostali se až do Samaří, Fénicie, Antiochie a na Kypr, stále více pohanů přijímalo Ježíše jako svého Spasitele. Takto se naplňovala Ježíšova předpověď (Sk 1,8). A přestože tento příval pohanů byl obdivuhodný, z pohledu křesťanů ze Židů bylo zřejmé, že si nejsou úplně jisti, jak mají na tyto události reagovat.

**Aplikace**

`V čem ti tvé (nesprávné) vnímání křesťanského učení a adventistických důrazů může být na překážku při vydávání svědectví o zachraňující moci Ježíše Krista?`