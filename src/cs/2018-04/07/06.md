---
title:  Nesnadné řešení
date:  15/11/2018
---

> <p></p>
> 19Proto já soudím, abychom nedělali potíže pohanům, kteří se obracejí k Bohu, 20ale jen jim napsali, aby se vyhýbali všemu, co přišlo do styku s pohanskou bohoslužbou, aby nežili ve smilstvu, aby nejedli maso zvířat, která nebyla zbavena krve, a aby nepožívali krev. (Sk 15,19.20)

**Osobní studium**

Křesťané v církvi v Antiochii museli mít určitou míru pokory a důvěry, když se rozhodli vyslat do Jeruzaléma své zástupce, kteří by jejich jménem žádali o vyřešení vzniklého konfliktu. Po dlouhé diskuzi mezi apoštoly a staršími se ozval Ježíšův bratr Jakub, který vystupuje jako „předsedající“ shromáždění. Právě Jakub navrhl způsob řešení celého sporu (Sk 15,13–20). Koncil jednoznačně rozhodl, že k tomu, aby se pohané stali křesťany, nemusejí se nejprve stát součástí židovství a zachovávat všechny aspekty ceremoniálních zákonů, včetně obřízky.

`Přečti si text Am 9,11.12 a Jr 12,14–16. Co tito starozákonní proroci předpovídali v souvislosti s národy v sousedství Izraele?`

Přestože Jakub ve své řeči citoval proroka Ámose, podobné myšlenky se nacházejí také u ostatních starozákonních proroků. Božím záměrem bylo spasit prostřednictvím svědectví a zkušenosti Izraele celý svět. Boží povolání Abrahama v sobě zahrnovalo požehnání všech národů (Gn 12,1–3). Vedení Ducha svatého, služba Petra, Barnabáše a Pavla mezi pohany a obrácení velkého počtu pohanů byly důkazy, které se nedaly přehlédnout nebo odsunout. Tato svědectví pomohla pochopit vůdcům křesťanské církve v Jeruzalémě, že mnoho starozákonních proroctví ještě nebylo naplněno. Kromě toho Bůh již v minulosti dal pravidla a omezení, která měla řídit přítomnost pohanů v Izraeli (Lv 17–18). Jakub ve svém návrhu na tato pravidla také odkazuje (Sk 15,29). Každému bylo zřejmé, že Bůh povolává pohany, aby se stali součástí jeho lidu a v Ježíši přijali spasení. Vedení Ducha jim pomohlo hlouběji pochopit Písmo. Duch svatý jim také odhalil důležité pravdy, které předtím nechápali.

Text Skutky 15,30–35 ukazuje reakci věřících v Antiochii na rozhodnutí, které přijali křesťané v Jeruzalémě: „Když jej [dopis] bratři přečetli, velmi se zaradovali, protože je uklidnil.“ (Sk 15,31)

Popsané události jsou důležitým příkladem toho, jak raná církev prostřednictvím podřízení se Božímu slovu a s postojem lásky, jednoty a důvěry mohla pod vedením Ducha svatého předejít tomu, co se mohlo stát obrovskou krizí jednoty.

**Aplikace**

`Co se z uvedeného příkladu můžeš naučit o důležitosti nejen poslouchat názory ostatních, ale také připustit, že mohou mít pravdu – a to i přesto, že jejich názory se mohou lišit od těch tvých?`