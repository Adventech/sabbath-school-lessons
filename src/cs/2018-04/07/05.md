---
title:  Jeruzalémský koncil
date:  14/11/2018
---

> <p></p>
> 8A sám Bůh, jenž zná lidská srdce, se za ně postavil: Dal jim Ducha svatého tak jako nám 9a neučinil žádného rozdílu mezi námi a jimi, protože jejich srdce očistil vírou. 10Proč tedy nyní pokoušíte Boha a chcete vložit na učedníky břemeno, které nemohli unést ani naši otcové ani my! (Sk 15,8–10)

**Osobní studium**

`Přečti si verše Sk 15,1.2 a Ga 2,11–14. Které dvě otázky způsobovaly (podle těchto textů) v rané církvi vážné problémy?`

Ohrožení jednoty církve, kterému čelili první křesťané, bylo reálné a složité. Někteří křesťané ze Židů tvrdili, že spaseni mohou být jen ti, kteří jsou Božím lidem na základě smlouvy. To samozřejmě vyžadovalo tělesnou obřízku. Součástí života křesťana bylo podle těchto křesťanů i odmítnutí kontaktů s pohany, aby to neohrozilo jejich vlastní spasení.

Židé se při styku s pohany drželi velmi přísných pravidel, která do značné míry vycházela z tradic. Když apoštolové začali přivádět do církve pohany, kteří se stali následovníky Krista, tradiční pravidla se pro nové křesťanské společenství stala kamenem úrazu. Jelikož Mesiáš je podle Starého zákona Spasitelem Božího lidu, pokud chtěli být pohané spaseni, museli se – podle tradičního pohledu – stát nejprve Židy a řídit se stejnými smluvními pravidly.

`Přečti si text Sk 15,3–22. O kterých problémech se hovořilo na Jeruzalémském koncilu?`

Podstatou zaznamenaných problémů byl spor ohledně výkladu starozákonních příběhů a pravidel týkajících se obřízky a vztahu s pohany. Zdá se, že při setkání apoštolů a starších s delegáty z Antiochie se diskutovalo dlouho a bezvýsledně.

Potom však promluvili Petr, Barnabáš a Pavel. Petrova řeč souvisela s jeho viděním od Boha a s darem Ducha svatého, který otevřel dveře pro misii mezi pohany. Potom Pavel a Barnabáš vyprávěli, jak Bůh jejich prostřednictvím působil mezi pohany. Výsledkem bylo, že se mnozí z nich otevřeli změně. Petr řekl: „Věříme přece, že jsme stejně jako oni spaseni milostí Pána Ježíše.“ (Sk 15,11) Učedníci začali ve světle evangelia vnímat staletí trvající tradice úplně nanovo.

**Aplikace**

`Kdy se ti stalo, že se tvé chápání evangelia nebo věrouky změnilo? Co ses z toho naučil? Jak ti to může pomoci při dalších otázkách souvisejících s tím, čemu věříš?`