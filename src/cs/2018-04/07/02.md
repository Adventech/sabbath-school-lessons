---
title:  Etnické předsudky
date:  11/11/2018
---

> <p></p>
> 1V té době, kdy učedníků stále přibývalo, začali si ti z nich, kteří vyrostli mezi Řeky, stěžovat na bratry z židovského prostředí, že se jejich vdovám nedává každodenně spravedlivý díl. 2A tak apoštolové svolali všechny učedníky a řekli: „Bohu se nebude líbit, jestliže my přestaneme kázat Boží slovo a budeme sloužit při stolech. 3Bratří, vyberte si proto mezi sebou sedm mužů, o nichž se ví, že jsou plni Ducha a moudrosti, a pověříme je touto službou. 4My pak budeme i nadále věnovat všechen svůj čas modlitbě a kázání slova.“ 5Celé shromáždění s tímto návrhem rádo souhlasilo, a tak zvolili Štěpána, který byl plný víry a Ducha svatého, dále Filipa, Prochora, Nikánora, Timóna, Parména a Mikuláše z Antiochie, původem pohana, který přistoupil k židovství. 6Přivedli je před apoštoly, ti se pomodlili a vložili na ně ruce. (Sk 6,1–6)

**Osobní studium**

Zdá se, že někteří křesťané měli předsudky vůči vdovám řeckého původu ve svém středu a dávali jim méně jídla než vdovám hebrejského původu. Vnímání takového upřednostňování (respektive diskriminace) vedlo mezi věřícími k neshodám. Text neříká, zda šlo o skutečné upřednostňování, ale někteří to tak vnímali. Tento konflikt ohrožoval jednotu církve. Je pozoruhodné, že se etnické rozpory v církvi objevily tak brzy.

`Jaké kroky podnikla raná církev, aby se vypořádala se vzniklými spory (Sk 6,2–6)?`

Raná církev rostla velmi rychle a tento růst silně doléhal na ramena apoštolů. Ustanovení sedmi „diakonů“ pomohlo uvolnit v jeruzalémském sboru napětí a zapojilo do služby více lidí. (Biblický text tuto skupinu sice neoznačuje přímo jako „diakony“, ale toto její tradiční křesťanské označení souvisí s řeckým slovesem diakonein, „sloužit“, které se objevuje ve verši 2.: „A tak apoštolové svolali všechny učedníky a řekli: ‚Bohu se nebude líbit, jestliže my přestaneme kázat Boží slovo a budeme sloužit (diakonein) při stolech.‘“)

Apoštolové velmi pozorně naslouchali stížnostem křesťanů řeckého původu a jejich žádostem o řešení. Výběr sedmi jáhnů, kteří se měli stát spolupracovníky apoštolů, byl ponechán členům této skupiny (Sk 6,3). Všichni ustanovení diakoni měli řecký původ. Předpokladem pro jejich službu mělo být, že budou „plni Ducha a moudrosti“. Služba apoštolů, kteří se dosud zabývali nejen kázáním evangelia, ale i rozdělováním jídla pro vdovy, se takto dělila mezi dvě skupiny lidí, z nichž každá konala pro šíření evangelia stejně důležitou práci. Lukáš používá stejné slovo – „služba“ (řecky: diakonia) – k označení služby kázání Božího slova (Sk 6,4) a k označení služby při rozdělování jídla (Sk 6,1).

**Aplikace**

`Jak vnímáš skutečnost, že apoštolové svolali shromáždění učedníků (Sk 6,2), aby společně hledali řešení vzniklého problému?`