---
title:  Nejprve otrok, potom syn
date:  03/12/2018
---

> <p></p>
> 8Ačkoli bych ti v Kristu mohl směle nařídit, co máš udělat, 9pro lásku raději prosím, já, Pavel, vyslanec a nyní i vězeň Krista Ježíše. 10Prosím tě za svého syna, kterému jsem dal život ve vězení,

> <p></p>
> Onezima, 11který ti před časem způsobil škodu, ale nyní je tobě i mně k užitku. (Fm 1,8–11)

**Osobní studium**

Během svého věznění v Římě se apoštol Pavel setkal s Onezimem. Onezimos byl otrok, který utekl z Kolos do Říma. Pavel zjistil, že se s Onezimovým pánem osobně zná. List Filemonovi je Pavlovou osobní iniciativou, kterou se snažil vybudovat přátelství mezi pánem a jeho otrokem. Pavlovi vždy velmi záleželo na vztazích. Apoštol věděl, že poškozené vztahy ničí duchovní růst i jednotu církve. Filemon patřil v Kolosách mezi vedoucí představitele církve. Pokud by ve svém srdci přechovával vůči Onezimovi nenávist, ovlivnilo by to nejen jeho osobní křesťanské svědectví, ale i svědectví církve nevěřícím.

Přečti si celý List Filemonovi (je to 25 veršů). Pokus se najít nejdůležitější principy, které jsou pro obnovu vztahů nezbytné.

Na první pohled se může zdát překvapivé, že Pavel nevystupuje proti zlu otroctví rozhodněji. Pavlova strategie však byla mnohem efektivnější. Evangelium mělo totiž samo o sobě bourat všechny třídní rozdíly (Ga 3,28; Ko 3,11).

Pavel poslal Onezima zpět k Filemonovi ne jako otroka, ale jako svého syna a jako Filemonova „milovaného bratra“ v Kristu (Fm 1,16).

Pavel věděl, že otroky na útěku čekala beznadějná budoucnost. Neustále nad nimi visela hrozba vězení. Byli odsouzeni k životu v nouzi a bídě, bez naděje na změnu. Ale teď, když se Onezimos stal Filemonovým bratrem v Kristu a změnil se v ochotného spolupracovníka, mohl očekávat lepší budoucnost. U Filemona mohl Onezimos bydlet, jíst a pracovat. Obnova zničeného vztahu mohla do jeho života přinést obrovskou změnu. Stal se z něj „věrný a milovaný bratr“ a Pavlův spolupracovník (Ko 4,9). Pavel byl tak zapálený a neoblomný ve své touze po vybudování vztahu přátelství mezi Filemonem a Onezimem, že byl ochoten zaplatit z vlastních prostředků veškerou škodu, kterou kdysi svým útěkem Onezimos Filemonovi způsobil.

**Aplikace**

`Které principy pramenící z evangelia ti mohou pomoci napravit to, co negativně ovlivňuje tvoje vztahy s druhými lidmi? Jak tyto principy mohou pomoci v tom, aby nedocházelo k narušení jednoty sboru, jehož jsi součástí?`