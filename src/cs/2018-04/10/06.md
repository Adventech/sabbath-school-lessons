---
title:  Obnova jednoty
date:  06/12/2018
---

> <p></p>
> 15Když tvůj bratr zhřeší, jdi a pokárej ho mezi čtyřma očima; dá-li si říci, získal jsi svého bratra. 16Nedá-li si říci, přiber k sobě ještě jednoho nebo dva, aby „ústy dvou nebo tří svědků byla potvrzena každá výpověď“. 17Jestliže ani je neuposlechne, oznam to církvi; jestliže však neuposlechne ani církev, ať je ti jako pohan nebo celník. 18Amen, pravím vám, cokoli odmítnete na zemi, bude odmítnuto v nebi, a cokoli přijmete na zemi, bude přijato v nebi. (Mt 18,15–18)

**Osobní studium**

`O jakých třech krocích řešení konfliktů v mezilidských vztazích mluví Ježíš v úvodních verších? Jak můžeš tyto principy aplikovat do tvé situace nebo do situace ve tvém sborovém společenství?`

V uvedených radách Ježíš zdůraznil, aby se konflikty mezi členy církve řešily na půdě sborového společenství a v co nejmenší skupině lidí. Jeho záměrem bylo, aby si dotyčné strany vyřešily svůj problém mezi sebou. Právě proto Ježíš své učedníky povzbuzuje, aby v případě konfliktu řešili věc osobně: „…jdi a pokárej ho mezi čtyřma očima“ (Mt 18,15). Čím více lidí je zahrnuto do řešení sporu mezi dvěma věřícími, tím více neshod a nepochopení se může objevit. Takový stav může nakonec ovlivnit celé společenství. Lidé mají tendenci postavit se na stranu jednoho nebo druhého a často vidí černobíle situaci, která je ve skutečnosti komplikovaná. Když se však křesťané pokusí řešit své neshody v soukromí a v duchu křesťanské lásky a vzájemného porozumění, vytváří se ovzduší smíření. Právě v takové atmosféře může Duch svatý pomoci oběma stranám v jejich úsilí vyřešit vzniklý problém.

Někdy je však snaha vyřešit konflikt v soukromí bezvýsledná. V takových případech nás Ježíš zve, abychom si přizvali jednoho nebo dva další spoluvěřící. Tento krok má následovat vždy až po neúspěšném prvním kroku. Cílem je přivést lidi k sobě, ne způsobit další odcizení. Lidé, kteří jsou přizváni k řešení konfliktu, se nemají zastávat jedné strany nebo obviňovat druhou stranu. Mají přicházet naplněni soucitem a Kristovou láskou jako poradci a modlitební partneři, aby napomohli k opětovnému sblížení dvou odcizených duchovních sourozenců.

Jsou však i takové případy, kdy snahy o vyřešení problému nefungují. V takových situacích nás Ježíš vede k tomu, abychom problém řešili v církvi. Nemá samozřejmě na mysli přerušení sobotní bohoslužby, aby se začal řešit nějaký konkrétní konflikt. Pokud první dva kroky selžou, nejvhodnějším místem pro předložení sporu je sborový výbor. I zde je třeba mít na paměti, že cílem má být smíření, nikoli obvinění jedné strany a zbavení viny strany druhé.

„Nedovolte, aby hněv přerostl do nenávisti. Nepřipusť, aby rána hnisala a pak praskla otrávenými slovy, která poskvrní mysl poslouchajících. Nedovol, aby zatrpklost naplňovala tvou a jeho mysl. Jdi za svým bratrem a v pokoře a upřímnosti si s ním o celé věci promluv.“ (GW 499)

**Aplikace**

`Jaké konflikty nebo nedorozumění jsi v poslední době prožil? Jak jsi je řešil? Co bys mohl udělat jinak? Jak bys mohl pomoci spoluvěřícím, mezi nimiž se objevily neshody?`