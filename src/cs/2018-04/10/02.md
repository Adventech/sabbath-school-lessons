---
title:  Obnovené přátelství
date:  02/12/2018
---

> <p></p>
> 10Pozdravuje vás můj spoluvězeň Aristarchos a Barnabášův bratranec Marek, o němž jste již dostali pokyny. Až k vám přijde, přijměte ho. 11Také vás zdraví Ježíš zvaný Justus. Jsou to jediní židé, kteří s námi pracují pro království Boží a jsou také mou útěchou. (Ko 4,10.11)

**Osobní studium**

Pavel a Barnabáš spolupracovali při šíření evangelia. Po nějaké době však mezi nimi vznikl spor o to, zda mohou důvěřovat někomu tak bázlivému, jako byl Jan Marek (Sk 15,36–39). Hlásání evangelia bylo spojeno s určitým rizikem a Jan Marek v jedné chvíli Pavla a Barnabáše opustil a vrátil se domů (Sk 13,13).

„Pavel Marka kvůli jeho útěku hodnotil velmi nepříznivě, a po určitou dobu ho dokonce ostře kritizoval. Barnabáš se však snažil Markovo jednání omlouvat jeho nezkušeností. Bál se, aby Marek neopustil kazatelskou službu, protože věděl, že má vlohy k tomu, aby se stal užitečným Kristovým služebníkem.“ (AA 170; PNL 98.99)

Ačkoli Bůh používal ve své službě všechny tři, vztahy mezi nimi se musely dát do pořádku. Apoštol, který kázal o milosti, potřeboval prokázat milost mladému kazateli, který ho zklamal. Apoštol odpuštění sám potřeboval odpustit. Jan Marek pod vlivem Barnabáše duchovně i osobnostně rostl (Sk 15,39). Nakonec se tato změna dotkla i Pavlova srdce.

`Co se z Pavlových listů dozvídáme o Janu Markovi? Jak se změnil vztah Pavla k Janu Markovi?`

Ko 4,10.11

2Tm 4,11

Přestože se z těchto textů o Pavlově smíření s Janem Markem dozvídáme spíše jen okrajově, biblická zpráva je jasná. Jan Marek se stal jedním z Pavlových blízkých a důvěryhodných spolupracovníků. Právě tak o něm hovoří ve svém Listu Koloským. Ke konci svého života také Pavel žádá Timotea, aby s sebou přivedl do Říma i Jana Marka, který mu bude „užitečný jako pomocník“ (2Tm 4,11). Mladý kazatel, kterému očividně odpustil, obohacoval Pavlovu službu. Přestože je kdysi oddělila bariéra nepochopení, dokázali nyní spolupracovat při šíření evangelia a být si navzájem oporou. Ať už byl mezi nimi v minulosti jakýkoliv spor a ať už se Pavel cítil v souvislosti se svým předchozím postojem vůči Janu Markovi jakkoli, nyní to už všechno pominulo.

**Aplikace**

`Jak se můžeš naučit odpouštět těm, kteří ti ublíží nebo tě zklamou? Proč i přes odpuštění nemusí dojít k úplné obnově předchozího vztahu? A proč to někdy ani není nezbytné?`