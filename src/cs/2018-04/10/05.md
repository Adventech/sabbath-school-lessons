---
title:  Odpuštění
date:  05/12/2018
---

> <p></p>
> 20Jsme tedy posly Kristovými, Bůh vám domlouvá našimi ústy; na místě Kristově vás prosíme: dejte se smířit s Bohem! 21Toho, který nepoznal hřích, kvůli nám ztotožnil s hříchem, abychom v něm dosáhli Boží spravedlnosti. (2K 5,20.21)

**Osobní studium**

`Co je to vlastně odpuštění? Ospravedlní odpuštění chování člověka, který se vůči nám ošklivě provinil?`

`Závisí moje odpuštění na viníkově pokání? Co když si ten, kdo mi ublížil, odpuštění nezaslouží?`

`Přečti si následující verše. Jak ti pomáhají pochopit podstatu odpuštění, o kterém se v Bibli mluví?`

Ř 5,8–11

L 23,31–34

2K 5,20.21

Ef 4,26

Kristus na sebe vzal iniciativu, aby nás se sebou smířil. K pokání nás vede Boží dobrota (Ř 2,4). Kristus za nás zemřel, když jsme byli hříšní. Smíření není výsledkem našeho pokání a vyznání nebo našeho duchovního výkonu. Kristus nás svou smrtí smířil s Bohem, když jsme ještě byli Božími nepřáteli. Na nás je jen to, abychom přijali, co pro nás Kristus vykonal.

Pravdou je, že požehnání nebo odpuštění nemůžeme přijmout, dokud nevyznáme své hříchy. To však neznamená, že teprve naše vyznání vytváří v Božím srdci touhu odpustit. Bůh nám touží odpustit celou dobu. Pokání nám však umožňuje toto odpuštění přijmout (1J 1,9). Pokání je nezbytné ne proto, aby změnilo Boží postoj vůči nám, ale aby změnilo náš postoj k němu. Když dovolíme usvědčující moci Božího Ducha, aby nás přivedla k vyznání a k pokání, změní nás to.

Odpuštění je mimořádně důležité i pro náš vlastní duchovní stav a pro náš růst. Když nejsme ochotni odpustit někomu, kdo se vůči nám provinil (a to dokonce i tehdy, když toho dotyčný nelituje), může to v konečném důsledku přinést více škody nám než tomu viníkovi. Pokud nám někdo ublížil a v nás stále hlodá bolest, protože nechceme odpustit, umožňujeme tomu člověku, aby nám ublížil ještě více. Takové pocity a bolesti jsou v církvi velmi často příčinou napětí a rozdělení. Nevyřešené křivdy mezi členy církve poškozují jednotu Kristova těla. Odpustit znamená přestat druhého člověka odsuzovat, protože Kristus nás osvobodil a neodsuzuje nás. Nic nám nedává právo jednat jinak. Ve vztahu s druhým člověkem můžeme prožít smíření, protože i Kristus nás smířil se sebou, když jsme se vůči němu dopouštěli nepravosti. Můžeme odpustit, protože nám bylo odpuštěno. Můžeme milovat, protože jsme milováni. Odpuštění je volba. Můžeme se rozhodnout odpustit i přesto, jaké postoje má někdo druhý vůči nám a co nám dělá. Takto se projevuje skutečný Ježíšův duch.

**Aplikace**

`Jak ti soustředění na Kristovo odpuštění pomáhá naučit se druhým odpouštět? Proč je odpuštění nedílnou součástí křesťanské zkušenosti?`