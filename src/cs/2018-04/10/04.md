---
title:  Duchovní růst a jednota
date:  04/12/2018
---

> <p></p>
> 4Když se jeden z vás hlásí k Pavlovi a druhý k Apollovi, neznamená to, že jste lidé světa? … 9Jsme spolupracovníci na Božím díle, a vy jste Boží pole, Boží stavba. 10Podle milosti Boží, která mi byla dána, jako rozumný stavitel jsem položil základ a druhý na něm staví. Každý ať dává pozor, jak na něm staví. 11Nikdo totiž nemůže položit jiný základ než ten, který už je položen, a to je Ježíš Kristus. (1K 3,4.9–11)

**Osobní studium**

Už jsme se zmínili o tom, že sbor v Korintu se nacházel ve velkých problémech. Jaké principy zdůrazňuje Pavel v následujících verších v souvislosti s uzdravením a obnovou, které jsou pro jednotu církve tak důležité? 1K 3,5–11

1K 12,1–11

2K 10,12–15

V uvedených textech apoštol naznačuje principy, které jsou důležité pro zachování a budování jednoty církve. Zdůrazňuje, že Ježíš k dosažení různých cílů souvisejících s posláním církve využívá různých lidí s různými dary. Všichni by však měli při budování Božího království spolupracovat (1K 3,9).

Bůh nás povolává ke spolupráci, nikoliv k soupeření. Každému věřícímu dal Bůh dary, které jsou určeny k vzájemné službě v církvi a zároveň službě lidem mimo církev (1K 12,11). Neexistují velké a malé dary. Všechny jsou pro budování Kristovy církve důležité (1K 12,18–23). Dary, které jsme od Boha obdrželi, nejsou určeny k sobeckému předvádění se. Duch svatý je uděluje k službě šíření evangelia.

Porovnávat se s druhými je nemoudré, protože nás to může vést buď k malomyslnosti, nebo k namyšlenosti. Pokud budeme mít pocit, že ostatní věřící jsou důležitější a jejich dary významnější, může nás to rozladit a odradit od věrného používání darů, které nám Bůh svěřil. A pokud si budeme myslet, že naše práce pro Krista je důležitější než služba ostatních, budeme se cítit namyšleně a pyšně – a to je něco, co by mělo být každému křesťanovi cizí.

Oba postoje ochromují nejen efektivitu naší služby pro Krista, ale i naše vzájemné vztahy. Když však budeme věrně sloužit v oblasti, kterou nám Kristus svěřil, bude nám naše služba přinášet radost a uspokojení. Naše úsilí se bude vzájemně doplňovat a církev bude při budování Kristova království dělat obrovské pokroky.

**Aplikace**

`Umíš si vzpomenout na někoho, komu závidíš nebo jsi záviděl jeho dary? (Není to až tak těžké, že?) Kdy jsi naopak prožíval hrdost na své vlastní dary? Pavel ve svých listech poukazuje na všudypřítomnou realitu hříšného lidstva. Jsme totiž v neustálém ohrožení, že sklouzneme na jednu nebo na druhou stranu. Jak se můžeme naučit nebýt sobečtí, a tak pomoci budovat naši jednotu v Kristu?`