---
title:  Nová země pro vykoupené
date:  26/12/2018
---

> <p></p>
> Hle, já stvořím nová nebesa a novou zemi. Věci minulé nebudou připomínány, nevstoupí na mysl. (Iz 65,17)

> <p></p>
> 1A viděl jsem nové nebe a novou zemi, neboť první nebe a první země pominuly a moře již vůbec nebylo. 2A viděl jsem od Boha z nebe sestupovat svaté město, nový Jeruzalém, krásný jako nevěsta ozdobená pro svého ženicha. (Zj 21,1.2)

**Osobní studium**

`Uvažuj o Janově popisu nádherného města vykoupených, nového Jeruzaléma (Zj 21,1.2.9–27). Co se z těchto textů a obrazů můžeš dozvědět o jednotě a harmonii, které budou existovat v novém domově zachráněných?`

`Přečti si text Zj 22,1–5. Řeka života, která vytéká od Božího trůnu, a strom života na jejích březích patří mezi důležité části nového města. Jaký význam budou mít pro vykoupené?`

Vinou svého hříchu Adam a Eva ztratili přístup ke stromu života (Gn 3,22–24). Kristus však v novém Jeruzalémě strom života obnoví. Přístup k němu je zaslíbený všem, kteří zvítězí (Zj 2,7). Podle popisu přináší dvanáct druhů ovoce, každý měsíc jiný druh. Určitým způsobem v tom můžeme vidět náznak toho, že na nové zemi „o každém novoluní, v každý den odpočinku, přijde se sklonit veškeré tvorstvo přede mnou, praví Hospodin“ (Iz 66,23). Odkaz na „uzdravení národů“ (Zj 22,2; ČSP) podtrhuje Boží záměr odstranit všechny překážky, které jsou mezi lidmi, a obnovit lidstvo pro jeho původní záměr: spojit všechny lidi, kmeny a národy do jedné soudržné rodiny, která bude žít v harmonii a klidu a společně bude oslavovat Boha Stvořitele a Vykupitele.

„Výraz uzdravení národů obrazným způsobem odkazuje k odstranění všech národních a jazykových bariér a rozdělení. … Listí stromu života uzdravuje rozkoly mezi národy. Národy již nejsou více ,nežidovské‘, ale jsou sjednoceny do jediné rodiny jako opravdový Boží lid (porovnej se Zj 21,24–26). To, co očekával Micheáš už staletí předtím, se nyní naplnilo: ,Pronárod nepozdvihne meč proti pronárodu, nebudou se již cvičit v boji. Každý bude bydlet pod svou vinnou révou, pod svým fíkovníkem, a nikdo ho nevyděsí‘ (Mi 4,3.4; viz také Iz 2,4). Tam v údolí řeky života se budou vykoupení navzájem zvát na návštěvu pod révu a fíkovník (Za 3,10). Uzdravující moc listí stromu života bude uzdravovat jizvy – rasové, etnické, kmenové nebo jazykové – které lidstvo rozdělovaly po celé věky.“ (STEFANOVIC. Ranko, Revelation of Jesus Christ: Commentary on the Book of Revelation, str. 593)

**Aplikace**

`Ve kterých oblastech prožíváš ty sám odcizení a bariéry vůči ostatním lidem? Jak tyto vztahy může ovlivnit vykupitelská Boží moc? Co můžeš udělat ty sám pro „uzdravení“ těchto vztahů?`