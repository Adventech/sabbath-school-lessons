---
title:  Podněty k zamyšlení
date:  28/12/2018
---

„Vzkříšení a nanebevstoupení našeho Pána je příslibem toho, že Boží svatý lid v budoucnu zvítězí nad smrtí a hrobem, a zárukou toho, že nebe je otevřeno všem, kdo vyperou a vybělí svůj šat v Beránkově krvi. Ježíš vystoupil k Otci jako zástupce lidstva a Bůh přijme každého, kdo bude odrážet jeho podobu a mít podíl na jeho slávě.

Pozemští poutníci najdou v nebi svůj domov. Dostanou šat spravedlnosti, korunu slávy a palmovou ratolest vítězství. Vše, co nám bránilo spatřit působení Boží prozřetelnosti, bude odstraněno. Pochopíme to, čemu jsme na zemi nedokázali porozumět. Seznámíme se s tajemstvím milosti. Tam, kde naše porušená mysl viděla jen samé nesrovnalosti a nesplněné sliby, zavládne dokonalý soulad. Zjistíme, že nekonečná láska měla i ty nejobtížnější události pevně v rukou. Když se seznámíme s tím, že Bůh ve své starostlivé péči ovlivňoval okolnosti tak, aby sloužily k našemu dobru, naše nitro se naplní nevýslovnou a svatou radostí.“ (CCh 358; RPC 304.305)

**Otázky k rozhovoru**

`V doslovný druhý příchod Ježíše Krista věří mnozí křesťané; v čem je naše naděje jako adventistů jedinečná?`

`Dvě ryby spolu plavaly, když vtom jedna řekla druhé: „Jaká je voda?“ Druhá odpověděla: „Co je to voda?“ Hlavní myšlenkou tohoto příkladu je, že si můžeme natolik zvyknout na věci kolem nás, že si přestaneme uvědomovat, jaké vlastně jsou. Narodili jsme se v hříchu, jsme naplněni hříchem a žijeme v hříšném světě. Jak si můžeme naplno uvědomit, jak nádherný život nás čeká na nové zemi? Proč bychom se měli i přes naše omezení snažit představit si, jaké to asi bude?`

`Není pochyb o tom, že ať už bude náš život na nové zemi jakýkoliv, budeme žít ve shodě a v harmonii se všemi bytostmi. Co můžeme už teď udělat pro to, abychom se na tuto nádhernou budoucnost připravovali?`

**Shrnutí**

Poselstvím evangelia Ježíše Krista je uzdravení a změna. Když je prožíváme, pak musí nutně ovlivnit i naše vztahy s druhými lidmi. Bible nám nabízí užitečné principy a příklady, jak můžeme prožívat dobré a blízké vztahy s ostatními – a to i ve světě naplněném hříchem.

**Praktický závěr**

- Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.