---
title:  Zaslíbení obnovy
date:  24/12/2018
---

> <p></p>
> 1I vzejde proutek z pařezu Jišajova a výhonek z jeho kořenů vydá ovoce. 2Na něm spočine duch Hospodinův: duch moudrosti a rozumnosti, duch rady a bohatýrské síly, duch poznání a bázně Hospodinovy. 3Bázní Hospodinovou bude prodchnut. Nebude soudit podle toho, co vidí oči, nebude rozhodovat podle toho, co slyší uši, 4nýbrž bude soudit nuzné spravedlivě, o pokorných v zemi bude rozhodovat podle práva. Žezlem svých úst bude bít zemi, dechem svých rtů usmrtí svévolníka. 5Jeho bedra budou opásána spravedlností a jeho boky přepásá věrnost. … 9Nikdo už nebude páchat zlo a šířit zkázu na celé mé svaté hoře, neboť zemi naplní poznání Hospodina, jako vody pokrývají moře. 10V onen den budou pronárody vyhledávat kořen Jišajův, vztyčený jako korouhev národům, a místo jeho odpočinutí bude slavné. (Iz 11,1–5.9.10)

**Osobní studium**

`Přečti si nejprve starozákonní text Iz 11,1–10. Jaké zaslíbení podle těchto veršů Izraelci dostali? Co je v těchto textech zaznamenáno o novém životě spasených poté, co Král všech králů definitivně zvítězí?`

`Jak těmto veršům rozumíš?`

Bible začíná příběhem o stvoření země (Genesis 1 a 2). V tomto příběhu se popisuje krásný a harmonický svět, který dostali do správy naši první rodiče – Adam a Eva. Bůh stvořil dokonalý svět, který se stal domovem pro celé lidstvo. I poslední dvě kapitoly Bible (Zjevení 21 a 22) hovoří o tom, jak Bůh tvoří dokonalý a harmonický svět pro spasené lidi. Ve Zjevení je však položen důraz na to, že jde o nové stvoření a o obnovu země, která byla zpustošena hříchem.

Bible na mnoha místech popisuje, že tento věčný domov vykoupených bude reálné místo, ne nějaká vymyšlená pohádka nebo iluze. Vykoupení budou moci tuto novou zkušenost vidět, slyšet, cítit a dotýkat se jí. Bude to nový život se vším, co k životu patří. U proroka Izajáše v 11. kapitole se nachází nádherná stať, která předpovídá příchod Mesiáše. On bude počátkem nového věku, ukončí všechno násilí a nastolí věčný klid. Boží vláda na nové zemi navrátí všem toužebně očekávanou harmonii.

`Přečti si text Zj 21,1–5. Co bude podle těchto veršů výsledkem nové harmonie? Co přestane existovat?`

Ellen G. Whiteová popsala, co čeká vykoupené, následujícími slovy:

„Jak budou plynout roky věčnosti, budou přinášet stále bohatší a stále velkolepější zjevení Boha a Krista. Jak se bude rozšiřovat poznání, poroste i láska, uctívání a štěstí. Čím více budou lidé poznávat Boha, tím více budou obdivovat jeho povahu. A když jim Ježíš ukáže bohatství vykoupení a úžasné činy, které proběhly ve sporu se satanem, srdce vykoupených budou bít s ještě větším zanícením. Vykoupení s obrovskou radostí vezmou do rukou své harfy a pak se pozvednou desetitisíce desetitisíců a tisíce tisíců hlasů a spojí se do mohutného chvalozpěvu.“ (SR 432.433)

**Aplikace**

`Jakými způsoby dnes můžeme co nejlépe pochopit Boží charakter? Jak nám život v harmonii a jednotě s druhými pomáhá už nyní odhalit něco o charakteru a podstatě Boha?`