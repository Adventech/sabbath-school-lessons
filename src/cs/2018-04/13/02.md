---
title:  Jistota Kristova návratu
date:  23/12/2018
---

> <p></p>
> 1Vaše srdce ať se nechvěje úzkostí! Věříte v Boha, věřte i ve mne. 2V domě mého Otce je mnoho příbytků; kdyby tomu tak nebylo, řekl bych vám to. Jdu, abych vám připravil místo. 3A odejdu-li, abych vám připravil místo, opět přijdu a vezmu vás k sobě, abyste i vy byli, kde jsem já. (J 14,1–3)

**Osobní studium**

`Text J 14,1–3 je jedním z nejznámějších zaslíbení o Ježíšově druhém příchodu. V čem je tento text pro tebe největším povzbuzením?`

První křesťané považovali Kristův návrat za „blahoslavenou naději“ (Tt 2,13; ČSP). Očekávali, že všechna proroctví a zaslíbení Písma se naplní při druhém adventu, který je cílem křesťanského putování. Všichni, kdo milují Krista, se těší na den, kdy s ním budou moci prožívat společenství tváří v tvář. Ježíšova slova v těchto verších naznačují blízkost a důvěrnost, kterou budeme prožívat nejen s Kristem, ale i navzájem jeden s druhým.

Jako křesťané věříme tomuto zaslíbení, protože Bible nás ujišťuje o jeho naplnění. Tuto jistotu prožíváme, neboť věříme Ježíšovým slovům: „Opět přijdu a vezmu vás k sobě…“ (J 14,3). Tak jako proroci oznamovali Ježíšův první příchod, zaznívají předpovědi i o jeho druhém příchodu – a to dokonce i ve Starém zákoně. Ještě před potopou řekl Bůh patriarchovi Henochovi, že Mesiášův příchod v slávě bude znamenat konec hříchu. „Prorokoval také o nich Henoch, sedmý od Adama: Hle, přichází Pán s desetitisíci svých svatých, aby vykonal soud nade všemi a usvědčil všechny bezbožné z jejich skutků, které kdy ve své bezbožnosti spáchali, i ze všech zpupných řečí, které ti hříšníci mluvili proti němu“ (Ju 1,14.15).

Tisíc let předtím, než Ježíš přišel na tento svět, prorokoval i král David o příchodu Mesiáše, který má shromáždit všechen Boží lid. „Přichází Bůh náš a nehodlá mlčet. Před ním jde oheň sžírající, vichřice běsní kolem něho. Nebesa shůry i zemi volá, povede při se svým lidem. ‚Shromážděte mi mé věrné, ty, kdo při oběti přijali mou smlouvu!‘“ (Ž 50,3–5)

Ježíšův druhý příchod je úzce propojen s jeho prvním příchodem. Proroctví, která předpověděla jeho narození a službu (například Gn 3,15; Mi 5,1; Iz 11,1 a Da 9,25.26), jsou základem naší naděje a důvěry v platnost zaslíbení o Ježíšově druhém příchodu. Kristus „…se však zjevil jen jednou na konci věků, aby svou obětí sňal hřích … tak i Kristus byl jen jednou obětován, aby na sebe vzal hříchy mnohých; po druhé se zjeví ne už kvůli hříchu, ale ke spáse těm, kdo ho očekávají“ (Žd 9,26.28).

**Aplikace**

`Jakým způsobem můžeš i dnes prožívat jistotu a radost ze zaslíbení Ježíšova druhého příchodu?`