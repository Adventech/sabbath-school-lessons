---
title:  Život na nové zemi
date:  27/12/2018
---

> <p></p>
> 21Vystavějí domy a usadí se v nich, vysázejí vinice a budou jíst jejich plody. 22Nebudou stavět, aby se tam usadil jiný, nebudou sázet, aby z toho jedl jiný. Dny mého lidu budou jako dny stromu. Co svýma rukama vytvoří, to moji vyvolení sami spotřebují. (Iz 65,21.22)

**Osobní studium**

`Přečti si texty Iz 35,4–10 a 65,21–25. V čem všem se bude život v ideálních podmínkách na nové zemi lišit od toho, co prožíváme nyní?`

V knize Izajáš se několikrát opakuje, že přijde něco nového: „nové věci“ (42,9; 48,6), „nová píseň“ (42,10), „něco docela nového“ (43,19) nebo „nové jméno“ (62,2). Co je nového v 65. kapitole? Je to nový systém, nové uspořádání věcí. Mezi celým Božím stvořením panuje klid a harmonie. Prokletí, které existovalo jako následek neposlušnosti a vzpoury (viz Lv 26,14–17 a Dt 28,30), bude navždy odvoláno a zrušeno, protože hříchu již nebude. Namísto toho přijde hojnost požehnání, domy na bydlení a dostatek jídla.

Jak bude vypadat život na takovém nádherném místě? Někteří lidé uvažují, jestli vůbec budeme schopni rozpoznat své přátele a své rodiny. Vždyť nakonec, naše těla budou změněna, přijmou nesmrtelnost a budou odrážet Boží obraz. Po Kristově vzkříšení jej byli jeho učedníci schopni poznat (J 20,11–16). Také Tomáš Ježíše poznal (J 20,27.28). Ježíšovy charakteristické rysy poznali i dva učedníci u stolu, po cestě do Emauz (L 24,30.31.35). Pokud budou naše těla podobná Ježíšovu vzkříšenému tělu, určitě se budeme navzájem znát a budeme se moci po celou věčnost těšit z obnovených vztahů. Můžeme předpokládat, že budeme pokračovat ve vztazích s těmi, které známe a milujeme a kteří tam budou s námi.

„Tam budou vykoupení poznávat tak, ‚jak Bůh zná je‘. Láska a soucit, které Bůh vložil do lidského srdce, se tam projeví ve vší plnosti a ušlechtilosti. Společenství se svatými bytostmi, harmonický společenský život se vznešenými anděly i s těmi, kdo byli ve všech dobách Bohu věrni, kdo vyprali svá roucha a vybělili je v krvi Beránkově, pouta, která spojují ‚každý nebeský i pozemský rod‘ (Ef 3,15) – to všechno bude přispívat ke štěstí vykoupených.“ (GC 677; VDV 436)

**Aplikace**

`„A proto neklesáme na mysli: i když navenek hyneme, vnitřně se den ze dne obnovujeme. Toto krátké a lehké soužení působí přenesmírnou váhu věčné slávy nám, kteří nehledíme k viditelnému, nýbrž k neviditelnému. Viditelné je dočasné, neviditelné však věčné.“ (2K 4,16–18)`

> <p></p>
> Jak můžeme v tomto pomíjivém a dočasném světě rozpoznávat náznaky neviditelného a věčného?