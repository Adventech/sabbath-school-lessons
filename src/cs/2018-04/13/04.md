---
title:  Vzkříšení a obnovené vztahy
date:  25/12/2018
---

> <p></p>
> 15Toto vám říkáme podle slova Páně: My živí, kteří se dočkáme příchodu Páně, zesnulé nepředejdeme. 16Zazní povel, hlas archanděla a zvuk Boží polnice, sám Pán sestoupí z nebe, a ti, kdo zemřeli v Kristu, vstanou nejdříve; 17potom my živí, kteří se toho dočkáme, budeme spolu s nimi uchváceni v oblacích vzhůru vstříc Pánu. A pak už navždy budeme s Pánem. (1Te 4,15–17)

**Osobní studium**

Zaslíbení Kristova návratu posilovalo srdce prvních křesťanů pravděpodobně více než cokoli jiného – a to především v době pronásledování a zkoušek. Navzdory děsivým útrapám, soužení a bolesti, kterou prožívali, si uchovávali naději na Kristův návrat a splnění všech nádherných zaslíbení, která s druhým příchodem souvisejí.

`Přečti si text 1Te 4,13–18. Jaká zaslíbení se v těchto verších nacházejí? O jaké naději na obnovení vztahů můžeme v souvislosti s temito zaslíbeními uvažovat?`

Kristův druhý příchod velmi výrazně zasáhne do životů všech lidí. Velmi důležitým aspektem ustanovení Božího království je to, že budou shromážděni vyvolení. „On vyšle své anděly s mohutným zvukem polnice a ti shromáždí jeho vyvolené od čtyř úhlů světa, od jedněch konců nebe ke druhým.“ (Mt 24,31) Spravedliví mrtví budou v tuto dobu vzkříšeni a získají nesmrtelnost (1K 15,52.53). „Ti, kdo zemřeli v Kristu, vstanou nejdříve.“ (1Te 4,16b) Bude to chvíle, na kterou všichni čekáme. Vzkříšení se znovu setkají s těmi, kteří s láskou a nadějí očekávali splnění zaslíbení a těšili se na ně. Pavel vyjadřuje radost nad vzkříšením následujícími slovy: „Kde je, smrti, tvé vítězství? Kde je, smrti, tvá zbraň?“ (1K 15,55)

Z hrobů lidé nepovstanou ve svých zchátralých a věkem a chorobami zničených tělech. Při vzkříšení dostanou nové, nesmrtelné, dokonalé tělo, které již nebude poznamenáno zničujícím hříchem. Vzkříšení svatí prožijí úplnost Kristova díla obnovy a budou odrážet dokonalý Boží obraz, jak to bylo Božím záměrem už od stvoření (Gn 1,26; 1K 15,46–49).

Ve chvíli Ježíšova druhého příchodu a při vzkříšení mrtvých vykoupených budou živí spravedliví proměněni a také dostanou dokonalá těla. „Pomíjitelné tělo musí totiž obléci nepomíjitelnost a smrtelné nesmrtelnost.“ (1K 15,53) Všichni lidé z obou skupin vykoupených – vzkříšení i proměnění – budou „uchváceni v oblacích vzhůru vstříc Pánu. A pak už navždy budeme s Pánem“ (1Te 4,17).

**Aplikace**

`Dnes žijeme ve věku vědy a také mnozí křesťané usilují o přirozené vysvětlení všeho – dokonce i zázraků.`

> <p></p>
> Proč nám zaslíbení o vzkříšení ukazuje, že nás může zachránit jen nadpřirozený Boží zásah?