---
title:  Pod křížem Ježíše Krista
date:  25/11/2018
---

> <p></p>
> 7V něm jsme vykoupeni jeho krví a naše hříchy jsou nám odpuštěny pro přebohatou milost, 8kterou nás zahrnul ve vší moudrosti a prozíravosti, 9když nám dal poznat tajemství svého záměru, svého milostivého rozhodnutí, jímž si předsevzal, 10že podle svého plánu, až se naplní čas, přivede všechno na nebi i na zemi k jednotě v Kristu. (Ef 1,7–10)

**Osobní studium**

Bůh dává svému lidu různá duchovní požehnání, mezi která patří i jednota církve. I ta je Božím darem. Jednota není výsledkem lidského snažení ani našich dobrých skutků nebo záměrů. Původcem jednoty je Ježíš Kristus a základem této jednoty je jeho smrt a vzkříšení. Když vírou přijmeme smrt a vzkříšení Ježíše Krista, když se dáme pokřtít na odpuštění hříchů, když se stáváme součástí společenství víry a když hlásáme poselství tří andělů, tehdy jsme v jednotě nejen s Kristem, ale i ve vzájemné jednotě se spoluvěřícími.

`Přečti si znovu texty J 11,51.52 a Ef 1,7–10. Které události v životě Ježíše Krista jsou základem naší jednoty jako adventistů sedmého dne?`

Je pozoruhodné, že Bůh si použil právě Kaifáše, aby vysvětlil význam Ježíšovy smrti. A to i přesto, že Kaifáš nechápal, čeho se dopouští, když odsuzuje Ježíše na smrt. Neměl ani ponětí, jak hluboká byla jeho slova. Kaifáš byl přesvědčen, že vlastně dělá jen politické prohlášení. Jan však prostřednictvím veleknězových slov odhaluje důležitou pravdu o tom, co znamená zástupná smrt Ježíše Krista pro celý věrný Boží lid. Kristus umírá, aby „rozptýlené děti Boží shromáždil v jedno“ (J 11,52b).

Ať jako adventisté věříme v cokoli dalšího a ať je naše poselství jakkoli výjimečné, základ naší jednoty tvoří pochopení a přijetí skutečnosti, že Kristus zemřel i za nás.

Tuto jednotu v Kristu prožíváme i prostřednictvím křtu. „Vy všichni jste přece skrze víru syny Božími v Kristu Ježíši. Neboť vy všichni, kteří jste byli pokřtěni v Krista, také jste Krista oblékli.“ (Ga 3,26.27) Křest je dalším poutem, které máme společné. Křest symbolizuje naši víru v Krista a v to, co pro nás udělal. Máme jednoho Otce, proto jsme všichni Božími syny a dcerami. Zároveň máme jednoho Spasitele, v jehož smrt a vzkříšení jsme pokřtěni (Ř 6,3.4).

**Aplikace**

`Mezi námi existuje mnoho rozdílů – kulturních, sociálních, etnických a politických. Proč by měla naše společná víra v Ježíše překlenout všechny rozdílnosti mezi námi? Jak se to má prakticky projevovat v našem životě?`