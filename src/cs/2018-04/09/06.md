---
title:  Jednota v poslání
date:  29/11/2018
---

> <p></p>
> 46Každého dne pobývali svorně v chrámu, po domech lámali chléb a dělili se o jídlo s radostí a s upřímným srdcem. 47Chválili Boha a byli všemu lidu milí. A Pán denně přidával k jejich společenství ty, které povolával ke spáse. (Sk 2,46.47)

**Osobní studium**

`Porovnej atmosféru a chování učedníků během Poslední večeře (L 22,24) s tím, jaká atmosféra mezi nimi panovala krátce před zkušeností Letnic (Sk 1,14; 2,1) a po ní (Sk 2,46). Co přineslo do jejich životů takový obrovský rozdíl?`

Ve Sk 1,14 a 2,46 se nachází výraz, který překládáme jako „jednomyslně“ nebo „svorně“ a mohli bychom jej vyjádřit i „jako jeden muž“. Byli společně na jednom místě a v modlitbě prosili o naplnění Ježíšova zaslíbení, že přijde Přímluvce.

Během čekání na Ducha svatého mohli velmi snadno sklouznout ke vzájemnému posuzování a ke kritice. Někdo mohl poukázat na Petrovo zapření Ježíše (J 18,15–18.25–27) nebo na Tomášovy pochybnosti o Ježíšově vzkříšení (J 20,25). Mohli si vzpomenout na prosbu Jana a Jakuba, aby mohli v Ježíšově království zaujmout výjimečné postavení (Mk 10,35–41). Mohli se začít zabývat minulostí a kritizovat Matouše a jeho pochybnou kariéru výběrčího daní (Mt 9,9). Skutečnost však byla úplně jiná. „Tyto dny přípravy byly dny důkladného sebezpytování. Učedníci si byli vědomi své duchovní bídy a prosili svatého Boha, aby je pomazal a uschopnil k záchraně lidí. Nežádali požehnání jenom pro sebe, ale cítili tíhu zodpovědnosti za spasení druhých. Věděli, že evangelium má být hlásáno světu, a proto žádali o sílu, kterou jim Kristus zaslíbil.“ (AA 37; PNL 23)

Vzájemné společenství, které učedníci prožívali, a intenzivní modlitby je připravily na velkolepou zkušenost Letnic. Čím blíže byli Bohu a čím více odkládali to, co je od sebe oddělovalo, tím lépe byli učedníci připraveni na přijetí Ducha svatého, díky jehož moci se z nich stali nebojácní a odhodlaní svědci Ježíšova vzkříšení. Věděli, že Ježíš jim odpustil jejich hříchy a mnohá selhání. To jim dalo odvahu dívat se vpřed. Věděli, co pro ně Ježíš udělal. Věděli o spasení, které v něm získali. „Každý křesťan viděl ve svém bratrovi projev Boží lásky a shovívavosti. Jen jedno bylo důležité, jen jediný cíl stál za námahu: Všichni věřící chtěli odrážet Kristovu povahu a usilovat o rozšíření jeho království.“ (AA 48; PNL 28) To způsobilo, že Kristus dokázal prostřednictvím učedníků vykonat tak mocné věci. Jaká je to inspirace pro církev dnes!

**Aplikace**

`Je poměrně snadné nacházet v životech druhých lidí chyby a selhání. Jak se můžeš naučit nesoustředit se na omyly a nedostatky druhých? Jak to může pomoci církvi v tom, aby se sjednotila v konání Boží vůle?`