---
title:  Praktická jednota
date:  27/11/2018
---

> <p></p>
> 31Ať je vám vzdálena všechna tvrdost, zloba, hněv, křik, utrhání a s tím i každá špatnost; 32buďte k sobě navzájem laskaví, milosrdní, odpouštějte si navzájem, jako i Bůh v Kristu odpustil vám. 5,1Jako milované děti následujte Božího příkladu 2a žijte v lásce, tak jako Kristus miloval nás a sám sebe dal za nás jako dar a oběť, jejíž vůně je Bohu milá. (Ef 4,31–5,2)

**Osobní studium**

V roce 1902 Ellen G. Whiteová napsala: „Každý křesťan by měl být takový, jako Kristus během svého života na zemi. On je naším příkladem nejen svou neposkvrněnou čistotou, ale i svou trpělivostí, laskavostí a přitažlivou povahou.“ (ST, 16. 7. 1902) Tato slova jsou připomínkou Pavlovy výzvy Filipským: „Nechť je mezi vámi takové smýšlení jako v Kristu Ježíši.“ (Fp 2,5)

`Přečti si texty Ef 4,25–5,2 a Ko 3,1–17 a pokus se odpovědět na následující dvě otázky: Ve kterých konkrétních oblastech našeho života máme prokazovat svou věrnost Kristu? Jak máme svědčit o evangeliu působícím v našich životech?`

V Písmu se nachází mnoho textů, které křesťany vyzývají a povzbuzují, aby následovali Ježíšův příklad a stali se pro ostatní živými svědky o Boží milosti; aby jim záleželo na druhých (Mt 7,12); nesli navzájem svá břemena (Ga 6,2); žili v jednoduchosti a zaměřeni na vnitřní duchovnost, ne na vnější dojem (Mt 16,24–26; 1Pt 3,3.4), a vším svým jednáním oslavovali Boha (1K 10,31).

„Milovaní, v tomto světě jste cizinci bez domovského práva. Prosím vás proto, zdržujte se sobeckých vášní, které vedou boj proti duši, a žijte vzorně mezi pohany; tak aby ti, kdo vás osočují jako zločince, prohlédli a za vaše dobré činy vzdali chválu Bohu ‚v den navštívení‘.“ (1Pt 2,11.12) Možná až příliš často podceňujeme vliv našeho (křesťanského) charakteru na ty, kteří jsou kolem nás. Trpělivost, zažíváme-li nepřátelství a trápení, nebo pokora jako odpověď na urážlivá slova, to je Ježíšovo chování, které je nám vzorem. Jako adventisté jsme svědky ve světě, který nechápe Boží charakter. Stáváme se mocí, která přináší dobro a velebí Boží slávu. Lidé by nás měli znát jako ty, kteří představují Krista nejen na základě naší poctivosti, ale také na základě praktického zájmu o dobro a prospěch ostatních. Pokud naše náboženská zkušenost není jen hraná a předstíraná, lidé kolem nás si toho všimnou a pozitivně je to ovlivní. Sjednocené společenství věřících, které světu zjevuje Kristův charakter, bude opravdu mocným svědkem.

**Aplikace**

`Jaké svědectví přinášíš lidem okolo sebe? Co ve tvém životě může lidi inspirovat k rozhodnutí následovat Ježíše Krista?`