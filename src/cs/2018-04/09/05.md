---
title:  Jednota uprostřed různosti
date:  28/11/2018
---

> <p></p>
> 1Bratra ve víře slabšího přijímejte mezi sebe, ale nepřete se s ním o jeho názorech. 2Někdo třeba věří, že může jíst všechno, slabý však jí jen rostlinnou stravu. 3Ten, kdo jí všecko, nechť nezlehčuje toho, kdo nejí, a kdo nejí, nechť neodsuzuje toho, kdo jí; vždyť Bůh jej přijal za svého. 4Kdo jsi ty, že soudíš cizího služebníka? O tom, zda obstojí či ne, rozhoduje jeho vlastní pán. A on obstojí, neboť Pán má moc jej podepřít. (Ř 14,1–4)

**Osobní studium**

`V Listu Římanům 14. a 15. kapitole se apoštol Pavel zaměřuje na problém, který rozděloval společenství věřících v Římě. Ve své reakci je Pavel vyzývá, aby byli k sobě snášenliví a trpěliví a nerozdělovali církev zbytečným nedorozuměním. Co se můžeme z jeho rady naučit?`

`Přečti si text Ř 14,1–6. Co bylo příčinou rozdělení a odsuzování v římském sboru?`

Je velmi pravděpodobné, že celý spor se týkal otázek obřadní nečistoty podle židovského zákona. Podle Pavla šlo o neshody v různých názorech (Ř 14,1), které se však netýkaly otázek spasení, ale názorů na věci, které by měly být ponechány na svědomí jednotlivce (Ř 14,5). Celý spor se nejprve týkal jedení určitých druhů pokrmů. Pavel nemluví o jedení masa zvířat, které zakazovala ustanovení v Lv 11. Neexistuje žádný důkaz, že by v době apoštola Pavla začali křesťané jíst vepřové maso nebo jiná nečistá zvířata. Víme také, že takovému jídlu se vyhýbal i Petr (Sk 10,14). Skutečnost, že „slabí“ jedli jen rostlinnou stravu (Ř 14,2) a že spor se týkal i nápojů (Ř 14,17.21), naznačuje, že celé znepokojení se zaměřovalo na otázky související s ceremoniálními pravidly. Důkazem je i použití slova nečistý (koinos) v Ř 14,14. Toto slovo se v starověkých řeckých překladech Starého zákona používá k označení znečištěných zvířat, nikoli pro označení nečistých zvířat z Lv 11. Zdá se, že ve společenství římských křesťanů byli věřící, kteří odmítali jíst pokrmy ze společných stolů, dokud si nebyli jisti, že jídlo bylo zodpovědně připraveno anebo že nebylo obětováno modlám.

Stejný problém se týká i zachovávání určitých dnů. Ve sporu nejde o každotýdenní svěcení soboty. Víme totiž, že sám Pavel sobotu zachovával (Sk 13,14; 16,13 a 17,2). Pravděpodobně jde tedy o odkaz na různé židovské svátky a postní dny. Pavel se v těchto verších pokouší zdůraznit tolerantnost vůči těm, kteří jsou upřímní, a pokud nejsou přesvědčeni, že jde o problém spasení, v uvedených otázkách se řídí jen a jen svým svědomím. Jednota mezi věřícími se projevuje také trpělivostí a snášenlivostí. Neumíme se sice shodnout, ale chápeme, že nejde o otázku spasení.

**Aplikace**

`Uvažujte společně o následující otázce: Co v naší věrouce a v našem chování jako adventistů sedmého dne je takové, že by tomu nemuseli věřit a zachovávat všichni, kteří se hlásí k adventizmu?`