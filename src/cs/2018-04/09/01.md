---
title:  Nejpřesvědčivější důkaz
date:  24/11/2018
---

### Texty na tento týden
J 11,51.52; Ef 2,13–16; 2K 5,17–21; Ef 4,25–5,2; Ř 14,1–6; Sk 1,14

> <p>Základní verš</p>
> „To však [Kaifáš] neřekl sám ze sebe, ale jako velekněz toho roku vyřkl proroctví, že Ježíš má zemřít za národ, a nejenom za národ, ale také proto, aby rozptýlené děti Boží shromáždil v jedno.“ (J 11,51.52)

Minulý týden jsme se věnovali tomu, jak se jednota projevuje prostřednictvím společného poselství, v jehož středu se nachází Ježíš jako Spasitel a ty pravdy Písma, na které je položen důraz v čase konce. Naše identita spočívá mimo jiné v poselství, které nám Bůh svěřil, a v povolání hlásat toto poselství celému světu.

Tento týden se zaměříme na viditelnou jednotu církve, která se projevuje v každodenním životě věřících a v poslání církve. Podle Ježíše není posláním církve pouze hlásat Boží poselství o spasení a smíření. Nedílnou součástí tohoto smíření je i samotná jednota církve. Ve světě naplněném hříchem a vzpourou stojí církev jako viditelný svědek Kristova spásného díla a jeho zachraňující moci. Bez jednoty a soudržnosti, které se projevují ve svědectví církve, by v tomto světě bylo jen velmi těžko vidět spásnou moc kříže. „Jednota s Kristem vytváří svazek vzájemné jednoty mezi věřícími. Tato jednota je tím nejpřesvědčivějším důkazem majestátnosti a čistoty Krista a jeho moci skoncovat s hříchem.“ (5BC 1148)

**Budování společenství**

- Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?
- Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.