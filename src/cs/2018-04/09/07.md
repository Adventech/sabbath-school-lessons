---
title:  Podněty k zamyšlení
date:  30/11/2018
---

Následující citát nám pomáhá pochopit, jak byla raná církev, sjednocená v Kristu, schopna zachovat jednotu navzdory vzájemným rozdílům mezi jednotlivými věřícími, a tak se stát mocným svědkem pro svět.

„Písmo ukazuje, jak Duch svatý vedl ranou církev při jejím rozhodování. Jednalo se o minimálně tři vzájemně související způsoby: (1) zjevení (Duch svatý oznámil lidem, co mají dělat; viz příběh Kornélia, Ananiáše, Filipa a pravděpodobně i situace při losování, kdo má být apoštolem), (2) Písmo (církev dělala rozhodnutí, při kterých se nechala vést Písmem) a (3) konsenzus (Duch konal téměř nepozorovaně své dílo ve společenství věřících, a tak vytvářel konsenzus prostřednictvím toho, jak učedníci diskutovali a studovali Písmo – až nakonec církev rozpoznala, že v jejím středu působí Duch svatý).

Zdá se, že když společenství věřících zápasilo s kulturními, věroučnými a teologickými problémy ve svém středu, Duch svatý pomáhal církvi přijímat rozhodnutí prostřednictvím konsenzu. V tomto procesu vidíme aktivní zapojení celého společenství, nejen jeho vedoucích. Zároveň je v procesu rozhodování položen důraz i na modlitbu. Vedení Ducha můžeme vytušit z toho, jak je společenství otevřené chápání Božího slova, jakou zkušenost společenství prožívá při naplňování svých potřeb a jakou zkušenost ve své službě prožívají apoštolové a ostatní věřící. Mnohá rozhodnutí církve se uskutečnila tak, že celý proces vedl Duch svatý a Písmo, modlitba a zkušenost byly prvky teologického rozjímání.“ (FORTIN,

Denis, „The Holy Spirit and the Church“, v Ángel Manuel Rodríguez, ed., Message, Mission, and Unity of the Church, str. 321.322)

**Otázky k rozhovoru**

`Uvažujte společně o aplikační otázce na středu. Podle čeho bychom se měli rozhodovat, které věroučné body a jaké jednání je pro nás jako adventisty nezbytné, a které nikoliv?`

`Jaký vztah bychom měli mít ke křesťanům z jiných denominací, kteří podobně jako my věří ve smrt a vzkříšení Ježíše Krista?`

**Shrnutí**

Nejpřesvědčivějším důkazem jednoty církve je, když mají sestry a bratři mezi sebou stejnou lásku, jakou je miloval Ježíš. Odpuštění hříchů a spasení, které máme společné, je tím nejlepším poutem našeho společenství. V Kristu můžeme takto světu ukazovat naši jednotu a vydávat svědectví o naší společné víře. Nejsme povoláni k ničemu menšímu.

**Praktický závěr**

- Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

10