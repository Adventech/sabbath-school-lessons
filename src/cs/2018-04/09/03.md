---
title:  Služba smíření
date:  26/11/2018
---

> <p></p>
> 17Kdo je v Kristu, je nové stvoření. Co je staré, pominulo, hle, je tu nové! 18To všecko je z Boha, který nás smířil sám se sebou skrze Krista a pověřil nás, abychom sloužili tomuto smíření. 19Neboť v Kristu Bůh usmířil svět se sebou. Nepočítá lidem jejich provinění a nám uložil zvěstovat toto smíření. 20Jsme tedy posly Kristovými, Bůh vám domlouvá našimi ústy; na místě Kristově vás prosíme: dejte se smířit s Bohem! 21Toho, který nepoznal hřích, kvůli nám ztotožnil s hříchem, abychom v něm dosáhli Boží spravedlnosti. (2K 5,17–21)

**Osobní studium**

Ve světě vidíme mnoho zmatků, nepokojů, válek a konfliktů. Všechny tyto faktory ovlivňují naše životy na osobní, společenské i národní úrovni. Někdy se může zdát, že celý náš život je jeden velký konflikt. Roztříštěnost a chaos však nebudou trvat věčně. Bůh dělá vše pro to, aby jednoho dne opět nastolil v celém vesmíru soulad. Zatímco hřích přináší nesoulad a rozkol, věčný Boží plán smíření přináší klid a jednotu.

V Ef 2,13–16 apoštol Pavel předkládá principy, které ukazují, co Kristus dělá pro klid mezi věřícími: prostřednictvím své smrti na kříži Ježíš sjednotil Židy a pohany do jednoho lidu a zboural všechny etnické a náboženské bariéry, které je oddělovaly. Pokud to Kristus dokázal udělat pro Židy a pohany v prvním století, proč by i dnes nemohl odstranit všechny rasové, etnické a kulturní bariéry, které rozdělují věřící v naší církvi? Může se to stát výchozím bodem pro naše úsilí přinést světu poselství smíření.

`V 2K 5,17–21 apoštol Pavel říká, že v Kristu jsme nové stvoření a Bůh nás smířil sám se sebou právě prostřednictvím Krista. Jak rozumíš tomu, že i my máme „sloužit tomuto smíření“? Co je obsahem výzvy ke smíření se s Bohem? Jak může naše vzájemná jednota posilovat toto poselství?`

Bůh svěřil věřícím trojitou službu smíření. (1) Církev tvoří věřící, kteří byli kdysi Bohu vzdáleni, ale prostřednictvím milosti Kristovy oběti byli nyní působením Ducha sjednoceni s Bohem. Máme poselství, které v době konce kážeme celému světu. Naším posláním je zvát ty, kteří jsou Bohu stále odcizeni, aby se s Bohem smířili a aby se i oni stali nositeli poselství o smíření. (2) Církev tvoří lidé, kteří prožívají vzájemné smíření. Být smířen s Kristem znamená být smířen i s druhými. To nemá být jen nějaký vznešený, nedosažitelný ideál. Musí se to stát viditelnou realitou života všech věřících. Vzájemné smíření, klid a soulad mezi sourozenci je nepochybným svědectvím světu, že Ježíš Kristus je náš Spasitel a Vykupitel. „Podle toho všichni poznají, že jste moji učedníci, budete-li mít lásku jedni k druhým.“ (J 13,35) (3) Prostřednictvím služby smíření přináší církev celému vesmíru poselství o tom, že Boží plán spasení je pravdivý a mocný. Ve velkém sporu jde o Boha a o jeho charakter. Pokud tedy církev prožívá a rozvíjí jednotu a smíření, celý vesmír může pozorovat věčnou Boží moudrost (Ef 3,8–11).

**Aplikace**

`Jak vaše církevní společenství prožívá a buduje jednotu? Co konkrétně můžeš ty sám udělat pro to, aby se posilovala jednota společenství víry, kterého jsi součástí?`