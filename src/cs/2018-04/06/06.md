---
title:  Ovce a pastýř
date:  08/11/2018
---

> <p></p>
> 10Zloděj přichází, jen aby kradl, zabíjel a ničil. Já jsem přišel, aby měly život a měly ho v hojnosti. 11Já jsem dobrý pastýř. Dobrý pastýř položí svůj život za ovce. (J 10,10.11)

**Osobní studium**

`Přečti si text J 10,1–11. Které aspekty této metafory o církvi jako ovčinci poukazují na jednotu církve?`

(Přečti si i Žalm 23.)

V dnešním světě velkých městských aglomerací nemají lidé příliš často možnost vidět skutečný chov dobytka. Většina z nás ví jen málo o vztahu mezi ovcemi a pastýřem. Když však Ježíš říkal toto podobenství, jeho posluchači mu rozuměli velmi dobře. A nejen to. Když řekl: „Já jsem dobrý pastýř,“ okamžitě si uvědomili jeho odkaz na Žalm 23,1: „Hospodin je můj pastýř…“ Tento obraz byl nejen srozumitelný, ale naplňoval lidi i intenzivním emocionálním zážitkem. Ve starověké kultuře Blízkého východu (a často i dnes) byli pastýři vnímáni jako ti, kteří jsou oddáni péči o svěřené stádo – a to bez ohledu na nebezpečí a problémy. Postava pastýře se stala jedním z nejlaskavějších obrazů Písma, které takto popisuje Boží charakter a jeho vztah ke svému lidu.

Pohled na Boží lid jako na ovce je také zajímavý. V mysli se nám možná vybaví obraz ovcí a jejich nevinné a bezbranné povahy. Upřímně řečeno, ovce jsou často považovány za hloupá zvířata. Jsou zcela závislá na ochraně a vedení svého pastýře. Když se například ovce zatoulá nebo ztratí, pastýř ji musí najít a přivést zpět do ovčince. Mladé ovečky často potřebují zvýšenou péči a pastýř je někdy musí i nést. K péči o ovce je potřeba trpělivost a pochopení. Z mnoha pohledů je to dokonalý obraz, který představuje církev. Členové církve se nemusejí ničeho bát, protože vše potřebné získávají ze vztahu s Pastýřem.

Ježíš ve svém podobenství zdůraznil důležitost toho, aby ovce poslouchaly hlas pastýře. Když si to situace vyžaduje, je možné ochránit několik stád ovcí tím, že jsou umístěna na jedno ohrazené místo. A jak je jejich pastýři později roztřídí? Pastýři stačí postavit se k východu z ovčince a volat na své ovce. Ty bezpečně rozpoznají jeho hlas a přijdou k němu. „Když je má všecky venku, kráčí před nimi a ovce jdou za ním, protože znají jeho hlas.“ (J 10,4) Také pro církev je nezbytné naslouchat hlasu Pastýře. Dá se říci, že jednota a bezpečí Božího lidu závisí na tom, jak blízko je u Boha a jak je ochoten podřídit se jeho hlasu.

**Aplikace**

`Dnes zní označení „ovce“ spíše jako nadávka nebo výsměch a lidé ho příliš v lásce nemají (slovní spojení „chovat se jako ovce“ v našem prostředí naznačuje určitou „stádovitost“ a ochotu nechat se manipulovat). Přesto jde o velmi výstižnou metaforu. Proč? Co se z tohoto podobenství můžeš naučit o Pastýři a potřebě poslouchat jeho hlas? Uměl bys vymyslet nějaký jiný obraz, který by ilustroval podobné principy? Jaký?`