---
title:  Boží rodina
date:  05/11/2018
---

> <p></p>
> 19Nejste již tedy cizinci a přistěhovalci, máte právo Božího lidu a patříte k Boží rodině. 20Jste stavbou, jejímž základem jsou apoštolové a proroci a úhelným kamenem sám Kristus Ježíš. 21V něm je celá stavba pevně spojena a roste v chrám, posvěcený v Pánu; 22v něm jste i vy společně budováni v duchovní příbytek Boží. (Ef 2,19–22)

**Osobní studium**

Dalším novozákonním obrazem Božího lidu je Boží příbytek. Jde o obrazné pojmenování, které pro ilustraci používá pojmy stavba a kameny. Zvýrazňuje složitost mezilidských vztahů v církvi a vyjadřuje vzájemnou závislost jednotlivých členů církve. Petr označuje křesťany za „živé kameny“ (1Pt 2,5). Tato metafora v sobě zahrnuje i znaky stálosti a spolehlivosti.

`Jaké klíčové myšlenky zdůrazňuje Pavel v úvodních verších? Jak ti tento obraz pomáhá pochopit podstatu jednoty v církvi? Kterou myšlenku z těchto veršů považuješ ty sám za nejdůležitější? Proč?`

Pavel v těchto verších spojuje dva obrazy církve: jeden neživý – stavba, druhý živý – rodina.

Obyčejný kámen nemá sám o sobě příliš velkou hodnotu. Když se však spojí s ostatními kameny, stane se z něj stavba, která odolá bouřím života. Žádný křesťan nemůže stát jako samotný kámen, ale musí se spojit s ostatními do společenství Boží rodiny. Aby byla budova stabilní a trvalá, musí mít pevný základ. Pro církev je tímto základem Ježíš Kristus. On je „úhelným kamenem“ celého Božího domu (viz také 1K 3,11). Kdyby Kristus nebyl úhelným kamenem církve a celého jejího života, přestala by existovat. Církev je neoddělitelně spojena s Kristem – s jeho životem, smrtí, vzkříšením a druhým příchodem. Církev vytváří společenství věřících, kteří jsou spojeni, aby nesli světu dobrou zprávu o Ježíši. Programovou náplní církve je Kristus – představení toho, kým je, co pro nás a v nás udělal a co nabízí každému, kdo ho přijme jako svého Pána a Spasitele.

`I obraz rodiny má velkou vypovídací hodnotu. Vychází ze vztahů, které mají lidé mezi sebou. Jde o známý obraz otce, matky, bratrů a sester. Rodinná pouta a vazby mohou být velmi silné a často jsou spojeny s oddaností, která převyšuje všechny ostatní vztahy. Věrnost a oddanost jsou nerozlučnou součástí jednoty. Vždyť jak by mohla existovat jednota bez oddanosti a věrnosti?`

Jak tento obraz souvisí s církví? Členové církve jsou součástí velké rodiny. Jsme propojeni nejen proto, že jsme součástí lidské rodiny prostřednictvím našeho společného předka Adama, ale i proto, že jsme „příbuzní“ Ježíše, druhého Adama, prostřednictvím zkušenosti „nového narození“. Takto jsme navzájem spojeni – nejen proto, že vyznáváme společné věroučné pravdy, ale především proto, že jsme se obrátili ke Kristu a máme v něm nový život.

**Aplikace**

`Žel každý člověk nemá se svou vlastní rodinou dobré zkušenosti. Pro takové lidi obraz rodiny mnoho neznamená. Jak se můžeme stát jako církev i pro tyto lidi skutečnou láskyplnou a bezpečnou rodinou, kterou nikdy nepoznali?`