---
title:  Boží lid
date:  04/11/2018
---

> <p></p>
> 6Jsi přece svatý lid Hospodina, svého Boha; tebe si Hospodin, tvůj Bůh, vyvolil ze všech lidských pokolení, která jsou na tváři země, abys byl jeho lidem, zvláštním vlastnictvím. 7Nikoli proto, že byste byli početnější než kterýkoli jiný lid, přilnul k vám Hospodin a vyvolil vás. Vás je přece méně než kteréhokoli lidu. 8Ale protože vás Hospodin miluje a zachovává přísahu, kterou se zavázal vašim otcům, vyvedl vás Hospodin pevnou rukou a vykoupil tě z domu otroctví, z rukou faraóna, krále egyptského. (Dt 7,6–8)

**Osobní studium**

`Přečti si následující texty. Co tyto verše mluví o mimořádném postavení Božího lidu?`

1Pt 2,9

Ex 19,5.6

Dt 4,20

Dt 7,6

Církev jsou lidé – ale ne ledajací. Církev je tvořena Božím lidem. Jsou to lidé, kteří patří Bohu, vyznávají Boha jako svého Otce a Spasitele, byli vykoupeni Kristem a poslouchají ho. Tento obraz vyzdvihuje koncept, podle kterého měl Bůh na zemi svůj lid už od představení plánu spasení a podle něhož existuje kontinuita mezi Izraelem ve Starém zákoně a církví v Novém zákoně. Od dob Adama, patriarchů před potopou i po ní, včetně Abrahama, Bůh uzavírá se svým lidem smlouvu, podle které měl tento lid zjevovat světu Boží lásku, milost a spravedlnost.

Boží lid dostává různá pojmenování – například „rod vyvolený“, „královské kněžstvo“ a „svatý národ“. Tato vyjádření ukazují, že Boží lid byl oddělen pro zvláštní cíl: „abyste hlásali mocné skutky toho, kdo vás povolal ze tmy do svého podivuhodného světla“ (1Pt 2,9). V tomto textu zaznívá popis Božího laskavého charakteru, jak je zaznamenán v Ex 34,6.7. „Bůh povolal církev jako své vlastní jedinečné vlastnictví, aby její členové mohli ve svých životech zjevovat znaky jeho vzácného charakteru a aby všem lidem přinášeli poselství o jeho dobrotě a milosti.“ (7BC 562)

`Jak je ve verších Dt 7,6–8 vysvětleno, proč si Hospodin vybral za svůj lid právě Abrahamovo potomstvo? Jaký princip se nachází v těchto verších? Jak bys ho aplikoval do dnešní doby?`

Přestože nás Bible zve, abychom se stali svatým lidem, Písmo nás zároveň učí, že povolání Izraele bylo založeno výhradně na Boží lásce. Boží povolání není v žádném případě odměnou za nějaké skutky či ctnosti – nedá se zasloužit ani nárokovat. Formování Božího lidu je stvořitelským činem, který vychází z Boží lásky. I přes hřích a odpadnutí celého národa dodržel Bůh své zaslíbení dané Abrahamovi, že prostřednictvím jeho potomstva – Krista – zachrání svůj lid. Vyvolení Božího lidu bylo činem Boží milosti – a stejně je to i se spasením. Toto téma nám připomíná naše společné kořeny, které vycházejí z nezasloužené Boží milosti.

**Aplikace**

`Proč je důležité mít vždy na paměti, že naše spasení spočívá v tom, co pro nás vykonal Kristus, ne v tom, co jsme my sami schopni udělat – i když jsme „Božím lidem“?`