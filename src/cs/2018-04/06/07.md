---
title:  Podněty k zamyšlení
date:  09/11/2018
---

V knize Touha věkůsi pozorně přečti kapitolu „Nebeský pastýř“.

„V kontextu jeruzalémského chrámu a všudypřítomných řecko-římských staveb se novozákonní autoři rozhodli do svých svědectví zahrnout obraz chrámu. Věřící si tak měli uvědomit svatost církve, Boží roli v založení a péči o církev, formující roli Krista a Ducha svatého a soudržnost věřících v církvi. Architektura chrámů navozuje statickou, nehybnou představu. Metafora chrámu je však spojena s živým obrazem a autoři často kladou důraz na proces budování a stavění. Nejde tedy o statický obraz. Texty nás vedou k tomu, abychom si představili příběh budování, ne hotovou stavbu. Církev dostala skvělou příležitost, aby ve svém životě a příběhu pokorně uznala, že je chrámem živého Boha (2K 6,16).“ (McVAY, John, „Biblical Metaphors for the Church: Building Blocks for Ecclesiology“ v Ángel Manuel Rodríguez, ed ., Message, Mission, and Unity of the Church. Hagerstown, MD: Review and Herald, 2013, str. 52)

**Otázky k rozhovoru**

`Uvažujte o biblických obrazech církve. Který z nich se vám nejvíce líbí? Proč? Některé další metafory můžeme najít ve verších 1Tm 3,15; 2Tm 2,3–5; 1Pt 2,9. Co dalšího se z těchto obrazů církve můžeme naučit?`

`„Bůh chce, aby se jeho lid spojil těmi nejtěsnějšími pouty křesťanského společenství. Důvěra ve spoluvěřící je pro prospěch celé církve nezbytná. Jednota činů je zvláště důležitá v době náboženské krize. Jeden nerozvážný krok nebo jeden nepromyšlený čin mohou přivést církev do potíží a zkoušek, z nichž se nemusejí dostat celé roky.“ (3T 446) Co se z těchto myšlenek můžeme naučit o velké důležitosti opatrnosti při ochraně jednoty církve? Jakou roli v tom hraje každý z nás?`

`V části na neděli jsme zdůraznili, že dokonce i jako „Boží lid“ jsme v otázce spasení závislí jen a jen na Boží milosti. Spasení nikdy nezávisí na našich zásluhách. Jaký je váš postoj k tvrzení, že právě naše závislost na Božím jednání v otázce spasení z nás dělá „Boží lid“?`

**Shrnutí**

V Novém zákoně se nachází mnoho obrazů a metafor, které představují podstatu přirozenosti a poslání církve. Co je ještě důležitější, tyto ilustrace nás učí, že Bůh se velmi pozorně stará o svou církev a chrání ji. Ukazují nám na skutečnost, že věřící jsou navzájem neoddělitelně spojeni a že potřebujeme jeden druhého, abychom mohli konat dílo, ke kterému jsme povoláni.

**Praktický závěr**

- Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.