---
title:  Tělo Kristovo
date:  07/11/2018
---

> <p></p>
> 26Trpí-li jeden úd, trpí spolu s ním všechny. A dochází-li slávy jeden úd, všechny se radují spolu s ním. 27Vy jste tělo Kristovo, a každý z vás je jedním z jeho údů. ( 1K 12,26.27)

**Osobní studium**

Pravděpodobně nejznámější obraz církve, který zároveň dobře vypovídá o jednotě jejích jednotlivých částí, je obraz lidského těla, v kontextu 1. listu Korintským pak konkrétně těla Kristova. „Tak jako tělo je jedno, ale má mnoho údů, a jako všecky údy těla jsou jedno tělo, ač je jich mnoho, tak je to i s Kristem. … Vy jste tělo Kristovo, a každý z vás je jedním z jeho údů.“ (1K 12,12.27)

Tak jako tělo je jeden celek skládající se z mnoha různých částí, z nichž každá má svou specifickou funkci a odpovědnost, podobně je to i s církví jako tělem Kristovým.

`Přečti si text 1K 12,12–27. Jak tento obraz jednoho těla vystihuje váš sbor? Jak by bylo možné jej aplikovat na celosvětové společenství, jakým je i Církev adventistů sedmého dne?`

Pavlovo učení v dvanácté kapitole 1. listu Korintským tlumočí velmi hlubokou myšlenku, že pravá křesťanská jednota neexistuje navzdoryodlišnosti, ale spíše jejím prostřednictvím. Nemělo by nás překvapit, že právě Duch svatý je původcem těchto vyjádření o různosti. Tak jako lidské tělo je fantasticky jednotné a současně pozoruhodně různorodé, podobně dokonalé je i tělo Kristovo, které prostřednictvím různorodosti vyjadřuje úplnost a bohatost Kristova těla.

Tento obraz promlouvá přímo k nám jako k církvi. Během uplynulých desetiletí Církev adventistů sedmého dne rostla mílovými skoky. Naši církev tvoří lidé téměř všech představitelných kultur a prostředí. Nesmíme dovolit, aby nás naše kulturní, rasové, etnické, vzdělanostní a věkové odlišnosti vedly k rozdělení. Tuto různorodost by měl svatý Duch přetvářet na mocnou jednotu, která bude svědectvím, že navzdory rozdílům jsme všichni jedno v Kristu. Jak jsme si ukázali, pod křížem jsme si všichni rovni – bez ohledu na to, kdo jsme, odkud pocházíme a jaká je naše minulost. Svět kolem nás se stále více tříští a rozděluje, ale církev má ukázat, že je možné dosáhnout jednoty v různosti. Boží lid může názorně vyjádřit, že evangelium má moc uzdravovat, smiřovat a sjednocovat.

Pavel říká, jak je možné tohoto ideálu dosáhnout. „Kristus je hlavou církve, těla, které spasil.“ (Ef 5,23) „On jest hlavou těla – totiž církve.“ (Ko 1,18) Jelikož každý věřící je duchovně spojen s Kristem, celé tělo je vyživováno týmž pokrmem. Nemůžeme proto dostatečně zdůraznit, jak obrovský význam má pro jednotu církve studium Božího slova, poslušnost tomu, co jsme se z něj dozvěděli, a společná zkušenost uctívání a modlitby.

**Aplikace**

`Jak se vám ve vašem společenství daří prožívat skutečnost, že společně tvoříte Kristovo tělo? Jak můžeš ty osobně přispět k tomu, aby se tato jednota posilovala?`