---
title:  Chrám Ducha svatého
date:  06/11/2018
---

> <p></p>
> 16Nevíte, že jste Boží chrám a že Duch Boží ve vás přebývá? 17Kdo ničí chrám Boží, toho zničí Bůh; neboť Boží chrám je svatý, a ten chrám jste vy. (1K 3,16.17)

**Osobní studium**

Další obraz budovy, který Pavel používá, je obraz Božího chrámu nebo chrámu Ducha svatého. Jde o obraz cenné a krásné budovy. Apoštol Pavel používá tento obraz dvojím způsobem. V 1K 6,19 je chrám Ducha obrazem našeho vlastního těla. V 1K 3,16.17 ale Pavel používá obraz Božího chrámu, který byl pro Izraelce tou nejsvětější a nejvzácnější stavbou, jako obraz celého společenství církve.

`Co Pavel říká v úvodních verších o církvi (1K 3,16.17)? Jak rozumíš tomu, že církev je Božím chrámem a že v ní přebývá Boží Duch? Jaké varování najdeme v 17. verši?`

Když Pavel mluví o církvi jako o chrámu, nemá samozřejmě na mysli kamennou stavbu. Tato metafora říká, že všichni křesťané v Korintu tvoří chrám Ducha a že v duchovním smyslu Bůh přebývá mezi nimi.

Podle Pavla tedy Bůh přebývá uprostřed křesťanského společenství. Z tohoto chápání vyplývá jeho varování: pokud se někdo pokouší zničit toto společenství, bude vystaven nepříjemným následkům soudu. Jednota věřících tvoří podstatu společenství a Boží přítomnosti v tomto chrámu. Tento konkrétní text nemluví o tom, že se máme starat o naše fyzické tělo (ačkoli je pravdou, že jako křesťané jsme zodpovědni také za svou tělesnou schránku). Pavel na tomto místě varuje ty, kteří by se pokoušeli zničit jednotu církve. V předchozích verších této kapitoly Pavel mluví o tom, co považuje za skutečné nebezpečí pro církev – „závist a svár“ (1K 3,3). Takové postoje a chování ohrožují křesťanskou jednotu a vedou k tomu, že Bůh ze svého chrámu odchází. Jinými slovy, konflikty v církvi mohou Boží chrám zničit. Pavel proto věřící vyzývá, aby se vzdali takového chování a takových postojů, které ohrožují jednotu církve. Pokud v církvi přece jen vypukne konflikt, Pavel radí: „Prosím vás, bratří, pro jméno našeho Pána Ježíše Krista, abyste všichni byli svorni a neměli mezi sebou roztržky, nýbrž abyste dosáhli plné jednoty smýšlení i přesvědčení.“ (1K 1,10) Tato Pavlova rada je užitečná i pro církev ve 21. století.

**Aplikace**

`S problémem závisti a konfliktů nebojovala církev jen v Korintu a určitě ne pouze za Pavlova života. Stejným obtížím čelíme i my dnes. Jaká je odpovědnost každého člena církve, abychom vzniklé problémy vyřešili způsobem, který neohrozí naši jednotu?`