---
title:  Mise a organizace
date:  20/12/2018
---

> <p></p>
> 18Ježíš přistoupil a řekl jim: „Je mi dána veškerá moc na nebi i na zemi.19Jděte ke všem národům a získávejte mi učedníky, křtěte je ve jméno Otce i Syna i Ducha svatého 20a učte je, aby zachovávali všecko, co jsem vám přikázal. A hle, já jsem s vámi po všecky dny až do skonání tohoto věku. “ (Mt 28,18–20)

**Osobní studium**

Toto čtvrtletí jsme si opakovaně ukazovali, že cílem naší organizovanosti a jednoty je misie, snaha přinést evangelium druhým. Církev není společenským klubem lidí se stejným smýšlením a zájmy, kteří se scházejí, aby se vzájemně utvrzovali v pravdivosti jednotlivých věroučných bodů (ačkoli i to patří mezi úlohy církve). Jako církev existujeme zejména proto, abychom světu oznamovali pravdy, které nám Bůh svěřil a které jsme si zamilovali.

`Pečlivě si prostuduj úvodní text, ve kterém Ježíš dává svým učedníkům závěrečné instrukce pro jejich poslání. Jaká jsou klíčová slova Ježíšova pověření? Jaký je jejich význam pro dnešní církev?`

Ve velkém pověření, které dal Ježíš svým učedníkům, je v řečtině hlavním slovesem (formulovaným v rozkazovacím způsobu) slovo „získávejte (dělejte) mi učedníky“. Ostatní slovesa „jděte, křtěte a učte“ (gramaticky se jedná o participia) ukazují, jak se to má dělat. Noví lidé se stávají Ježíšovými učedníky poté, co Kristovi následovníci za nimi přijdou, hlásají jim evangelium, křtí je a učí je zachovávat Ježíšova slova.

Když se církev drží tohoto pověření, Boží království se rozrůstá a stále více lidí ze všech národů se připojuje k těm, kteří přijímají Ježíše jako svého Spasitele. Poslušnost Ježíšovy výzvy nechat se pokřtít a žít podle jeho slov vytváří novou celosvětovou rodinu. Noví učedníci prožívají Ježíšovu každodenní přítomnost tím, že i oni získávají nové učedníky. Ježíšova přítomnost je zaslíbením Boží přítomnosti. Matoušovo evangelium začíná oznámením, že Ježíšovo narození znamená „Bůh s námi“ (Mt 1,23), a končí ujištěním, že Ježíš s námi bude až do svého druhého příchodu (Mt 28,20).

„Kristus neřekl svým učedníkům, že jejich práce bude snadná… Ježíš je ujistil, že bude s nimi; pokud půjdou ve víře kupředu, všemocný Bůh bude jejich záštitou. Vyzval je, aby byli stateční a silní, protože s nimi bude někdo, kdo je mocnější než andělé – vůdce nebeských zástupů. Bůh učinil vše, co bylo třeba, aby mohli dokončit své dílo, a sám převzal zodpovědnost za jeho zdar. Budou-li poslouchat jeho slovo a spolupracovat s ním, nemohou neuspět.“ (AA 29; PNL 19)

**Aplikace**

`Uvažuj o Ježíšově zaslíbení, že bude uprostřed svého lidu až do konce světa. Jak může realita tohoto zaslíbení ovlivnit tvé úsilí o naplnění velkého pověření, které jsi jako Ježíšův následovník dostal?`