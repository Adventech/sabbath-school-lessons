---
title:  Církevní disciplína
date:  19/12/2018
---

> <p></p>
> Dám ti klíče království nebeského, a co odmítneš na zemi, bude odmítnuto v nebi, a co přijmeš na zemi, bude přijato v nebi. (Mt 16,19)

> <p></p>
> 15Když tvůj bratr zhřeší, jdi a pokárej ho mezi čtyřma očima; dá-li si říci, získal jsi svého bratra. 16Nedá-li si říci, přiber k sobě ještě jednoho nebo dva, aby ‚ústy dvou nebo tří svědků byla potvrzena každá výpověď‘. 17Jestliže ani potom neuposlechne, oznam to církvi; jestliže však neuposlechne ani církev, ať je ti jako pohan nebo celník. 18Amen, pravím vám, cokoli odmítnete na zemi, bude odmítnuto v nebi, a cokoli přijmete na zemi, bude přijato v nebi. (Mt 18,15–18)

**Osobní studium**

Jedním z největších problémů církevní organizace je otázka, jak se vyrovnat s disciplinárními opatřeními. Jak může pořádek a napomenutí pomoci zachovat jednotu církve, to je někdy velmi citlivá záležitost a snadno může být nesprávně pochopena. Z biblického pohledu se církevní disciplína týká dvou důležitých oblastí: zachování čistoty učení církve a zachovávání čistoty života a chování v církvi.

Jak jsme si již ukázali, Nový zákon obhajuje důležitost zachovávání čistoty biblického učení, protože církev neustále ohrožuje odpadlictví a falešné učení – a to se stupňuje s blížícím se koncem. Totéž se týká i chování společenství s tím, že ho budeme chránit před nemorálností, nečestností a zvráceností. Právě proto se o Písmu říká, že je „užitečné k učení, k usvědčování, k nápravě, k výchově ve spravedlnosti“ (2Tm 3,16).

`Přečti si texty Mt 16,19 a 18,15–20. Jaké principy dal Ježíš církvi v souvislosti s napomínáním těch, kteří se dopouštějí různých chyb a selhávají?`

Bible podporuje koncept napomínání a přijímání opatření vůči provinilcům. Zdůrazňuje, že máme v oblasti morálky a duchovního života odpovědnost jeden za druhého. Církev má být jiná, má být svatá a svými postoji oddělená od světa. V Bibli se nachází mnoho příkladů složitých situací, které vyžadovaly, aby církev proti nemorálnímu chování rázně zakročila. V církvi musejí být etické standardy nastaveny velmi jasně.

`Jaké principy bychom měli následovat, když musíme řešit složité situace v církvi?`

Mt 7,1–5

Ga 6,1.2

Nemůžeme popřít biblické učení o přijímání nápravných opatření. Bez napomínání a přijímání často bolestivých rozhodnutí nemůžeme být věrní Písmu. Je však třeba si všimnout, jaký charakter mají mít tato napomenutí. Každé opatření a každé napomenutí má co nejvíce léčit a přinášet záchranu. Musíme si uvědomit, že všichni jsme hříšníci a všichni potřebujeme milost. Když se tedy rozhodujeme pro konkrétní opatření, potřebujeme ho dělat s pokorou a s velmi silným vědomím vlastní zranitelnosti a hříšnosti.

**Aplikace**

`Jak se při našem přístupu k chybujícímu můžeme naučit jednat s vědomím, že nám jde o záchranu daného člověka, ne o jeho potrestání?`