---
title:  Vedoucí, kteří slouží
date:  17/12/2018
---

> <p></p>
> 25Ale Ježíš si je zavolal a řekl: „Víte, že vládcové panují nad národy a velicí je utlačují. 26Ne tak bude mezi vámi: kdo se mezi vámi chce stát velkým, buď vaším služebníkem; 27a kdo chce být mezi vámi první, buď vaším otrokem. 28Tak jako Syn člověka nepřišel, aby si dal sloužit, ale aby sloužil a dal svůj život jako výkupné za mnohé.“ (Mt 20,25–28)

**Osobní studium**

Během své pozemské služby Ježíš opakovaně prožíval chvíle, kdy musel cítit napětí a hněv z toho, jak učedníci touží po moci nebo si různé projevy moci navzájem závidí. Zdálo se, že učedníci touží, aby se stali významnými a mocnými vůdci Ježíšova království (Mk 9,33.34; L 9,46). Dokonce i při poslední večeři s Ježíšem se zdálo, že je ovládají pocity nadřazenosti a pýchy (L 22,24).

`Ježíš během jedné příležitosti velmi jasně vyjádřil svůj postoj k duchovnímu vůdcovství. Jaké principy vůdcovství můžeme odhalit v Ježíšově výzvě v Mt 20,25–28? Jak můžeme tyto principy projevit v našich životech – a především v naší církvi?`

„V této stručné stati nám Ježíš představuje dva modely autority. Prvním je římská představa vůdcovství. V tomto modelu stojí ti nejlepší hierarchicky nad ostatními. Mají moc činit rozhodnutí a očekávají podřízenost těch pod nimi. Ježíš velmi jasně a srozumitelně odmítl takovýto model autority, když řekl: ‚Mezi vámi to tak nebude!‘ Namísto toho představil učedníkům zcela nový, dechberoucí model autority, který je úplným odmítnutím nebo popřením hierarchického modelu, který tak dobře znali.“ (JANKIEWICZ, Darius, „Serving

Like Jesus: Authority in God´s Church“, Adventist Review, 13. března 2014, str. 18)

Koncept autority, který Ježíš v tomto příběhu představil, je založen na dvou klíčových slovech: služebník (nebo sluha, řecky diakonos) a otrok (řecky doulos). Přestože Ježíš neusiloval o odstranění všech vládních a společenských struktur, snažil se zdůraznit, že ti, kdo mají v církvi vedoucí postavení, mají být v první řadě sluhy a otroky Božího lidu. Na svém místě nejsou proto, aby uplatňovali svou moc nad lidmi nebo aby jim vládli, či dokonce si budovali prestiž a dobré jméno. „Kristus budoval své království na zcela jiných zásadách. Povolával lidi ke službě, ne k moci. Silní měli nést břemena slabých. Moc, postavení, nadání, vzdělání – to vše zavazovalo člověka ke službě bližním.“ (DA 550; TV 348)

**Aplikace**

`Přečti si text J 13,1–20. Jaký příklad vůdcovství a autority dal Ježíš svým učedníkům? Co se z tohoto textu můžeš od Ježíše naučit? Jak můžeš dávat tento princip najevo ve vztahu k jiným lidem – v církvi i mimo ni?`