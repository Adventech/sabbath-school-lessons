---
title:  Ochrana jednoty církve
date:  18/12/2018
---

> <p></p>
> Usiluj o to, aby ses před Bohem osvědčil jako dělník, který se nemá zač stydět, protože správně zvěstuje slovo pravdy. (2Tm 2,15)

> <p></p>
> 8[Biskup] Má být pohostinný, dobrý, rozvážný, spravedlivý, zbožný, zdrženlivý, 9pevný ve slovech pravé nauky, aby byl schopen jak povzbuzovat ve zdravém učení, tak usvědčovat odpůrce. (Tt 1,8.9)

**Osobní studium**

`Co podle Pavla patří mezi hlavní odpovědnosti člověka s vedoucím postavením v církvi? Jaké rady dává Timoteovi a Titovi?`

2Tm 2,15

Tt 1,9

Stojí za povšimnutí, jaký důraz dával Pavel na to, aby učení církve zůstalo čisté. Je to důležité zejména proto, že podle některých je právě společné učení to, co nás nejvíce sjednocuje. Jako adventisté tvoříme nesmírně různorodou skupinu lidí z různých kultur a s různým vzděláním, společenským postavením a životní zkušeností. Naše jednota v Kristu se odvíjí od našeho porozumění pravdám, které nám Ježíš svěřil. Pokud máme v jejich pochopení zmatek, pak se v církvi bude stále více projevovat chaos – a to především s blížícím se koncem.

„Před Bohem a Kristem Ježíšem, který bude soudit živé i mrtvé, tě zapřísahám pro jeho příchod a jeho království: Hlásej slovo Boží, ať přijdeš vhod či nevhod, usvědčuj, domlouvej, napomínej v trpělivém vyučování. Neboť přijde doba, kdy lidé nesnesou zdravé učení, a podle svých choutek si seženou učitele, kteří by vyhověli jejich přáním. Odvrátí sluch od pravdy a přikloní se k bájím.“ (2Tm 4,1–4)

Pavel v těchto slovech zaměřuje své myšlenky na druhý příchod Ježíše Krista a na den soudu. Apoštol se vší autoritou, kterou dostal (1Tm 1,1) předává Timoteovi tuto důležitou radu. V kontextu dní konce, kdy se bude rozmáhat falešné učení a nemravnost, má Timoteus kázat Boží slovo. Má tedy dělat to, k čemu byl povolán.

Timoteus má ve své službě přesvědčovat, kárat a povzbuzovat. Tato slovesa jsou připomenutím poučení obsažených v Písmu (2Tm 3,16). Je jasné, že Timoteovým úkolem je následovat, učit a uskutečňovat to, co se z Písma dozvěděl. Má to dělat velmi citlivě a trpělivě. Nevlídné a drsné napomenutí zřídkakdy přivede hříšníka ke Kristu. Pokud bude Timoteus následovat Pavlovy rady, pokud se nechá vést Duchem svatým a pokud bude mít postoj vůdce – služebníka, stane se pro církev určitě velmi mocným sjednocujícím faktorem.

**Aplikace**

`Jakými praktickými způsoby můžeš pomoci budovat jednotu církve ty? Jak můžeš pomáhat vedoucím církve? Jak se můžeš ujistit, že jsi pro církev tím, kdo ji sjednocuje, nikoli člověkem, který vnáší rozdělení a hádky?`