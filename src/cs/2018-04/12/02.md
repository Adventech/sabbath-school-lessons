---
title:  Kristus – hlava církve
date:  16/12/2018
---

> <p></p>
> 15On [Ježíš] je obraz Boha neviditelného, prvorozený všeho stvoření, 16neboť v něm bylo stvořeno všechno na nebi i na zemi – svět viditelný i neviditelný; jak nebeské trůny, tak i panstva, vlády a mocnosti – a všechno je stvořeno skrze něho a pro něho. 17On předchází všechno, všechno v něm spočívá, 18on jest hlavou těla – totiž církve. On je počátek, prvorozený z mrtvých – takže je to on, jenž má prvenství ve všem. (Ko 1,15–18)

**Osobní studium**

Ukázali jsme si už, že v Novém zákoně je církev představena metaforou těla. Církev je Kristovým tělem. Tato ilustrace vystihuje několik charakteristik církve a vztah mezi Kristem a jeho lidem. Jelikož církev je tělo Kristovo, její existence je zcela závislá právě na Kristu. On je hlavou (Ko 1,18; Ef 1,11) a zdrojem života církve. Bez Krista by církev neexistovala.

Církev odvozuje svou identitu od Krista, protože on je zdrojem, základem a původcem toho, v co církev věří a co učí. A přestože to vše je pro identitu církve důležité, podstata církve spočívá ještě v něčem mnohem důležitějším. Kristus a jeho slovo zjevené v Písmu určují, čím vlastně církev je. Církev tedy odvíjí svou identitu a důležitost od Krista.

`V Ef 5,23–27 Pavel používá vztah mezi Kristem a jeho církví jako ilustraci vztahu, který by měl být mezi manželem a manželkou. Co je klíčové ve vztahu mezi Kristem a církví?`

Můžeme sice váhat nad konceptem podřízenosti, kterou představitelé církve v minulosti zneužívali; církev má být podřízena hlavě, tj. Kristu, a jeho autoritě. Naše uznání Krista jako hlavy církve nám pomáhá pamatovat na to, komu musí náležet naše upřímná věrnost – jedině samotnému Bohu, nikomu jinému. Církev musí být uspořádána, ale tato organizace musí být vždy podřízena autoritě Ježíše, který je skutečným vůdcem naší církve.

„Církev stojí na Kristu, on je jejím základem a ona jej má poslouchat jako svoji hlavu. Nemá se spoléhat na člověka a člověk jí nemá vládnout. Mnozí se domnívají, že zodpovědné postavení v církvi jim dává právo určovat jiným, co mají dělat a čemu mají věřit. Bůh však takové nároky neschvaluje. Spasitel řekl: ‚Vy všichni jste bratří‘ (Mt 23,8). Na každého doléhají pokušení a každý je omylný. Na vedení žádného člověka se nemůžeme spolehnout. Skálou víry je živá přítomnost Krista v církvi. Může se o ni opřít i ten nejslabší. A ti, kdo se považují za nejsilnější, zjistí, že nepřijmou-li Krista za svoji sílu, nejsou ničím.“ (DA 414; TV 265)

**Aplikace**

`Jak se můžeme učit závislosti na Kristu, a ne na nějaké stvořené bytosti, ačkoli je tak snadné k tomu sklouznout?`