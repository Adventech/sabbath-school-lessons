---
title:  Podněty k zamyšlení
date:  21/12/2018
---

„Principy dobrého vůdcovství se vztahují na všechny oblasti společnosti, včetně církve. Člověk s vedoucím postavením v církvi však musí být více než jen dobrým vedoucím. Musí být i služebníkem.

Může se zdát, že mezi vedoucíma služebníkemexistuje určitý rozpor. Jak může někdo vést, a současně sloužit? Neměl by si vedoucí nárokovat úctu a respekt? Neměl by vydávat příkazy a očekávat, že je ostatní budou poslouchat? Jak tedy může v postavení služebníka přijímat příkazy a řídit se jimi?

Abychom pochopili tento paradox, musíme se podívat na Ježíše. V jeho životě se princip vůdce, který slouží, projevil tím nejlepším způsobem. Celý jeho život byl naplněn službou. Současně však byl tím největším vůdcem, jakého tento svět zažil.“ (KEOUGH, Arthur G., Our Church Today: What It Is and Can Be. Washington, D.C.: Review and Herald, 1980, str. 106)

Náměty k rozhovoru

Uvažujte společně o myšlence vedoucích, kteří jsou „otroky“ a slouží. Jaké příklady podobného jednání můžete najít v sekulární společnosti?
Přečtěte si společně text Mt 20,25–28. Jak asi Bůh rozumí výrazu „velký“ (verš 26) v protikladu k tomu, jak tento výraz vnímá svět?
Pokud je jedním z úkolů vedoucích církve zachování jednoty, co bychom měli dělat, když představitelé církve váhají, kolísají nebo padají a jejich lidské slabosti jim brání být dobrými příklady?
Proč je důležité, abychom disciplinární opatření dělali v duchu milosrdenství a lásky vůči těm, kteří pochybili? Proč je v tomto kontextu tak důležité správně rozumět textu Mt 7,12?

**Shrnutí**

Pro misii církve i pro jednotu věřících je nezbytná dobře fungující církevní organizace. Kristus je hlavou církve a vedoucí představitelé církve musejí následovat jeho příklad pokory a služby. Pro zachování jednoty církve je důležité věrné přidržení se Ježíšova učení.

**Praktický závěr**

- Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

13