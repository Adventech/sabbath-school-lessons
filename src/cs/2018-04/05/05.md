---
title:  Štědrost a chamtivost
date:  31/10/2018
---

> <p></p>
> 32Všichni, kdo uvěřili, byli jedné mysli a jednoho srdce a nikdo neříkal o ničem, co měl, že je to jeho vlastní, nýbrž měli všechno společné. 33Boží moc provázela svědectví apoštolů o vzkříšení Pána Ježíše a na všech spočívala veliká milost. 34Nikdo mezi nimi netrpěl nouzi, neboť ti, kteří měli pole nebo domy, prodávali je a peníze, které utržili, 35skládali apoštolům k nohám. Z toho se rozdávalo každému, jak potřeboval. (Sk 4,32–35)

**Osobní studium**

Lukáš ve Skutcích zaznamenává, že jedním z přirozených důsledků společné zkušenosti prvních Ježíšových následovníků byla jejich vzájemná podpora (viz Sk 2,44.45).

Toto vzájemné dělení se o běžné potřeby nebylo požadavkem společenství, ale dobrovolným výsledkem vztahů, které prožívali. Zároveň to bylo konkrétním vyjádřením jejich jednoty. Tato vzájemná podpora nějaký čas trvala a podrobnosti o ní se dozvídáme ve Skutcích 4 a 5. Jak uvidíme později, toto téma se objevuje i na dalších místech Nového zákona.

Právě v tomto kontextu se poprvé dozvídáme o Barnabášovi. Patřil zřejmě mezi bohatší a vlastnil pozemek, který prodal a utržené peníze věnoval apoštolům pro potřeby celého společenství (Sk 4,36.37). Barnabáš je popsán jako příklad hodný následování.

`Přečti si text Sk 4,32–37 a 5,1–11. Porovnej chování a pohnutky Barnabáše a Ananiáše se Safirou. V čem byl hlavní problém této manželské dvojice? Jak by se podobné jednání mohlo projevit i v dnešní církvi?`

Kromě hříchu přímé lži Duchu svatému projevili tito manželé i chamtivost. Pravděpodobně žádný jiný hřích nedokáže tak výrazně a rychle poškodit vzájemné společenství a bratrskou lásku jako sobectví a chamtivost. Pokud Barnabáše vnímáme jako pozitivní příklad ducha obětavosti a nezištnosti členů rané církve, Ananiáš a Safira jsou přesným opakem. Lukáš je upřímný a ve svém záznamu zmiňuje i tyto mravně zkažené členy společenství.

V Desateru (Ex 20,1–17) se poslední přikázání (o chamtivosti) odlišuje od ostatních. Zatímco předchozí přikázání hovoří o jednání, které viditelně přestupuje Boží vůli zjevenou lidem, poslední přikázání se soustřeďuje na to, co je skryto v srdci člověka. Hřích chamtivosti není skutkem – jde spíše o myšlenkový proces. Chamtivost a její věrný druh, sobectví, nejsou viditelným hříchem, ale vyjadřují stav hříšné lidské přirozenosti. Viditelným se stávají, až když se projeví sobeckým jednáním – jako tomu bylo v případě Ananiáše a Safiry. V určitém smyslu bychom mohli říci, že v posledním přikázání je vystižen  kořen zla a jeho projevy jsou odsuzovány předchozími přikázáními. Chamtivost otevřela srdce Ananiáše a Safiry satanovu vlivu, který vedl k tomu, že začali lhát Bohu. Jejich jednání se v určitém smyslu podobalo jednání Jidáše.

**Aplikace**

`Jakým způsobem se dá ze života člověka vymýtit chamtivost? Proč je vděčnost za to, co máme, mocnou protilátkou vůči tomuto zlu?`