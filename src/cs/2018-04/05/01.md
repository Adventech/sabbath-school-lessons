---
title:  Prožívání jednoty v rané církvi
date:  27/10/2018
---

### Texty na tento týden
Sk 1,12–14; Sk 2,5–13; Zj 14,12; Sk 2,42–47; Sk 4,32–37; Sk 5,1–11; 2K 9,8–15

> <p>Základní verš</p>
> „Vytrvale poslouchali učení apoštolů, byli spolu, lámali chléb a modlili se.“ (Sk 2,42)

Jednota církve je výsledkem společné duchovní zkušenosti s Ježíšem, který je Pravdou. „Já jsem ta cesta, pravda i život. Nikdo nepřichází k Otci než skrze mne.“ (J 14,6) Ve společenství se pevné svazky vytvářejí díky společné duchovní cestě a zkušenosti. Pro první adventisty bylo takovou zkušeností milleritské hnutí. To, že se v roce 1844 společně snažili najít vysvětlení pro své zklamání, spojilo jejich srdce. Tato zkušenost stála u zrodu Církve adventistů sedmého dne a měla zásadní vliv i na její další teologické důrazy (např. učení o předadventním soudu).

Zkušenost Ježíšových učedníků po jeho nanebevstoupení je svědectvím o moci Božího slova, modlitby a společenství při vytváření jednoty a souladu mezi věřícími s různým národnostním, kulturním a náboženským pozadím. Stejnou zkušenost můžeme prožívat i my dnes.

„Tvrdím, že vzájemné společenství (ve významu bratrství a přátelství) je mimořádně důležitým prvkem společného uctívání. … Pro křesťana neexistuje žádná náhrada za duchovní svazek, který ho spojuje s ostatními věřícími a s Pánem Ježíšem Kristem. … Ježíš Kristus nejprve přivede lidi k sobě, ale pak takového člověka vždy připojí k ostatním věřícím ve svém těle, v církvi.“ (RAYBURN, Robert G.,  O Come, Let Us Worship. Grand Rapids: Baker Book House, 1980, str. 91)

**Budování společenství**

- Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?
- Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.