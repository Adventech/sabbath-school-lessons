---
title:  Od Babylona po Letnice
date:  29/10/2018
---

> <p></p>
> 6A když se ozval ten zvuk, sešlo se jich mnoho a užasli, protože každý z nich je slyšel mluvit svou vlastní řečí. 7Byli ohromeni a divili se: „Což nejsou všichni, kteří tu mluví, z Galileje? 8Jak to, že je slyšíme každý ve své rodné řeči?“ (Sk 2,6–8)

**Osobní studium**

Dny duchovní přípravy po Ježíšově nanebevstoupení vyvrcholily událostmi Letnic. Hned první verš kapitoly popisující tyto události říká, že dříve, než na učedníky sestoupil Duch svatý, byli všichni shromážděni na jednom místě (Sk 2,1).

Ve Starém zákoně byly Letnice v pořadí druhým ze tří velkých svátků, kterých měl povinnost se zúčastnit každý izraelský muž. Svátek se konal padesát dní po Velikonocích. Během Letnic přinášeli Izraelci Bohu první ovoce letní úrody jako oběť díkůvzdání.

Je velmi pravděpodobné, že v prvním století byla součástí tohoto svátku i oslava přijetí zákona na hoře Sínaj (Ex 19,1). To by znamenalo odkaz na důležitost Božího zákona jako součást křesťanského poselství o Ježíši, jehož smrt nabízí každému kajícníkovi odpuštění přestoupení Božího zákona. Jeden z klíčových textů, který se týká posledních dnů, hovoří současně o zákonu a o evangeliu: „Zde se ukáže vytrvalost svatých, kteří zachovávají Boží přikázání a věrnost Ježíši.“ (Zj 14,12) Podobně jako na hoře Sínaj, kde Mojžíš přijal Desatero (Ex 19,16–25; Žd 12,18), se i během Letnic odehrálo množství nadpřirozených úkazů. „Náhle se strhl hukot z nebe, jako když se žene prudký vichr, a naplnil celý dům, kde byli. A ukázaly se jim jakoby ohnivé jazyky, rozdělily se a na každém z nich spočinul jeden; všichni byli naplněni Duchem svatým a začali ve vytržení mluvit jinými jazyky, jak jim Duch dával promlouvat.“ (Sk 2,2–4)

`Přečti si text Sk 2,5–13. V čem podle tebe spočívá důležitost popsaných událostí?`

Letnice měly být radostným svátkem, svátkem díkůvzdání Bohu za hojnost a úrodu. Z toho pravděpodobně vyplývá, proč byli učedníci falešně obviněni z opilosti (Sk 2,13–15). Boží moc můžeme pozorovat především v zázraku mluvení a porozumění různým jazykům. Na svátek přišli do Jeruzaléma Židé z celé Římské říše. Právě oni mohli slyšet poselství o Mesiáši Ježíši ve svých jazycích.

V určitém smyslu jsou právě Letnice symbolem nápravy, obnovy toho, co se událo v souvislosti se stavbou babylonské věže, když Bůh zmátl řeč lidí, lidstvo bylo rozptýleno po celé zemi a začaly vznikat různé etnické skupiny. Zázrak milosti začal sjednocovat roztříštěnou lidskou rodinu. Jednota Boží církve v celosvětovém rozsahu je svědectvím o podstatě Božího království jako obnovy toho, co se ztratilo v Babylonu.

**Aplikace**

`Proč je někdy tak těžké dohodnout se s jinými lidmi, přestože mluvíme stejným jazykem? Co můžeš ty sám udělat pro to, abyste si v církvi lépe rozuměli?`