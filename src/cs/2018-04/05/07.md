---
title:  Podněty k zamyšlení
date:  02/11/2018
---

Z knihy Poslové naděje a láskysi pozorně přečtěte kapitolu „Letnice“.

„Tato štědrost ze strany věřících byla důsledkem vylití Ducha svatého. Všichni, kdo uvěřili evangeliu, ‚byli jedné mysli a jednoho srdce‘ (Sk 4, 32). Spojoval je jeden společný zájem – úspěšně splnit úkol, jímž byli pověřeni. Chamtivost neměla v jejich životě žádné místo. Své bratry a věc, kterou zastávali, milovali víc než peníze a majetek. Svými skutky dosvědčovali, že lidé pro ně mají větší hodnotu než světský blahobyt.

A tak tomu bude vždy, když život člověka ovládne Duch svatý. Lidé naplnění Kristovou láskou se budou řídit příkladem toho, který se kvůli nim stal chudým, aby oni jeho chudobou zbohatli. Všechny dary přijaté od Boha, jako jsou peníze, čas nebo moc, budou považovat pouze za prostředky k povznesení díla evangelia. Tak tomu bylo v prvotní církvi; a pokud se v dnešní církvi stane, že se členové pod vlivem Ducha odvrátí od věcí tohoto světa a budou ochotni přinášet oběti, aby mohli jejich bližní slyšet evangelium, pak budou mít zvěstované pravdy na posluchače mocný vliv.“ (AA 70.71; PNL 41)

**Otázky k rozhovoru**

`Připomeňte si faktory z lekce na tento týden, které pomáhaly budovat jednotu v rané církvi. V čem jednáme jako církev podobně? Co nám chybí a v čem bychom se měli inspirovat prvními křesťany?`

`Vzpomínali jsme, že církevní sbory v počátcích křesťanství štědře podporovaly chudé věřící v Jeruzalémě. V čem konkrétně nám může být jejich jednání příkladem a povzbuzením? Jak se může váš sbor zapojit do zmírnění problémů chudých a postarat se o jejich základní potřeby?`

`Co se můžeme naučit ze smutného příběhu o Ananiášovi a Safiře? Jak rozumíte zmínce o tom, že když se lidé dozvěděli, co se Ananiášovi a Safiře stalo, „na všechny, kteří to slyšeli, padla velká bázeň“ (Sk 5,5).`

**Shrnutí**

Raná církev prožívala mimořádný růst, protože Ježíšovi učedníci se připravovali na vylití zaslíbeného Ducha. Díky jejich vzájemnému společenství a společně prožívané víře mohl Duch svatý připravit jejich srdce na Letnice. Po Letnicích Duch svatý pokračoval v proměně tohoto nového společenství. Můžeme to pozorovat nejen v jejich vzájemné štědrosti a projevech lásky a podpory, ale také v neustálém růstu církve.

**Praktický závěr**

- Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.