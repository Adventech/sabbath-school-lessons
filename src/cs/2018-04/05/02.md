---
title:  Dny přípravy
date:  28/10/2018
---

> <p></p>
> 12Potom se z hory, které se říká Olivová, vrátili do Jeruzaléma; není to daleko, jen asi kolik je dovoleno ujít v sobotu. 13Když přišli do města, vystoupili do horní místnosti domu, kde pobývali. Byli to Petr, Jan, Jakub, Ondřej, Filip a Tomáš, Bartoloměj a Matouš, Jakub Alfeův, Šimon Zélóta a Juda Jakubův. 14Ti všichni se svorně a vytrvale modlili spolu se ženami, s Marií, matkou Ježíšovou, a s jeho bratry. (Sk 1,12–14)

**Osobní studium**

V posledních hodinách, které Ježíš strávil před svou smrtí s učedníky, jim slíbil, že je nenechá samotné. Pošle jim Přímluvce, Ducha svatého, který bude s nimi. Duch svatý je bude vyučovat, připomene jim všechna Ježíšova slova (J 14,26) a povede je k pravdě (J 16,13). V den svého nanebevstoupení Ježíš obnovil své zaslíbení: „Vy však budete pokřtěni Duchem svatým, až uplyne těchto několik dní … dostanete sílu Ducha svatého, který na vás sestoupí, a budete mi svědky v Jeruzalémě a v celém Judsku, Samařsku a až na sám konec země.“ (Sk 1,5.8)

`Znovu si přečti dnešní text (Sk 1,12–14) a soustřeď se na chování učedníků během deseti dní, v nichž čekali na seslání zaslíbeného Přímluvce. Co konkrétně dělali? Jak rozumíš motivům jejich jednání?`

Uvedených deset dní si můžeme představit jako období intenzivní duchovní přípravy – jakési duchovní soustředění, kdy si učedníci společně připomínali Ježíšova slova, skutky, učení a znamení. „Ti všichni se svorně a vytrvale modlili…“ (Sk 1,14)

„Když učedníci čekali na splnění zaslíbení, projevovali upřímnou lítost a pokorně vyznávali svou nevěru. Vzpomínali na slova, která jim Kristus řekl před svou smrtí, a začínali plně chápat jejich význam. Vzájemně si připomínali pravdy, které se jim vytratily z paměti a nyní se jim znovu vybavovaly. Vyčítali si, že Ježíši nerozuměli. Znovu se jim před očima promítaly všechny události jeho úžasného života. Když přemýšleli o jeho svatosti, měli pocit, že žádné břemeno není příliš těžké a žádná oběť příliš velká, a i jejich touhou bylo svědčit svým životem o kráse Kristova charakteru. Kdyby mohli uplynulé tři roky prožít ještě jednou, zachovali by se úplně jinak. Kdyby se mohli se svým Učitelem setkat znovu, udělali by všechno pro to, aby poznal, jak hluboce ho milují a jak upřímně litují každého projevu nevěry, jímž ho zarmoutili. Utěšovali se však myšlenkou, že jim odpustil. A rozhodli se, že pokud to jen bude možné, odčiní svou nevěru vyznáním Krista před celým světem. … Odložili všechny neshody a touhu po prvenství, semkli se a vytvořili pravé křesťanské společenství.“ (AA 36.37; PNL 22.23)

**Aplikace**

`Co bys chtěl udělat pro posílení své víry? Co se můžeš naučit z toho, co jsi udělal v minulosti, ale pak jsi toho litoval? Jak ti tato zkušenost může pomoci prožívat lepší budoucnost?`