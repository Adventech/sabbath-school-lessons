---
title:  Jednota společenství
date:  30/10/2018
---

> <p></p>
> 42Vytrvale poslouchali učení apoštolů, byli spolu, lámali chléb a modlili se. 43Všech se zmocnila bázeň, neboť skrze apoštoly se stalo mnoho zázraků a znamení. 44Všichni, kteří uvěřili, byli pospolu a měli všechno společné. 45Prodávali svůj majetek a rozdělovali všem podle toho, jak kdo potřeboval. 46Každého dne pobývali svorně v chrámu, po domech lámali chléb a dělili se o jídlo s radostí a s upřímným srdcem. 47Chválili Boha a byli všemu lidu milí. A Pán denně přidával k jejich společenství ty, které povolával ke spáse. (Sk 2,42–47)

**Osobní studium**

V reakci na Petrovo kázání a na jeho výzvu kát se a přijmout záchranu se asi tři tisíce lidí rozhodlo přijmout Ježíše jako Mesiáše a naplnění starozákonních zaslíbení daných Izraelcům. Bůh v srdcích těchto lidí konal své dílo. Mnozí již dříve o Ježíši slyšeli a možná putovali do Jeruzaléma v touze setkat se s ním. Někteří mohli již dříve slyšet jeho poselství o Boží záchraně, ale nerozhodli se ho následovat. Během Letnic Bůh zázračně zasáhl do života učedníků a použil si je jako svědky Ježíšova vzkříšení. Nyní už chápali, že v Ježíšově jménu mohou lidé přijmout odpuštění svých hříchů (Sk 2,38).

`Jaké aktivity prvních Ježíšových následovníků popisuje úvodní text? Díky čemu vznikla a fungovala tato nádherná jednota věřících?`

Je pozoruhodné, že jako první je v uvedených verších zmíněno, že noví učedníci „vytrvale poslouchali učení apoštolů“. I dnes vnímáme právě studium Písma jako důležitý prostředek, který napomáhá duchovnímu růstu nových věřících. Ježíš ve svém pověření v souvislosti se získáváním učedníků apoštolům řekl: „A učte je, aby zachovávali všecko, co jsem vám přikázal.“ (Mt 28,20) Lidé v tomto novém společenství věnovali čas tomu, aby se od apoštolů naučili vše o Ježíši. Velmi pravděpodobně se dozvěděli o Ježíšových skutcích a službě. Apoštolové je určitě zasvětili i do Ježíšových kázání a podobenství. A Ježíšovy zázraky a znamení vysvětlovali jako naplnění toho, o čem psali proroci.

Nové společenství věřících věnovalo mnoho času i modlitbám a lámání chleba. Není zcela jisté, zda „lámání chleba“ je přímou zmínkou o Večeři Páně nebo jednoduše odkazem na společné jídlo, jak to naznačuje verš Sk 2,46. V uvedených verších se opakovaně zmiňuje, že první učedníci dělali všechno „společně“. Ukazuje to na skutečnost, že toto křesťanské společenství se setkávalo často a pravidelně – nejen v jeruzalémském chrámu, který sloužil jako místo jejich modlitby a bohoslužby, ale i ve svých domech. Měli tak možnost mluvit spolu i o důvěrných věcech. Jedli spolu a modlili se. Modlitba je podstatnou složkou společenství víry a je nezbytná pro duchovní růst. V textu se říká, že těmto činnostem se věnovali neustále, den co den, vytrvale.

Toto každodenní společenství pomáhalo budovat dobré vztahy i s ostatními v Jeruzalémě. O učednících se říká, že „byli všemu lidu milí“ (Sk 2,47). Dílo, které konal Duch svatý v jejich životech, zapůsobilo na lidi kolem a sloužilo jako mocné svědectví o tom, že Ježíš je skutečný Mesiáš.

**Aplikace**

`Jak se může váš sbor inspirovat příkladem rané církve? Jak to může obohatit vaše společenství, vaše svědectví a vaši jednotu?`