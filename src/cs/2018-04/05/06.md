---
title:  Pamatujme na chudé
date:  01/11/2018
---

> <p></p>
> 8Bůh má moc zahrnout vás všemi dary své milosti, abyste vždycky měli dostatek všeho, co potřebujete, a ještě vám přebývalo pro každé dobré dílo, 9jak je psáno: „Rozdělil štědře, obdaroval nuzné, dobrota jeho trvá navěky.“ (2K 9,8.9)

**Osobní studium**

Dávání z vlastních prostředků bylo velmi často hmatatelným vyjádřením jednoty rané křesťanské církve. Štědrost popsaná v prvních kapitolách knihy Skutky se projevuje i později, když Pavel vyzývá církevní sbory v Makedonii a Achaji, aby přispěly na pomoc chudým v Jeruzalémě (viz Sk 11,27–30; Ga 2,10; Ř 15,26 a 1K 16,1–4). Tato sbírka je konkrétním vyjádřením skutečnosti, že sbory, v nichž měli hlavní zastoupení křesťané z pohanů, se staraly a milovaly bratry a sestry se židovským původem v Jeruzalémě. Navzdory kulturním a národnostním rozdílům spolu všichni tvořili tělo Kristovo a v srdci uchovávali stejné evangelium. Tato vzájemná péče nebyla jen projevem již existující jednoty církve, ale tímto způsobem se jednota nadále posilovala.

`Přečti si text 2K 9,1–15. Jaké ovoce podle Pavla přinese štědrost, kterou projevili věřící v Korintu?`

Zkušenost jednoty v rané církvi naznačuje, co všechno bychom mohli udělat i my dnes. Jednota se však nezrodí bez konkrétního odevzdání se či bez závazku, pro který se věřící rozhodnou. Vedoucí společenství církve tehdy vnímali, že je důležité budovat jednotu v Kristu. Láska mezi mužem, ženou a jejich dětmi je závazkem, který je třeba každý den rozvíjet a zvelebovat. Podobně je to i s jednotou mezi věřícími. Jednota, kterou máme v Kristu, se projevuje a buduje různými způsoby.

Viditelnými prvky, které rozvíjely jednotu prvotní církve, byly modlitba, bohoslužba, společná vize a studium Božího slova. Noví křesťané nejen pochopili své poslání kázat evangelium všem národům, ale uvědomili si i to, že mají odpovědnost za laskavou péči jeden o druhého. Jejich jednota se projevila ve štědrosti a vzájemné podpoře nejen v místní komunitě, ale i v podpoře vzdálených církevních sborů. „Jejich obětavost svědčila o tom, že Boží milost nepřijali nadarmo. Takovou štědrost mohli projevovat jedině díky posvěcení Duchem svatým. Pro věřící i nevěřící to byl zázrak Boží milosti.“ (AA 344; PNL 198)

**Aplikace**

`Jakou zkušenost v prokazování štědrosti vůči jiným máš ty osobně? Jakou zkušenost s tím má vaše církevní společenství? Můžeš potvrdit, že se štědrým dáváním přichází požehnání?`