---
title: 'Držet se toho, co je správné'
date: 09/06/2019
---

> <p></p>
> 34A Petr se ujal slova: „Nyní skutečně vidím, že Bůh nikomu nestraní, 35ale v každém národě je mu milý ten, kdo v něho věří a činí, co je spravedlivé. (Sk 10,34.35)

**Osobní studium**

Křesťané se v různých částech světa setkávají s rozličnými kulturami s jejich obyčeji a praktikami, z nichž mnohé se týkají rodiny a společenských vztahů. Jednou z nejsložitějších otázek, které musejí křesťanští misionáři řešit, je způsob, jakým mají přistupovat k různým (i zvláštním) kulturním normám, které se týkají různých oblastí života dané společnosti – včetně rodinných vztahů.

`Uvažuj o verších Skutky 10,1–28.34.35. Co tyto verše říkají o překonávání kulturních bariér a předsudků? Co se můžeš z těchto textů naučit?`

Kristus zemřel za všechny hříšníky na celém světě. Mnozí lidé o této pravdě ještě nikdy neslyšeli. Důležitým posláním křesťanů je přinášet tuto dobrou zprávu lidem na celém světě – spolu s pozváním, aby evangelium přijali. Protože Bůh není předpojatý a nedělá mezi lidmi rozdíly, i křesťané mají přistupovat ke všem lidem s respektem a čistými úmysly, aby jim dali příležitost přijmout evangelium, které je určeno i jim.

**Uvažuj o následujících textech. Jaké rozhodnutí udělali křesťané na počátku hlásání evangelia jiným kulturám? Jaké principy se dají v jejich rozhodnutích objevit?**

`Sk 15,19.20.28.29`

`1K 2,2`

`1Te 5,21.22`

Ačkoliv každá společnost odráží hříšný stav lidí, kteří ji tvoří, jednotlivé kultury mohou mít určité hodnoty, jež jsou nejen slučitelné s Písmem, ale také užitečné pro hlásání evangelia. Mezi takové hodnoty patří i ty, které se týkají vztahů v rodině a v komunitě. Křesťané mohou vyzvednout a podpořit to, co je dobré a v souladu s biblickými principy.

Současně však platí, že v otázce Boží pravdy nesmíme dělat žádné kompromisy. Výsledkem nesprávného přizpůsobování různým kulturám je směs pseudokřesťanských nauk, které se tváří jako hodnověrné křesťanství. Satan se prohlašuje za boha tohoto světa a s potěšením rozšiřuje zmatek. Ježíš však vykoupil svět a Duch svatý vede Kristovy následovníky k poznání celé pravdy (J 16,13).

**Aplikace**

`Myslíš, že dokážeš rozlišit, jak moc je tvá víra výsledkem vlivů společnosti, v níž žiješ, a v čem ji formuje Bible? Pokus se svou odpověď vysvětlit. Jak se dají rozpoznat uvedené vlivy? Připrav si své odpovědi na diskuzi do vaší třídy sobotní školy.`