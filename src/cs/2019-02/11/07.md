---
title: 'Podněty k zamyšlení'
date: 14/06/2019
---

Přečtěte si 39. kapitolu „Daniel v Babylónu“ z knihy Od slávy k úpadku (PK 479–490; OSU 180–184) a kapitolu „Opravdová radost“ z knihy Cesta k vnitřnímu pokoji (SC 115–126; CVP 117–125).

Bůh nikoho neupřednostňuje. „Kristovo náboženství vyzdvihuje toho, kdo je přijímá, na vyšší úroveň myšlení a jednání. Současně však představuje každého jednotlivce lidského pokolení jako rovnocenný objekt Boží lásky. Vždyť všichni jsme byli vykoupeni obětí jeho Syna. Bohatí i chudí, vzdělaní i nevzdělaní – všichni se setkáváme u Ježíšových nohou. Nezáleží na společenském postavení ani na ničem jiném. Když se díváme na toho, kdo byl proboden pro naše hříchy, všechny pozemské rozdíly mezi námi jsou smazány. Sebezapření, shovívavost a nekonečný soucit toho, který byl vyvýšen v nebesích, zahanbuje lidskou pýchu a rozdělování lidí do sociálních tříd. Čisté, neposkvrněné náboženství představuje své nebeské principy tím, že sjednocuje všechny, kteří se posvěcují prostřednictvím pravdy. Všichni jsou koupeni za velikou cenu, všichni jsou stejně závislí na Kristu, který je vykoupil.“ (GW 330)

**Otázky k rozhovoru**

`1. 	Uvažujte společně o vašich odpovědích na otázku z neděle.`

`2. 	Co dělá vaše společenství pro výchovu mladé generace věřících? Co můžete jako jednotlivci (nebo jako třída sobotní školy) udělat, abyste pomohli církvi splnit tuto důležitou roli?`

`3. 	V čem spočívají největší výzvy ve snaze předat víru příští generaci?`

`4. 	Jaké jsou pozitivní a negativní vlivy společnosti, ve které žijete, na vaši rodinu?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.