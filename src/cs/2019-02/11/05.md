---
title: 'Víra první generace'
date: 12/06/2019
---

> <p></p>
> 12Těm pak, kteří ho přijali a věří v jeho jméno, dal moc stát se Božími dětmi. 13Ti se nenarodili, jen jako se rodí lidé, jako děti pozemských otců, nýbrž narodili se z Boha. (J 1,12.13)

> <p></p>
> 7Lid sloužil Hospodinu po všechny dny Jozuovy a po celou dobu života starších, kteří Jozua přežili a viděli celé velké Hospodinovo dílo, které pro Izraele vykonal. 8I zemřel Hospodinův služebník Jozue… 10Též celé ono pokolení se odebralo ke svým otcům. Po nich nastoupilo jiné pokolení, které neznalo Hospodina ani jeho dílo, jež pro Izraele vykonal. 11Izraelci se dopouštěli toho, co je zlé v Hospodinových očích, a sloužili baalům. (Sd 2,7.8.10.11)

**Osobní studium**

`Uvažuj o textu Sd 2,7–13. Co se stalo v izraelském národě po smrti Jozua a jeho vrstevníků? Jaké to mělo následky?`

Studie, které se věnují otázce, jakým způsobem se na následující generace přenášejí pravdy a hodnoty vyznávané konkrétním společenstvím víry (církví), ukazují, že zakladatelé jsou většinou silně oddáni dané věrouce. Právě oni totiž jako první zformulovali základní principy společenství. O jednu nebo dvě generace později většina lidí ztratí ze zřetele principy, které stojí za věroukou nebo zásadami. Tito věřící sice mohou být součástí církve, ale motivací je u nich často jen zvyk. U příští generace se stává, že je zvyk nahrazen tradicí. Nadšení zakladatelů definitivně pomine.

Kdosi jednou řekl, že Bůh nemá vnoučata, pouze děti. Jak tomuto výroku rozumíš? Uvažuj o něm i v kontextu následujících veršů: J 1,12.13; 3,7 a 1J 5,1.

Pro předávání hodnot během mnoha generací křesťanů jednoduše starší vyprávějí mladším, čemu věří. Učit se, čemu věří rodiče nebo čemu věří církev, však není to samé jako získávat osobní víru. Být křesťanem je mnohem víc než jen být součástí nějaké organizace, která má své dějiny a věrouku. Skutečná víra se nedědí, nepřenáší se přirozeně z jedné generace na druhou. Každý z nás potřebuje poznat Krista sám osobně. Rodiče nemohou udělat všechno. Církev jako celek a rodiče jako jednotlivci se ze všech sil musejí snažit vytvořit prostředí, které v mladých lidech probudí touhu správně se rozhodnout. Ale v konečném důsledku je každý člověk spasen jako jednotlivec.

**Aplikace**

`Jan pocházel z ateistického prostředí. K Církvi adventistů sedmého dne se přidal jako dospělý po úžasné zkušenosti obrácení. Oženil se se ženou, která byla také adventistka. Narodily se jim dvě děti, které vychovávali ve víře. Když Jan jednoho dne přemýšlel o duchovním stavu svých dětí, řekl: „Kéž by moje děti prožily stejnou zkušenost obrácení jako já!“ Máte podobnou zkušenost? Co byste Janovi na jeho přání odpověděli?`