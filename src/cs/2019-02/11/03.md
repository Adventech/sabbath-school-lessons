---
title: 'Vliv společnosti na rodinu'
date: 10/06/2019
---

> <p></p>
> Důvěrně jsem se s ním sblížil, aby přikazoval svým synům a všem, kteří přijdou po něm: „Dbejte na Hospodinovu cestu a jednejte podle spravedlnosti a práva, ať Hospodin Abrahamovi splní, co mu přislíbil.“ (Gn 18,19)

**Osobní studium**

Ať se již rodina vyskytuje v jakémkoliv uspořádání a složení, stále zůstává základní jednotkou společnosti. I to je důvod, proč se odlišující kulturní znaky v různých společnostech často týkají právě rodiny. V jedné starověké kultuře se například považovalo za mužovu povinnost sníst mrtvoly vlastních rodičů. V jiné kultuře, pokud se chtěl muž oženit, musel otci své nastávající přinést jako dar vysušené hlavy válečníků ze znepřáteleného kmene. Nyní je sice situace jiná, ale i dnes se jednotlivé společnosti (státy, kultury) výrazně liší svým postojem k dětem, k manželství, rozvodu, rodičům a podobně. Když přinášíme evangelium do různých kultur, vždy potřebujeme nejprve zjistit, jak se lidem v dané společnosti přiblížit takovým způsobem, abychom místo pomoci nepůsobili zbytečné problémy, a zároveň se nezpronevěřili svému přesvědčení. A pokud se podíváme na situaci u nás, v souvislosti s našimi vlastními rodinami bychom si měli být vědomi, jaké kulturní vlivy na ně působí a jak se vyhnout tomu, co rodinám neprospívá.

**Přečti si uvedené biblické texty. Jakým způsobem v nich kultura (společnost) ovlivňuje život rodiny? Jaké principy se můžeš naučit z těchto příkladů?**

`Gn 16,1–3`

`Gn 35,1–4`

`Ezd 10`

`1Kr 11,1.2`

Nikdo z nás nežije ve vzduchoprázdnu. My i naše rodiny jsme ovlivněni společností, v níž žijeme. Jako křesťané jsme zodpovědni za to, abychom žili nejlépe, jak můžeme. Držme se toho, co je v souladu s naší vírou. Zároveň se snažme vyhýbat všemu, co naši víru oslabuje.

**Aplikace**

`Které faktory v naší společnosti napomáhají správnému rodinnému životu a jsou v souladu s Písmem, a které nikoli? Jak můžeme svou víru přizpůsobit naší kultuře, aniž bychom se zpronevěřili důležitým pravdám, které vyznáváme?`