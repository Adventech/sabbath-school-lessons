---
title: 'Poslové v 21. století'
date: 13/06/2019
---

> <p></p>
> 16Nestydím se za evangelium: je to moc Boží ke spasení pro každého, kdo věří, předně pro Žida, ale také pro Řeka. 17Vždyť se v něm zjevuje Boží spravedlnost, která je přijímána vírou a vede k víře; stojí přece psáno: „Spravedlivý z víry bude živ.“ (Ř 1,16.17)

**Osobní studium**

Eugene Peterson, autor anglického překladu Bible známého pod názvem Message („Po­selství“), používá slovo poselství všude, kde se v textu nachází výraz „evangelium“. Dobrá zpráva o Ježíši je opravdu poselstvím, tedy zprávou, která má být dále předávána i v dnešním světě. Křesťanské rodiny jsou povolány, aby společně prožívaly evangelium a aby se o něj dělily s lidmi, kteří žijí kolem nich.

**Jak bys shrnul podstatu „poselství“, o kterém se mluví v těchto verších**:

`Mt 28,5–7`

`J 3,16`

`Ř 1,16.17`

`1K 2,2`

`2K 5,18–21`

První zprávou, kterou se křesťané snažili rozhlásit všude, kam se jen dalo, byla zvěst o Ježíšově vzkříšení. Věřící jsou dnes součástí dlouhé řady poslů, kteří v průběhu dějin hlásali: „Byl vzkříšen.“ (Mt 28,7) Skutečnost Kristova vzkříšení potvrdila pravdivost všeho ostatního, co Ježíš řekl o sobě, o Bohu a jeho lásce k hříšníkům, o odpuštění a o jistotě věčného života prostřednictvím víry v Syna Božího.

Nadšení pro evangelium. Písmo naznačuje, jaký obrovský dopad mělo evangelium na život prvních Ježíšových následovníků. Otevřeli své domovy pro studium Písma, modlili se a jedli společně, dělili se o finanční prostředky a pečovali o sebe navzájem. Poselství přijímaly celé domácnosti. Stávali se z nich dokonalí lidé? Ne. Existovaly mezi nimi i nadále různé konflikty? Ano. Kristovi následovníci však přece jen prožili změnu. Vyznali, dali najevo, že potřebují Boha i navzájem jeden druhého. Na první místo postavili jednotu a soudržnost v církvi i v rodině, aby tak naplnili Ježíšovu modlitbu (J 17,20–23). Nevěřícím směle vydávali svědectví o Ježíšově vzkříšení a utvrzovali i jeden druhého. Za svou víru byli ochotni položit i své životy.

Podobné nároky jsou kladeny i na nás. A přestože v dnešní době je mnoho nenávisti vůči Bohu a křesťanství, těm, kteří jsou nadšeni nějakou myšlenkou, jsou lidé většinou ochotni poslouchat. Duch svatý touží naplnit lidská srdce horlivostí pro evangelium. Když budeme v našich srdcích naplno prožívat dobrou zprávu, pak se o ni budeme dělit spontánně a nic nás nezastaví.

**Aplikace**

`Jaké změny musíš ve svém životě udělat, aby ses mohl stát lepším zvěstovatelem „poselství“, o které se máme dělit se světem?`