---
title: 'Rodina a čas konce'
date: 22/06/2019
---

### Texty na tento týden
Mal 3,23.24; Mt 11,14.15; 17,10; 1Kr 16,29–17,24; 18,20–45; Mt 3,2

> <p>Základní verš</p>
> „Hle, posílám k vám proroka Elijáše, dříve než přijde den Hospodinův veliký a hrozný. On obrátí srdce otců k synům a srdce synů k otcům, abych při svém příchodu nestihl zemi klatbou.“ (Mal 3,23.24)

Během svého života prožíváme různá období. Některé úseky našeho života pokládáme za dobré a úspěšné, jiné vnímáme jako těžké nebo smutné. Některými životními etapami projdou rodiny nedotčené a pevné (nebo dokonce posílené), jiné je vyčerpají, někdy až nadoraz (nebo je dokonce zničí).

Ať se právě teď nacházíme v jakémkoli období nebo stavu – ať už jako jednotlivci, nebo celé rodiny – můžeme a potřebujeme žít ve světle Božích zaslíbení, držet se jich celým srdcem a celou duší a silou, protože jsou vlastně naší jedinou nadějí. Ale jak úžasnou naději nám mohou dát! V Božím slově je zaznamenáno mnoho zaslíbení, na které se – bez ohledu na naši konkrétní aktuální situaci – můžeme spolehnout, můžeme se na ně odvolávat a můžeme prosit, aby se stala realitou v našem osobním životě, v životě našich milovaných, v životě naší rodiny i v životě církve.

V této poslední lekci se budeme věnovat některým biblickým příběhům, zaslíbením a zkušenostem v různém kontextu. Budeme se snažit najít poučení pro náš každodenní život – a to bez ohledu na situaci, v níž se právě nacházíme. Vždyť ať už jsme kdokoli, ať se nacházíme kdekoli a ať jsme v jakékoli etapě našeho života, velmi pravděpodobně prožíváme obavy, těžkosti a zápasy. Naštěstí uctíváme Boha, který nejenže přesně rozumí tomu, co prožíváme, ale je větší než všechny naše potíže a trápení.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`