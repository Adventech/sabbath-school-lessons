---
title:  Proroctví o obrácených srdcích
date:  24/03/2019
---

> <p></p>
> 23Hle, posílám k vám proroka Elijáše, dříve než přijde den Hospodinův veliký a hrozný. 24On obrátí srdce otců k synům a srdce synů k otcům, abych při svém příchodu nestihl zemi klatbou. (Mal 3,23.24)

> <p></p>
> 37Odpověz mi, Hospodine! Odpověz mi, ať pozná tento lid, že ty, Hospodine, jsi Bůh. Ty sám obrať jejich srdce zpět k sobě.“ 38I spadl Hospodinův oheň a pozřel zápalnou oběť i dříví, kameny i prsť, a vodu z příkopu vypil. 39Když to všechen lid spatřil, padli na tvář a volali: „Jen Hospodin je Bůh! Jen Hospodin je Bůh!“ (1Kr 18,37–39)

**Osobní studium**

Porovnej předpověď o přicházejícím Elijášovi s novozákonními odvolávkami na tuto událost. Uvažuj o tom v kontextu veršů Mal 3,23.24; Mt 11,14.15; 17,10; Mk 6,15 a L 1,17.

Ve dnech Malachiáše Bůh vyzýval národ: „Navraťte se ke mně a já se navrátím k vám.“ Odpovědí mu však byla namyšlená protiotázka: „Jak se máme vrátit?“ (Mal 3,7) Znechucený prorok oznámil, že Bůh dá lidem ještě jednu příležitost k oživení, k obnově srdce. S odvoláním na reformu, kterou začal prorok Elijáš (1Kr 18,37), Malachiáš předpověděl, že Elijáš se vrátí znovu a „obrátí srdce otců k synům a srdce synů k otcům“ (Mal 3,24).

Židovská tradice si osvojila myšlenku, že Elijáš se vrátí osobně, jako předzvěst Mesiá­še (viz Mt 17,10; Mk 6,15). Nový zákon představuje Jana Křtitele jako naplnění tohoto proroctví (Mt 11,14.15; L 1,17).

`Jak rozumíš předpovědi, že příchozí Elijáš „obrátí srdce“?`

Tyto texty mají různé aplikace: (1) Odkazují na smíření Božího lidu s Hospodinem. Bůh jako Otec (Iz 63,16) svůj hněv vůči svým dětem odvrátil (Mi 7,18.19) a volá je zpět k sobě (Iz 44,22; Mal 3,7). (2) Mluví o spojení nové generace s předchozími věrnými následovníky prostřednictvím obnovy smlouvy.

Ve Starém zákoně opakovaně zaznívá prorocká výzva Božímu lidu, aby následoval víru patriarchů. Otázka, zda zem zůstane požehnaným místem, přímo souvisela s věrností Božího lidu smlouvě (Dt 4,29–31). (3) Tyto texty ukazují na obnovu a oživení rodinných vztahů. Vztahy mezi rodiči a dětmi jsou praktickým vyjádřením věrnosti Bohu. A nejen to, kvalita vztahů mezi rodiči a dětmi je úzce propojena s Božím požehnáním (Př 2,21).

**Aplikace**

`Jak souvisí obnova našeho vztahu s Bohem s obnovou rodinných vztahů? Proč má být obnovení vztahu s Bohem na prvním místě?`