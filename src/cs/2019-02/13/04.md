---
title: 'Obrátit srdce k oltáři'
date: 25/06/2019
---

> <p></p>
> Tu řekl Elijáš všemu lidu: „Přistupte ke mně!“ Všechen lid k němu přistoupil a on opravil pobořený Hospodinův oltář. (1Kr 18,30)

**Osobní studium**

`Přečti si text 1Kr 18,20–45 a poznamenej si podstatu příběhu popsaného v těchto verších. Ačkoli kontext je úplně jiný, jak by se principy z tohoto příběhu mohly aplikovat na život rodiny?`

Na vrchu Karmel Elijáš toužebně očekával, že jeho národ obnoví smlouvu s Hospodinem a že se vrátí k víře svých otců. Doufal, že taková změna s sebou přinese uzdravení do jejich životů, rodin a krajiny.

Čas večerní oběti. Poté, co pohanští kněží selhali ve svém úsilí zapálit přinesenou oběť, přišel na řadu Elijáš. Prorok působil a jednal rozvážně. Večerní čas, kdy přišel Elijáš na řadu, poukazoval i na Boží vykupitelský plán představený ve službě ve svatyni (Ex 29,41). Elijášova výzva „Přistupte ke mně!“ (1Kr 18,30) nám připomíná způsob, jakým k sobě zval hříšníky náš Spasitel (Mt 11,28). Rodiče, kteří se trápí nad svéhlavým jednáním svého dítěte, mohou mít jistotu, že Bůh ho miluje stejně velkou láskou, jako miloval Izraelce. Bůh neustále vynakládá úsilí, aby k sobě přitáhl vzpurné a vzdorovité.

Elijáš se soustředil na Hospodinův oltář. Dnešním ekvivalentem by mohly být příležitosti, kdy je v našich rodinách připomínán a vyzdvihován Ježíš a jeho zachraňující milost. Právě rodinná pobožnost je příležitostí modlit se k Bohu, mluvit o něm, nově přijímat jeho dar spasení a věnovat čas přemýšlení o tom, co nás naučil.

Odpověď z nebes, kterou Elijáš očekával, měla být znamením, že Bůh svůj národ opět přijal. V 1Kr 18,37 se Elijáš modlí: „Odpověz mi, Hospodine! Odpověz mi, ať pozná tento lid, že ty, Hospodine, jsi Bůh. Ty sám obrať jejich srdce zpět k sobě.“ My sami nemůžeme svá srdce obrátit k Bohu – můžeme jen odpovědět na jeho milost, kterou nám zdarma nabízí.

Vše stravující oheň nedopadl na hříšníky, ale na oběť. Bůh tím poukázal na Ježíše: „Toho, který nepoznal hřích, kvůli nám ztotožnil s hříchem, abychom v něm dosáhli Boží spravedlnosti.“ (2K 5,21) Lidé na Boží jednání odpověděli chválou a vyznáním. Lžiproroci na Boží milost neodpověděli, proto zemřeli. A pak dopadl na zemi osvěžující déšť, který ukončil její prokletí.

**Aplikace**

`Každý z nás má mnohé těžké otázky, které prozatím zůstávají bez odpovědi. Které otázky trápí tebe? Jak vnímáš Boží jednání a Boží charakter, když víš, že jednoho dne dostaneš odpovědi i na to, co tě nyní trápí nejvíce?`