---
title:  Obrátit srdce k Jordánu
date:  27/03/2019
---

> <p></p>
> 35Druhého dne tam byl opět Jan s dvěma ze svých učedníků. 36Spatřil Ježíše, jak jde okolo, a řekl: „Hle, beránek Boží.“ 37Ti dva učedníci slyšeli, co řekl, a šli za Ježíšem. (J 1,35–37)

> <p></p>
> 27Jan odpověděl: „Člověk si nemůže nic přisvojit, není-li mu to dáno z nebe. 28Vy sami jste svědkové, že jsem řekl: Já nejsem Mesiáš, ale jsem vyslán jako jeho předchůdce. 29Ženich je ten, kdo má nevěstu. Ženichův přítel, který u něho stojí a čeká na jeho rozkaz, upřímně se raduje, když uslyší ženichův hlas. A tak je má radost dovršena. 30On musí růst, já však se menšit. (J 3,27–30)

**Osobní studium**

Spolu s proroctvím anděla Gabriela (L 1,17) a Ježíšovým potvrzením, že Jan Křtitel skutečně je zaslíbený Elijáš (Mt 11,14; 17,12.13), evangelia na různých místech dosvědčují, že Jan byl „poslem“, který měl připravit cestu Páně (Mt 11,10; Mk 1,2; L 7,27; Mal 3,1).

`Uvažuj o hlavních tématech Janova poselství. Jan Křtitel měl svým poselstvím „obrátit srdce otců k synům a vzpurné k moudrosti spravedlivých a připravit Pánu lid pohotový“. Jak se to mělo stát? (Mt 3,2.8; 14,4; Mk 1,4; L 3,3.8.9.11.13.14)`

Tak jako hospodář, který orá tvrdou zem, aby ji připravil na setí, Jan odsoudil hřích a vyzýval hříšníky, aby činili pokání. Lidská přirozenost je taková, že bez uvědomění si svého skutečného stavu člověk necítí potřebu něčeho lepšího. Janovo poselství obracelo lidi ke svatosti Božích požadavků. Jeho posluchači si tak mohli uvědomit, že potřebují dokonalou Boží spravedlnost. Upřímné pokání je vždy spojeno s pokornou prosbou o to, aby nás Bůh změnil. Jan Křtitel odhaloval mělké a sobecké pokrytectví těch, kteří se hrdě pokládali za Abrahamovy děti. Snažil se ukázat na hlubší smysl víry jejich otců.

`Jakým způsobem bylo Janovo poselství podle veršů J 1,35–37 a 3,27–30 přípravou cesty pro Ježíše?`

Janovi bylo ukázáno, že Ježíš je Beránek Boží. Když takto představil Ježíše (J 1,29.36), doslova obrátil pozornost lidí k Ježíši. Učedníci Jana Křtitele – Ondřej a Jan (pisatel evangelia, který zaznamenal i události onoho dne) – jej opustili a stali se Ježíšovými učedníky. Elijášovo poselství neukazovalo pouze na potřebu člověka činit pokání, ale také rozpoznalo toho, který jediný mohl zachránit od hříchu, dokázalo nadchnout a přivést lidi k němu.

**Aplikace**

`Kdyby měl Jan Křtitel vstoupit do tvé domácnosti, což by ti asi řekl? Jak by vypadalo jeho poselství pro vaši rodinu?`