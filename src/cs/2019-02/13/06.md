---
title: 'Obrátit srdce k posledním dnům'
date: 27/06/2019
---

> <p></p>
> [Jan] sám půjde před ním v duchu a moci Eliášově, aby obrátil srdce otců k synům a vzpurné k moudrosti spravedlivých a připravil Pánu lid pohotový. (L 1,17)

**Osobní studium**

Jako adventisté sedmého dne v určitém smyslu vnímáme svou roli podobně jako roli Jana Křtitele. Kazatel obnovy a pokání připravoval cestu pro první Kristův příchod. My jako hnutí usilujeme o totéž v souvislosti s druhým příchodem.

`Na modlitbě uvažuj o úvodním textu. Jak tato slova vystihují naše poselství?`

Prostřednictvím kříže nebeský Otec obrátil srdce svých dětí zpět k sobě. Zároveň obrátil jejich srdce i jednoho k druhému. Úkolem věřících se stala služba smíření. Prosili a vyzývali ostatní, aby se dali smířit s Bohem (2K 5,18–21; Ef 2,11–18), a stali se tak lidmi naplněnými milostí prostřednictvím díla Ducha svatého, který v nich nesl své ovoce lásky.

Svět nutně potřebuje projevy nesobecké péče, trvalé oddanosti a neochvějné věrnosti Bohu. Právě takové projevy mohou prostřednictvím milosti přinášet křesťanské rodiny. Zároveň však musíme mít na paměti, že poselství, které hlásáme světu, se vztahuje i na nás. Jestliže se mezi námi, zvláště v našich rodinách, nebudou projevovat principy evangelia, jednoty, lásky a sebeobětování, budeme při hlásání tohoto poselství bezmocní. Ani ta nejvýmluvnější kázání a logické biblické výklady nestačí. Svět potřebuje vidět v našich životech (a v životě našich rodin) projevy pokání, obráceného srdce, lásky a oddanosti tomu, co hlásáme. Kázání Jana Křtitele s velkou mocí proměňovala životy jeho posluchačů. My můžeme dělat totéž prostřednictvím Boží milosti – ale jen do té míry, do jaké jsme ochotni s Bohem spolupracovat.

Prostřednictvím Ježíše jsme součástí nebeské rodiny (Ef 3,15). A ať už žijeme sami nebo ve vícečetné rodině, jsme povoláni být svědky Boha, kterému sloužíme. A nic nemůže naše svědectví udělat efektivnějším, než když ukážeme světu, co může vykonat rodina bez ohledu na svou velikost.

**Aplikace**

`Jak můžeš svým nejbližším a nejmilovanějším projevit, že je máš rád a staráš se o ně?`