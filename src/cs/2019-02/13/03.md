---
title: 'Opětovné setkání rodiny'
date: 24/06/2019
---

> <p></p>
> 17Po těchto událostech onemocněl syn té ženy, paní domu. V nemoci se mu přitížilo, ba již přestal dýchat. 18Tu řekla Elijášovi: „Co ti bylo do mých věcí, muži Boží? Přišel jsi ke mně, abys mi připomněl mou nepravost a mému synu přivodil smrt?“ 19On jí řekl: „Dej mi svého syna!“ Vzal jí ho z klína, vynesl jej do pokojíka na střeše, kde bydlel, a položil ho na své lože. 20Pak volal k Hospodinu: „Hospodine, můj Bože, cožpak i té vdově, u které jsem hostem, způsobíš zlo a přivodíš jejímu synu smrt?“ 21Třikrát se nad dítětem sklonil a volal k Hospodinu: „Hospodine, můj Bože, ať se prosím vrátí do tohoto dítěte život!“ 22Hospodin Elijášův hlas vyslyšel, do dítěte se navrátil život a ožilo. 23Elijáš dítě vzal, snesl je z pokojíka na střeše do domu, dal je jeho matce a řekl: „Pohleď, tvůj syn je živ.“ (1Kr 17,17–23)

**Osobní studium**

Zavedení uctívání Baala, o které se přičinila Jezábel, sidónská manželka krále Achaba, urychlilo morální úpadek Izraele. Boží zásady, podle kterých bylo manželství, rodina a sexualita darem, který měl budovat mezilidské vztahy a odrážet lásku Stvořitele, byly zastíněny takovými praktikami, jako byla prostituce, nedovolené spojování sexuality s bohoslužbou a jinými zvrácenostmi. Do takové situace vzkvétající modloslužby a všeobecného odpadnutí od Boha vstoupil Elijáš. Už samotné jeho jméno „Hospodin je můj Bůh“ znělo jako pokárání těm, kteří uctívali Baala.

`Přečti si 1Kr 16,29–17,24. Jaká byla Elijášova zkušenost s potíráním pohanských pověr a s přinášením nového života do rodin? (Viz také L 4,25.26.)`

Když Elijáš ohlásil kletbu sucha nad krajinou, stal se z něj psanec. Bůh ho ukryl na nečekaném místě – u chudé vdovy v Sareptě v zemi sidónské, nedaleko rodného města královny Jezábel. Elijáš podrobil vdovu těžké zkoušce. Chtěl, aby z poslední mouky a z posledního oleje udělala placku a přinesla mu ji – a budoucnost nechala na Hospodina. Její víra se stala pověstnou a o staletí později ji chválil i Ježíš (L 4,26). A když se ani po mnoha dnech nevyprázdnil hrnec s moukou ani nádoba s olejem, žena začala více rozumět Elijášovu Bohu. Pak se však stala tragédie: její jediný syn náhle onemocněl a zemřel. Žena v zármutku a hněvu Elijášovi vyčítala: „Co ti bylo do mých věcí, muži Boží? Přišel jsi ke mně, abys mi připomněl mou nepravost a mému synu přivodil smrt?“ (1Kr 17,18; porovnej s Jr 19,5 a Mi 6,7) Žena vyjádřila nahlas pohanské uvažování, které se nyní šířilo i Izraelem. Podle něho si hřích člověka vyžadoval oběť dítěte.

`Jak ovlivnilo opětovné setkání se vzkříšeným synem duchovní zkušenost této vdovy? Co se můžeme z jejího vyznání naučit? (1Kr 17,24)`

Ženina odpověď odhaluje účinnost Elijášova poselství. Jestliže Boží moc přináší život a znovu spojuje rodinu, v srdci člověka se rodí víra v Boha a v jeho slovo. Dnes mnozí lidé sice rozumově souhlasí s učením, které slyší, ale ve své náboženské zkušenosti jsou vlažní. Když však Boží pravdy prožíváme osobně a v našich rodinných vztazích se odehraje obnova a oživení, pak naše srdce zahoří.

**Aplikace**

`Možná i vaše rodina toužebně čeká na opětovné sjednocení. Které Boží zaslíbení ti v tomto kontextu dává naději?`