---
title: 'Proměňující moc lásky'
date: 18/06/2019
---

> <p></p>
> 12Ostatním pravím já, a ne už Pán: Má-li někdo z bratří ženu nevěřící a ona je ochotna s ním zůstat, ať ji neopouští.  13A má-li žena muže nevěřícího a on je ochoten s ní zůstat, ať ho neopouští. 14Nevěřící muž je totiž posvěcen manželstvím s věřící ženou a nevěřící žena manželstvím s věřícím mužem, jinak by vaše děti byly nečisté; jsou však přece svaté!  15Chce-li nevěřící odejít, ať odejde. Věřící nejsou v takových případech vázáni. Bůh nás povolal k pokoji. (1K 7,12–15)

> <p></p>
> 1Stejně i vy ženy, podřizujte se svým mužům; i když se někteří z nich vzpírají Božímu slovu, můžete je beze slov získat svým jednáním, 2když uvidí váš čistý život v bázni Boží. (1Pt 3,1.2)

**Osobní studium**

Jaké rady nacházíme v Novém zákoně v souvislosti s manželstvím, které je rozděleno náboženstvím? Uvažuj v této souvislosti o úvodních verších.

V 1. listu Korintským apoštol Pavel reaguje na znepokojení těch křesťanů, kteří zůstávají v manželství s nevěřícím partnerem. Pavel promlouvá k ženám, které mají obavy, že život s nevěřícím manželem může být proti Boží vůli a znečišťovat nejen je, ale i jejich děti. „Není to tak,“ říká jim Pavel. I poté, co jeden z manželů odevzdal svůj život Kristu, zůstává v platnosti svatá podstata manželství. Přítomnost věřícího partnera „posvěcuje“ druhého partnera a jejich děti. Slovo „posvěcuje“ musíme chápat v tom smyslu, že nevěřící partner přichází do kontaktu s požehnáním milosti – a to díky životu s věřícím partnerem.

Ať to zní jakkoliv smutně, nevěřící partner se může rozhodnout manželství zrušit. Přestože to přinese vážné následky, milosrdné slovo našeho Boha – který vždy podporuje svobodnou vůli člověka – zní: „ať odejde“ (1K 7,15). V takových případech věřící lidé „nejsou vázáni“ ke svému nevěřícímu partnerovi.

Povolání žít v klidu. Přestože v nábo­žen­­sky rozděleném domově vznikají různé problémy, Boží slovo nás jasně vede k tomu, abychom usilovali o to, aby i v takové rodině vládl Kristův pokoj. Vždy je totiž naděje, že takové manželství vydrží a bude důkazem moci evangelia i uprostřed vzniklých potíží. Nevěřící partner tak může prožívat požehnání ze společenství se svým věřícím partnerem, se kterým je „jedno tělo“.

`Jaká omezení má odpovědnost věřícího partnera za svého nevěřícího manžela?`

Prokazování milosrdenství, neochvějná věrnost, pokorná služba a laskavé svědectví na straně věřícího zvyšuje pravděpodobnost, že se i nevěřící partner rozhodne následovat Krista (Ef 5,21). Přestože chce křesťan prokazovat svému nevěřícímu partnerovi skutečnou křesťanskou podřízenost, na prvním místě musí u něj stát podřízenost Kristu. Je však třeba zdůraznit, že i když člověk touží žít život vedený Boží láskou, neznamená to, že má trpět a nechávat se zneužívat násilnickým partnerem.

**Aplikace**

`Jakým praktickým způsobem můžete ve vašem sboru pomoci někomu z vás, kdo má těžkosti, protože žije s nevěřícím manželským partnerem?`