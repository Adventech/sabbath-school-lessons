---
title: 'Rodinný život jako svědectví'
date: 19/06/2019
---

> <p></p>
> 1Jako milované děti následujte Božího příkladu 2a žijte v lásce, tak jako Kristus miloval nás a sám sebe dal za nás jako dar a oběť, jejíž vůně je Bohu milá. (Ef 5,1.2)

**Osobní studium**

**V uvedených textech si všimni použití sloves ve významu „následovat“ nebo „napodobovat“. Co tyto verše říkají o procesu křesťanského růstu a dospívání? Jaký je podle tebe vztah mezi vydáváním svědectví a skutečností, že je někdo vzorem, příkladem hodným následování?**

`1K 4,16`

`Ef 5,1`

`1Te 1,6`

`Žd 6,12; 13,7`

`3J 1,11`

Nový zákon klade důraz na „napo­do­­bování“ (v řečtině mimétés – na­po­do­bi­tel). V procesu učení je důležité následovat určitý vzor, příklad. Lidé se mění v to (toho), na co (koho) se dívají. Tento princip je možné aplikovat i na vztahy obecně. O to více to platí v rodině, kde je napodobování časté a přirozené. Děti napodobují své rodiče a sourozence. Oddaní partneři se sobě navzájem stále více podobají – gesty, způsobem řeči a často i vzhledem. Tento koncept naznačuje, jak mohou být partneři a rodiny svědky o Kristu jiné dvojici a rodině.

Síla společenského vlivu. Kristovými svědky se stáváme i v naší rodině, když dáváme jiným lidem možnost, aby pozorovali nás a náš rodinný život. Mnoho lidí nemá ve své rodině dobrý příklad, který by mohli následovat. Pokud je náš život změněn Kristovou mocí, pak naši přátelé mohou vidět, že Ježíšův Duch způsobuje opravdovou změnu. „Naše laskavost má přesahovat kruh naší rodiny. Těm, kdo otevřou svůj domov pro druhé, se otevřou nové, vzácné příležitosti. Společenský vliv je pozoruhodná síla. Chceme-li, můžeme ho využít, jestliže pomáháme lidem kolem nás.“ (MH 354; ŽNP 186)

Když manželé pozvou jiný pár na společný oběd, na biblické studium nebo když se společně zúčastní nějakého manželského semináře, slouží si navzájem jako vzor. Projevy vzájemné důvěry, oddanosti, komunikace, způsoby řešení konfliktů a hledání shody se mohou stát mocným svědectvím rodinného života ovlivněného a změněného Kristem.

**Na co si musíme dát v kontextu „napodobování“ pozor? Uvažuj o tom v souvislosti s těmito verši**:

`Jr 17,9`

`J 2,25`

`Ř 3,22.23`

Následovat věřící, kteří následují Krista. Každý lidský příklad je nedokonalý. Ale svědectví křesťanského domova nespočívá v předvádění dokonalého vzoru. Když verše v Novém zákoně mluví o napodobování, vybízejí vlastně, aby se lidé řídili příkladem křesťanů, kteří následují Krista. Hlavní myšlenka spočívá v tom, že lidem může pomoci pochopit křesťanství, když ho vidí působit v životech jiných lidí – stejně omylných a nedokonalých, jako jsou oni sami.

**Aplikace**

`Co bys mohl udělat pro to, aby se tvá rodina stala lepším příkladem křesťanského svědectví?`