---
title: 'Poučení z králových chyb'
date: 16/06/2019
---

> <p></p>
> 24V oněch dnech Chizkijáš smrtelně onemocněl. Modlil se k Hospodinu a ten k němu promluvil a dal mu zázračné znamení. 25Ale Chizkijáš za prokázané dobrodiní nebyl vděčný, jeho srdce se stalo domýšlivým. Proto jej i Judu a Jeruzalém postihlo Hospodinovo rozlícení. ... 31Jenom tehdy, když k němu byli posláni vyslanci knížat babylónských, aby se dotazovali na zázračné znamení, které se stalo v té zemi, jej Bůh opustil. Tak jej podrobil zkoušce, aby poznal všechno, co je v jeho srdci. (2Pa 32,24.25.31)

**Osobní studium**

**Uvažuj o uvedených textech. Co se z nich můžeš dozvědět o nemoci a uzdravení krále Chizkijáše? Jaké principy zdůrazňuje biblický text?**

`2Pa 32,24–31`

`Iz 38–39`

Písmo naznačuje, že poslové babylonského krále se zajímali o Chizkijášovo zázračné uzdravení. Zdá se však, že on o této zkušenosti mlčel. Nezdůrazňuje skutečnosti, které by mohly otevřít srdce zvědavých vyslanců pro Boží pravdu. Na první pohled je nápadný kontrast mezi královou vděčností za uzdravení zaznamenanou v Iz 38 a jeho mlčením o této události v následující kapitole Iz 39.

„Bůh [krále] opustil. Tak jej podrobil zkouš­ce, aby poznal všechno, co je v jeho srdci.“ (2Pa 32,31) Státní návštěva z Babylona byla významnou událostí. Přesto nenacházíme žádný záznam o tom, že by Chizkijáš usiloval získat nějakou radu na modlitbě, od proroků nebo kněží. Ani Bůh nezasáhl, aby dal nějaké znamení. Chizkijáš byl sám, mimo „dohled veřejnosti“, bez podpory duchovních rádců. Zdá se, že král postupně přestal vnímat, jak Bůh působí v jeho životě a v životě celého národa. Pisatel se v 2Pa 32,31 pravděpodobně snažil ukázat, jak snadné je pokládat Boží požehnání za samozřejmost a v jak velkém pokušení stát se soběstačnými jsou příjemci Božího milosrdenství.

`Ze zkušenosti Chizkijáše se toho můžeme o oddanosti Bohu v životě rodiny hodně naučit. Uvažuj o myšlenkách, které se nacházejí v následujících odstavcích. Jaká další poučení tě v této souvislosti napadla?`

Každá návštěva, která zavítá do křesťanské rodiny, by měla mít příležitost setkat se s opravdovými Kristovými následovníky.

Jen málokterý návštěvník začne sám od sebe mluvit o duchovních věcech. Křesťané by se měli snažit najít způsob, jak se citlivě a přiměřeně podělit o dobrou zprávu o spasení v Ježíši.

Křesťané nejsou povoláni k tomu, aby druhým předváděli svůj blahobyt nebo materiální úspěchy, ani kdyby přitom neopomněli připomenout, že všechno jejich požehnání pochází od Hospodina. Apoštol Petr Kristovým následovníkům připomíná, že mají zvěstovat „mocné skutky toho, kdo vás povolal ze tmy do svého podivuhodného světla“ (1Pe 2,9). Nebo, pokud bychom Chizkijášovu zkušenost měli použít jako příklad, máme zvěstovat, že jsme umírali, ale Kristus nás uzdravil. Byli jsme mrtví v hříchu, ale spolu s Kristem jsme byli vzkříšeni a uvedeni na nebeský trůn (Ef 2,4–6).

**Aplikace**

`Jakým způsobem se vaší rodině daří vydávat svědectví o Ježíši Kristu? Jak se můžete o svou víru v Krista otevřeněji podělit s lidmi, kteří k vám přijdou na návštěvu?`