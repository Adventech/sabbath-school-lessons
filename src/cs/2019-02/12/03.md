---
title: 'Rodina na prvním místě'
date: 17/06/2019
---

> <p></p>
> 40Jeden z těch dvou, kteří slyšeli, co Jan řekl, a Ježíše následovali, byl Ondřej, bratr Šimona Petra. 41Vyhledal nejprve svého bratra Šimona a řekl mu: „Nalezli jsme Mesiáše (což je v překladu: Kristus).“ 42Přivedl ho k Ježíšovi. Ježíš na něj pohleděl a řekl: „Ty jsi Šimon, syn Janův; budeš se jmenovat Kéfas (což se překládá: Petr).“ (J 1,40–42)

**Osobní studium**

Členové naší rodiny jsou docela přirozeně prvními příjemci našeho úsilí šířit evangelium. Neexistuje důležitější misijní oblast než právě rodina.

`Co úvodní verše říkají o zvěstování evan­gelia v rodině? Co se z toho můžeš naučit? Viz také texty Dt 6,6.7 a Rt 1,14–18.`

Nadšená zpráva. Ondřej udělal víc, než aby jen oznámil, čeho byl svědkem. Zorganizoval pro svého bratra setkání s Ježíšem. Nadšená zpráva o Ježíši a osobní seznámení se s ním – jak jednoduchý recept pro předání evangelia členu rodiny! Při Šimonově setkání s Ježíšem se Ondřej stáhl do pozadí. Od této chvíle měli Ježíš a Petr svůj vlastní, osobní vztah.

Může se stát, že při šíření evangelia zapomeneme na své vlastní děti. Můžeme totiž mít pocit, že jsou na takové „důležité věci“ příliš malé a nevyspělé. Rodiče se někdy chybně domnívají, že děti jednoduše absorbují rodinnou spiritualitu. To však nesmíme brát jako samozřejmost. Je pravdou, že děti a mladí lidé se učí napodobováním toho, co vidí. Zároveň však platí, že tito mladí členové Boží rodiny potřebují zvláštní pozornost. Potřebují, abychom jim osobně představili Ježíše. V Dt 6. kapitole je položen důraz na to, abychom se soustředili na tu nejúčinnější formu náboženské výchovy. V rodině bychom měli každého povzbuzovat, aby se účastnil nejen společné rodinné bohoslužby, ale aby věnoval pravidelný čas i osobní bohoslužbě. Dětem a mladým lidem bychom měli věnovat dostatek času a opravdové úsilí.

`Uvažuj o textu Rt 1,8–22. Co se můžeš naučit z evangelizačního úsilí Noemi?`

Rút viděla Noemi v jejích nejtěžších chvílích. Viděla, jak se snaží od sebe „odehnat“ své nevěsty. Byla svědkem toho, jak Noemi hodnotí svou ztrátu a jak z toho zatrpkle viní Boha (Rt 1,15.20.21). Chování Rút je výmluvným svědectvím o tom, že i mladí lidé umějí projevit postoj oddanosti dokonalému Bohu. A to i přesto, že je k Bohu přivede nedokonalý rodič.

**Aplikace**

`Řekli jsme si, že domov je tím prvním a nejdůležitějším místem pro evangelizaci. Jak tato skutečnost ovlivňuje tvůj postoj k těm, se kterými žiješ pod jednou střechou? Jako rodina si připravte seznam toho, co byste mohli udělat, abyste přivedli ke Kristu i ty členy vaší rodiny, kteří ho ještě neznají.`