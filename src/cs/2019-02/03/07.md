---
title: 'Podněty k zamyšlení'
date: 19/04/2019
---

Uvažujeme-li o příběhu starověkých Izraelců na poušti, můžeme vidět téměř nekonečný seznam chyb a omylů – a to navzdory úžasnému zjevení Boží lásky a moci. Nakonec, dříve než měli Izraelci konečně vstoupit do zaslíbené země (a prožít další obrovskou změnu), museli si od Mojžíše vyslechnout následující slova: „Na vlastní oči jste viděli, co Hospodin učinil kvůli Baal-peórovi, že každého muže, který chodil za Baal-peórem, Hospodin, tvůj Bůh, vyhladil z tvého středu. Ale vy, kteří jste se přimkli k Hospodinu, svému Bohu, jste dodnes všichni živi. Hleď, učil jsem vás nařízením a právům, jak mi přikázal Hospodin, můj Bůh, abyste je dodržovali v zemi, kterou přicházíte obsadit. Bedlivě je dodržujte. To bude vaše moudrost a rozumnost před zraky lidských pokolení. Když uslyší všechna tato nařízení, řeknou: ‚Jak moudrý a rozumný lid je tento veliký národ!‘ Což se najde jiný veliký národ, jemuž jsou jeho bohové tak blízko, jako je nám Hospodin, náš Bůh, kdykoli k němu voláme? A má jiný veliký národ nařízení a práva tak spravedlivá jako celý tento zákon, který vám dnes předkládám? Jenom si dej pozor a velice se střez zapomenout na věci, které jsi viděl na vlastní oči, aby nevymizely z tvého srdce po všechny dny tvého života. Seznam s nimi své syny i vnuky.“ (Dt 4,3–9) Je důležité, abychom nikdy nezapomněli, co pro nás Hospodin vykonal. Nejlepším způsobem, jak na to nezapomenout, je mluvit o tom a učit to druhé, a zvláště nastupující generaci. Všimněte si, jak důležitou roli v tom všem hrála rodina. Izraelci měli svým zkušenostem učit své děti a své vnuky.

**Otázky k rozhovoru**

`1. 	Ve třídě sobotní školy se spolu podělte o vlastní zkušenosti, které máte s přípravou na některé důležité období života – manželství, rodičovství, stáří apod. Jak tato zkušenost ovlivnila život vaší rodiny? Co byste ze své zkušenosti chtěli poradit jiným, aby jim to pomohlo v přípravě na toto životní období?`

`2. 	Uvažujte o Davidových slovech Šalomounovi v kontextu jeho hříchů a pohrom, které pak na něj přišly a ovlivnily nejen jeho kralování, ale i život jeho rodiny. V čem můžeme v Davidově případě vidět realitu působení Boží milosti?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.