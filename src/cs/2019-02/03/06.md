---
title:  Příprava na smrt
date:  17/01/2019
---

> <p></p>
> 54A když pomíjitelné obleče nepomíjitelnost a smrtelné nesmrtelnost, pak se naplní, co je psáno: „Smrt je pohlcena, Bůh zvítězil! 55Kde je, smrti, tvé vítězství? Kde je, smrti, tvá zbraň?“ (1K 15,54.55)

**Osobní studium**

Nebudeme-li brát zřetel na to, že se můžeme dožít druhého příchodu Ježíše Krista, ta největší (a nejobávanější) změna čeká na nás všechny – ze života do smrti. Mluvili jsme o uzavření manželství a o příchodu dítěte do rodiny. Ale co jiného než právě smrt milovaného člověka má největší vliv na ty nejbližší členy rodiny!

`Uvažuj o textu 1K 15,20–26. Co tyto verše mluví o smrti? Proč je smrt nevyhnutelná a jakou máme naději tváří v tvář smrti?`

Smrt velmi často přichází nečekaně a při tragických událostech. Až bolestně mnoho žen, dětí a mužů se sice ráno vzbudí do nového dne, ale jejich oči jim nezavře až klidný večerní spánek, ale smrt. Nebo ráno vstaneme, a než večer ulehneme, přijdeme o někoho ze svých nejbližších.

Co bychom mohli udělat, abychom se připravili na smrt? Je to složitá otázka. Ano, je důležité mít dobré vztahy s blízkými. Ale tím nejdůležitějším je být spojen s Bohem a prožívat jistotu, že mě v každé chvíli přikrývá jeho spravedlnost (Ř 3,22). To je jediná možná příprava na něco, co sice víme, že jednou přijde, ale „nevíme dne ani hodiny“.

Zkusme se zeptat jinak: Co bychom dělali, kdybychom věděli, že nám zbývá jen několik měsíců života? Neznáme sice s jistotou přesný čas, ale určitě si uvědomujeme, že se konec našeho života blíží s každým naším nádechem. Je proto důležité připravit sebe a také svou rodinu na neodvratnou skutečnost.

`Přečti si text 1Kr 2,1–4. Co se můžeš naučit ze slov, která adresoval král David svému synu Šalomounovi? Co se z nich můžeme naučit o přípravě na smrt?`

Na jedné straně bychom mohli konstatovat: To je tedy věc! David, který nejprve ve smilstvu přivedl do jiného stavu Bat-šebu a pak vydal na smrt jejího muže Urijáše (2S 11. kap.), připomíná svému synovi, aby chodil po Božích cestách. Za těmito silnými Davidovými slovy však téměř jistě bylo právě uvědomění si tragických následků, které způsobily jeho hříchy. Nepochybně právě proto se snažil varovat svého syna před pošetilostí a nerozumem, které mohou způsobit tolik bolesti a utrpení. David k poznání ceny hříchu došel po trnité cestě. Doufal proto, že svému synovi ušetří potíže a útrapy, s nimiž musel zápasit on sám.

**Aplikace**

`Jakou zkušenost máš s lidmi, jejichž odcházení a umírání jsi zažil? Co bylo při těchto smutných chvílích pro tebe největším povzbuzením? Proč?`