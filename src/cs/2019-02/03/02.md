---
title:  Nepřipravenost
date:  13/01/2019
---

> <p></p>
> 12A proto ten, kdo si myslí, že stojí, ať si dá pozor, aby nepadl. 13Nepotkala vás zkouška nad lidské síly. Bůh je věrný: nedopustí, abyste byli podrobeni zkoušce, kterou byste nemohli vydržet, nýbrž se zkouškou vám připraví i východisko a dá vám sílu, abyste mohli obstát. (1K 10,12.13)

**Osobní studium**

Můžeme říci, že Boží slovo nikdy nezkresluje realitu lidského života a nelakuje ji na růžovo. Naopak, naplno odhaluje veškerou neúprosnost, krutost, bolest a zoufalství. S výjimkou prvních a závěrečných kapitol vykresluje Písmo pravdivý a žalostný obraz lidstva. Apoštol Pavel vůbec nepřeháněl, když napsal, že „všichni zhřešili a jsou daleko od Boží slávy“ (Ř 3,23).

`Uvažuj o textu 1K 10,1–13. Jaká varování a jaká zaslíbení zaznívají v těchto verších?`

Mnoho z toho, co děláme, je jen způsobem, jakým reagujeme na změny. Náš život se neustále mění. Jako křesťané stojíme před výzvou, abychom se s tím vyrovnávali s důvěrou v Boha a projevovali svou víru prostřednictvím poslušnosti – a to navzdory pokušením jednat jinak.

„To, co svět nejvíce potřebuje, jsou lidé, kteří se nedají koupit ani prodat – lidé, kteří jsou v hloubi svého srdce ryzí a čestní, nebojí se nazvat hřích pravým jménem a jejichž svědomí je věrné povinnosti jako střelka pólu – lidé, kteří budou stát za správnou věcí, i kdyby nebesa padla.“ (Ed 57; VYCH 35) Tato slova mají univerzální platnost a můžeme je vztáhnout na starověké Izraelce, na lidi žijící v čase Ellen G. Whiteové a také na nás dnes.

**Uvažuj o následujících verších. Pokus se přijít na to, v čem spočívala selhání a chyby, kterých se dopustili lidé z těchto textů. Co se můžeme z jejich omylů naučit?**

`Sk 5,1–10`

`Gn 16,1–6`

`Mt 20,20–22`

Změny, které přicházejí do našeho života, s sebou přinášejí pokušení, výzvy a někdy i strach a obavy. Je proto důležité, abychom měli „duchovní výzbroj“, jejímž prostřednictvím se budeme umět se změnami vypořádat tím správným způsobem. Ať už jsou změny neočekávané, nebo přicházejí jako normální součást života, potřebujeme být připraveni na to, co přichází – ať už je to viditelné, nebo skryté.

**Aplikace**

`Které události ve tvém životě tě nejvíce zaskočily? Proč? Jak ses s nimi vyrovnal? Uvažuj o tom, zda by ses na tyto změny mohl nějak připravit. Jak? Pokud ne, co by ti pomohlo lépe je zvládnout?`