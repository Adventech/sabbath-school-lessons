---
title: 'Příprava na stáří'
date: 17/04/2019
---

> <p></p>
> Počet našich let je sedmdesát roků, jsme-li při síle, pak osmdesát, a mohou se pyšnit leda trápením a ničemnostmi; kvapem uplynou a v letu odcházíme. (Ž 90,10)

**Osobní studium**

Slova Mojžíšovy modlitby v Žalmu 90,10 nám připomínají neúprosné plynutí času. S přibývajícími léty cítíme, jak se postupně měníme. Vlasy nám zešediví nebo vypadají, jsme celkově pomalejší a bolest se nám stává stále častějším společníkem. Pokud máme děti, možná se staneme prarodiči a těšíme se z vnoučat. Během předchozích období života jsme nabyli zkušenosti a možná jsme se také na tuto poslední etapu připravili.

`Přečti si Žalm 71. Co se v něm hovoří o životě obecně? Jak nám slova tohoto žalmu mohou pomoci připravit se na stáří?`

Žalm 71 je výpovědí staršího člověka, který sice zápasí s problémy, jež život přináší, ale zároveň je jeho srdce naplněno klidem a štěstím, protože důvěřuje Bohu. Nejlepší způsob jak zestárnout je naučit se důvěřovat Hospodinu, dokud jsme ještě mladí. Obecně můžeme pro nás v tomto žalmu odhalit tři důležité lekce, které autor spojuje s moudrostí získanou věkem.

1. Vybuduj si hluboké osobní poznání Boha. Už od mládí (Ž 71,17) byl Bůh pro autora útočištěm (v. 1 a 7) a záchranou (v. 2). Bůh byl a je jeho skálou a pevností (v. 3), jeho nadějí a tím, komu věří (v. 5). Mluví o Božích divech (v. 16 a 17), o jeho moci (v. 18) a o všech velkých věcech, které Bůh vykonal (v. 19). Autor nakonec zvolá: „Bože, kdo je tobě roven!“ (v. 19) Každodenní rozhovory s Bohem, studium jeho slova a rozjímání o Božích skutcích prohloubí a upevní naši zkušenost se Všemohoucím.

2. Vytvoř si dobré návyky. Zdravá strava, dostatek aktivního pohybu, pitný režim, hygiena, pobyt na slunci a čerstvém vzduchu, přiměřený odpočinek a podobně – to vše nám pomůže těšit se ze života déle a hodnotněji. Je dobré si osvojit i pravidelné budování důvěry (Ž 71,3), uctívání Boha (Ž 71,6.15) a prožívání naděje (Ž 71,14).

3. Rozvíjej své nadšení pro misii. Žalmista se nedíval na stáří jako na čas, kdy bude nečinně sedět a hledět do prázdna. I v pokročilém věku chtěl pokračovat v uctívání Boha (Ž 71,8) a ve vydávání svědectví o jeho spravedlnosti a velkých skutcích (Ž 71,15–18).

**Aplikace**

`Jaké výhody s sebou přináší stáří? Pokud jsi mladší, zkus se na to zeptat někoho staršího. O co se starší lidé mohou podělit s mladšími? Jak a v čem si mohou být mladší a starší vzájemně užiteční?`