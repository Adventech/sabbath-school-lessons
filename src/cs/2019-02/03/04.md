---
title: 'Příprava na rodičovství'
date: 16/04/2019
---

> <p></p>
> 4Čím jsou šípy v ruce bohatýra, tím jsou synové zplození v mládí. 5Blaze muži, který jimi naplnil svůj toulec! Nebudou zahanbeni, až budou v bráně jednat s nepřáteli. (Ž 127,4.5)

**Osobní studium**

Jen máloco dokáže změnit život rodiny tak jako příchod dítěte. Od okamžiku narození nebo osvojení se v rodině vše od základu změní.

Děti k nám však nepřicházejí s návodem k použití, který by rodiče instruoval o způsobu péče o děti a postupu na odstraňování možných problémů. Dokonce i zkušené rodiče někdy vyvede z míry chování dítěte, jeho slova či nálady.

Podobně jako je důležité připravit se na man­želství, je nezbytné připravit se i na ro­di­čov­ství a odpovědnost, která je s ním spojena.

**Uvažuj o následujících textech. Příběhy v nich sice hovoří o výjimečných situacích, ale přesto v nich můžeme objevit i univerzálně platné principy přípravy na rodičovství. Jaké?**

`1S 1,27`

`Sd 13,7`

`L 1,5–17.39–45`

`L 1,46–55.76–79`

Před rodiči v uvedených textech se otevřely úžasné možnosti, ale také měli velkou odpovědnost. Tři manželské páry se měly stát rodiči proroků a vůdců Izraele. Jeden z nich měl být dokonce předchůdcem zaslíbeného Mesiáše. A dítě Marie a Josefa se mělo stát samotným Mesiášem – Kristem.

Přestože naše děti pravděpodobně nebudou vyvolené k tomu, aby se staly proroky, jako rodiče bychom se měli připravovat na radikální změnu, která příchodem dětí v našem životě nastane.

„Rodiče si musí uvědomit, že jejich děti projdou různými pokušeními. Už před narozením dítěte by se měli připravovat na to, aby mu umožnili úspěšný boj proti zlu. Pokud je matka před narozením dítěte nestřídmá, sobecká, netrpělivá a přehnaně náročná, odrazí se tyto vlastnosti ve sklonech dítěte. Mnoho dětí tímto způsobem dostane do vínku téměř nepřekonatelnou náklonnost ke zlému.“ (AH 256)

**Aplikace**

`V životě můžeme mít odpovědnost v různých oblastech. Mezi nejdůležitější však patří péče o dítě nebo o jiné na nás závislé lidi (nemocné sourozence, zestárlé rodiče a podobně). Co můžeš udělat pro to, aby ses jednou takové odpovědnosti zhostil co nejlepším způsobem a v souladu s Boží vůlí?`