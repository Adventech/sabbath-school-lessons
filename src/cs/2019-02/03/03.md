---
title:  Příprava na manželství
date:  14/01/2019
---

> <p></p>
> 4Láska je trpělivá, laskavá, nezávidí, láska se nevychloubá a není domýšlivá. 5Láska nejedná nečestně, nehledá svůj prospěch, nedá se vydráždit, nepočítá křivdy. 6Nemá radost ze špatnosti, ale vždycky se raduje z pravdy. 7Ať se děje cokoliv, láska vydrží, láska věří, láska má naději, láska vytrvá. 8Láska nikdy nezanikne... (1K 13,4–8a)

**Osobní studium**

Jednou z největších změn v životě člověka je jeho vstup do manželství.

Samozřejmě, netýká se úplně každého, ať už jsou důvody jakékoliv. Vždyť nakonec ani Ježíš, náš největší vzor, nikdy do manželského svazku nevstoupil – podobně jako mnoho jiných významných biblických postav.

Mnozí však manželství uzavírají. V Bibli nacházíme o této instituci mnoho důležitých naučení.

Manželství je vlastně prvním společenským uspořádáním, o kterém se v Písmu dozvídáme. Pro Boha je manželský svazek tak důležitý, že stejná slova, která řekl Adamovi a Evě, nacházíme v Bibli i na dalších třech místech. „Proto opustí muž svého otce i matku a přilne ke své ženě a stanou se jedním tělem.“ (Gn 2,24; také Mt 19,5; Mk 10,7 a Ef 5,31) Tyto texty nám připomínají, že když se lidé rozhodnou vstoupit do manželství, vztah mezi nimi se má stát tím nejsilnějším, co prožívají – dokonce důležitějším než jejich vztah k rodičům. Pro Boha je spojení muže a ženy v manželském svazku důležité také proto, že tento vztah je příkladem, ztělesněním vztahu, který existuje mezi Kristem jako ženichem a církví jako nevěstou (Ef 5,32).

Když se někdo rozhodne stavět dům, musí si nejprve spočítat náklady a připravit si rozpočet (L 14,28–30). O co více se musíme zastavit a uvažovat, když se rozhodneme budovat domov! Dům se staví z cihel a malty, dřeva a železa, drátů a skla. Ale domov se buduje z věcí, které často nemají hmotnou povahu.

`Uvažuj nad verši 1K 13,4–8 a Ga 5,22.23. Které vlastnosti jsou důležité během každé etapy života, ale mají mimořádnou důležitost pro ty, kteří se připravují na vstup do manželství?`

S přípravou na manželství musíme začít každý osobně, sám u sebe. Kromě toho se musíme velmi pozorně zamyslet, abychom zjistili, zda nás náš budoucí partner bude doplňovat tím správným způsobem. Měli bychom si také položit následující otázky, které vycházejí z biblických principů: Jde o pracovitého člověka? (Př 24,30–34) Není náhodou příliš prchlivý nebo hněvivý? (Př 22,24) Spojují nás stejné životní hodnoty, stejné vyznání? (2K 6,14–18) Jak mého budoucího partnera vnímá moje rodina a moji přátelé? (Př 11,14) Spoléhám se na Boha, ne­bo jen na své pocity? (Př 3,5.6) Odpovědi na tyto otázky mohou naznačit, zda jsou v našem vztahu splněny předpoklady pro to, aby naše budoucnost byla šťastná, anebo existuje reálné riziko těžkostí a trápení.

**Aplikace**

`Uvažuj o některých dobrých manželstvích, která znáš. Které charakteristické znaky v nich nacházíš? Jak by se některé z těchto principů mohly aplikovat i do ostatních mezilidských vztahů?`