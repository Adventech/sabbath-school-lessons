---
title:  Konflikt
date:  03/03/2019
---

> <p></p>
> Pokrytče, nejprve vyjmi ze svého oka trám, a pak teprve prohlédneš, abys mohl vyjmout třísku z oka svého bratra. (Mt 7,5)

> <p></p>
> Prozíravost činí člověka shovívavým, promíjet přestupky je jeho ozdobou. (Př 19,11)

> <p></p>
> A tak usilujme o to, co slouží pokoji a společnému růstu. (Ř 14,19)

**Osobní studium**

`Uvažuj o textech Mt 7,3–5 a Př 19,11. Které dva důležité principy nám mohou pomoci vyhnout se nebo předejít konfliktům s jinými lidmi?`

Autor knihy Přísloví velmi bystře konstatuje: „Začátek hádky je protržení hráze – raději přestaň, než spor propukne!“ (Př 17,14; B21) Když se jednou konflikt rozhoří, může být velmi obtížné ho zastavit.

`Uvažuj o úvodním verši Ř 14,19. Jakou radu dává v souvislosti s předcházením konfliktům a jejich řešení apoštol Pavel?`

Když si v konfliktní situaci přiznáme vlastní chybu, může to vést ke zmírnění napětí. Když dojde k neshodě, uvažuj z odstupu, zda celá situace stojí za to, aby se rozpoutal nepříjemný konflikt. Shovívavost a schopnost povznést se nad vzniklou situaci je podle Přísloví projevem rozumnosti (Př 19,11). Někdy je moudré zamyslet se nad tím, jaký význam bude mít daný spor v mém životě za tři dny. A ovlivní jeho výsledek můj život za tři nebo pět let? Mnoho manželství například prožívalo krušné chvíle v souvislosti s problémy, které se s odstupem času ukázaly jako zcela malicherné.

Místo toho, abychom nechali konflikt narůstat, je dobré v rozhovoru s druhým člověkem (partnerem, dítětem, přítelem, spolupracovníkem) problém jasně pojmenovat a naplno se věnovat jeho řešení. Konflikt se často zhoršuje a nabírá na intenzitě, jestliže je problém, který stál u zrodu sporu, zastíněn projevy hněvu.

Často se do toho přimíchají také minulé spory a zranění. Takový průběh „řešení“ konfliktu může být zničující – hlavně pro manželství. Je dobré, když diskuze o konkrétní neshodě začne vyjádřením toho hezkého, co pro nás náš vzájemný vztah znamená. Dejme svému partnerovi v rozhovoru vědět, že vám na něm i na vašem vztahu záleží. Když se nám podaří dát najevo dobrou vůli, můžeme se soustředit na řešení vzniklého problému.

Buďme však opatrní a raději nepoužívejme slovíčko ale. Pozitivní myšlenky, které jsme v rozhovoru právě vyjádřili, je velmi snadné popřít slovem „ale“. Když se podělíme o vlastní pocity, naslouchejme, jak celou situaci vnímá náš partner. Uvažujme o jeho slovech a až potom navrhněme řešení, které by bylo k prospěchu všech zúčastněných (Fp 2,3–5).

**Aplikace**

`Uvažuj o sporech v minulosti, které se ti z dnešního pohledu jeví jako směšné nebo bezvýznamné. Co se z toho můžeš naučit? Jak ti to může pomoci při řešení budoucích konfliktů?`