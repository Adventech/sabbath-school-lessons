---
title:  Období obtíží
date:  02/03/2019
---

### Texty na tento týden
Mt 7,5; Ef 1,7; Fp 2,4–8; Ef 4,26.27; Jk 1,19.20; Ko 3,19; Mt 7,12

> <p>Základní verš</p>
> „‚Hněváte-li se, nehřešte.‘ Nenechte nad svým hněvem zapadnout slunce.“ (Ef 4,26)

I ty nejlepší rodiny čas od času procházejí obdobím potíží a konfliktů. Ty jsou nedílnou součástí života ve světě poznamenaném hříchem. Každodenní otázky, například kdo má dnes vynést odpadky, zda si váš teenager udělal domácí úkoly nebo dal po sobě do pořádku koupelnu, jsou relativně drobnými problémy, které se dají vyřešit s minimálními „škodami“. Jiné však mohou narušit klidný život rodiny. Tchyně, která svými urážkami a manipulacemi může ohrozit manželství nebo zdraví ženy; otec s psychickou poruchou, který zneužívá své děti; syn, který se zřekl své náboženské výchovy a začal žít promiskuitním životem; dcera, která se stala drogově závislou...

V Novém zákoně nacházíme opakované výzvy, abychom se navzájem milovali (J 13,34; Ř 12,10), abychom žili v klidu a harmonii s druhými (Ř 15,5; Žd 12,14), abychom byli trpěliví, shovívaví a soucitní (1K 13,4; Ef 4,2), abychom byli pokorní ve vztahu k druhým (Fp 2,3) a abychom si navzájem pomáhali nést břemena (Ga 6,2). Samozřejmě, snadněji se to řekne, než udělá – a to dokonce i ve vlastní rodině. V této kapitole se budeme věnovat některým radám, které nám mohou pomoci uklidnit období obtíží – a to zejména v rodině.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`