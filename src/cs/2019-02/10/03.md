---
title: 'Některé principy manželství'
date: 03/06/2019
---

> <p></p>
> 7V něm jsme vykoupeni jeho krví a naše hříchy jsou nám odpuštěny pro přebohatou milost, 8kterou nás zahrnul ve vší moudrosti a prozíravosti... (Ef 1,7.8)

**Osobní studium**

Podobně jako sobota, i manželství je dar, který lidstvo dostalo už v Edenu. Jako adventisté sedmého dne víme, co udělal nepřítel Boha a lidí v souvislosti se sobotou a s manželstvím a o co se snaží i dnes. I ta nejlepší manželství se čas od času ocitnou v potížích a zachvátí je konflikty.

Na následujících řádcích představíme několik principů, které manželským párům mohou pomoci při řešení některých problémů.

`Jaký důležitý princip se nachází v úvodním textu? Proč by měl být tento princip součástí každého manželství?`

Každý z nás se potřebuje naučit odpouštět – a to i tehdy, když si to náš partner nezaslouží. Je snadné odpustit, když si to ten druhý zaslouží. Otázka je, zda se v takovém případě vlastně jedná o odpuštění. Pravé odpuštění spočívá v odpuštění těm, kteří si to nijak nezaslouží. Takto přece odpustil Kristus každému z nás. My bychom měli jednat podobně. V opačném případě se naše manželství – pokud vůbec vydrží (což je dost nepravděpodobné) – může změnit v opravdové peklo.

`Přečti si text Ř 3,22.23. Jaký důležitý poznatek se nachází v těchto verších?`

V manželství bychom se měli co nejdříve smířit s tím, že náš partner je hříšník a že je hříchem více či méně poznamenán v emo­cio­nální, tělesné i duchovní oblasti. Smiřme se s tím. Přijměme chyby svého partnera. Modleme se za něj. Možná budeme muset žít s chybami svého partnera po celý život. To však neznamená, že bychom jimi měli být posedlí. Pokud to dopustíme, „sežere“ nás to zaživa. Svatý a dokonalý Bůh nás prostřednictvím Krista přijímá takové, jací jsme. A protože my sami nejsme ani zdaleka svatí a dokonalí, potřebujeme se naučit přijímat i naše životní partnery v pokoře a s nabídkou odpuštění.

**Aplikace**

`Uvažuj o textu Fp 2,4–8. Jaký důležitý princip se nachází v těchto verších? V čem nám to může pomoci nejen v manželství, ale i ve všech našich potenciálně problematických vztazích?`