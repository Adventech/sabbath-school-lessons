---
title:  Hněv a konflikty
date:  05/03/2019
---

> <p></p>
> 26„Hněváte-li se, nehřešte.“ Nenechte nad svým hněvem zapadnout slunce 27a nedopřejte místa ďáblu. (Ef 4,26.27)

**Osobní studium**

Každý z nás v určitých situacích pociťuje hněv. Často je pro nás těžké žít s vědomím, že se zlobíme na ty, kteří jsou nám nejbližší – na naše životní partnery nebo na naše děti. Spolu s neochotou odpustit se hněv může změnit v jed, který způsobí bolest a utrpení nejen v naší domácnosti a rodině, ale i v ostatních našich vztazích.

`Uvažuj o úvodních verších a Kaz 7,9 (ČSP). V čem podle tebe spočívá rozdíl mezi hněvem jako emocí a hněvem jako hříchem? Jakou s tím máš zkušenost?`

`O čem mluví Jakub ve svém dopise v textu Jk 1,19.20? Jak můžeš jeho slova aplikovat ve vztahu k tvým nejbližším – zvlášť když se na ně zlobíš za jejich jednání a postoje?`

Pokud nás něco trápí, neměli bychom dovolit, aby nám to v duši viselo jako černý mrak. Pokusme se vše přeměnit v něco pozitivního. Modleme se za ty, kteří nás zraňují nebo nám ubližují. Odpouštějme jim a staňme se pro ně požehnáním. Možná to zpočátku nebude jednoduché, ale když uděláme správné rozhodnutí a budeme se ho držet, Bůh se postará o zbytek.

Možná má naše hněvivá povaha svůj původ v rodině, ve které jsme vyrostli. Prchliví lidé často pocházejí z rodin, kde se konflikty řešily hádkami a v hněvu. Model, který „fungoval“ v naší rodině, často přijímáme za vlastní a dovolíme, aby ovlivňoval náš další život, a nakonec jej předáme i našim dětem. Hněv může být také někdy důsledkem neuspokojených potřeb člověka nebo důsledkem závisti či žárlivosti, jak se to projevilo v životě Kaina. Jeho hněv ho nakonec dohnal až k vraždě vlastního bratra.

Možná máte pro svůj hněv dobrý důvod. Přesto je důležité, abyste v takovém stavu nezůstávali. Nepopírejte svůj hněv a ani se ho nesnažte omlouvat. Raději vše předejte do Božích rukou. Proste Boha, aby vám pomohl hněv přeměnit v něco konstruktivního a pozitivního. Apoštol Pavel radí: „Nedej se přemoci zlem, ale přemáhej zlo dobrem.“ (Ř 12,21)

**Aplikace**

`V životě každého z nás jsou události, situace a okolnosti, které nás rozčilují, nebo nám dokonce způsobují bolest. V některých případech se možná zlobíme oprávněně. Otázka však zní: V čem konkrétně ti může Bůh pomoci, aby tvůj hněv nepřinášel další bolest a utrpení do tvého života a do života tvých blízkých?`