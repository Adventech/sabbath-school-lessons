---
title: 'Hádky, zneužívání, ovládání a manipulace'
date: 05/06/2019
---

> <p></p>
> 7Milovaní, milujme se navzájem, neboť láska je z Boha, a každý, kdo miluje, z Boha se narodil a Boha zná. 8Kdo nemiluje, nepoznal Boha, protože Bůh je láska. (1J 4,7.8)

> <p></p>
> Muži, milujte své ženy a nechovejte se k nim drsně. (Ko 3,19)

**Osobní studium**

Může se stát, že neřešené konflikty a přetrvávající hněv přerostou do ničivého vztahu plného násilí. To pak může mít nejrůznější podoby: fyzické, slovní, emocionální, duševní, sexuální a podobně. Ať už je forma násilí jakákoliv, ve své podstatě je vždy v naprostém rozporu se základním principem Božího království – nesobeckou láskou.

`Jaké důležité principy se nacházejí v úvod­ních verších a v textu Ko 3,19?`

„Muži, milujte své ženy a nechovejte se k nim drsně.“ (Ko 3,19) Slovo drsně odkazuje v řeckém originálu na jednání člověka, který se na svého partnera zlobí nebo je vůči němu zatrpklý, což mu způsobuje ne­ustálou bolest, a on pak k němu cítí nepřátelství a projevuje nenávist. Pavel velmi jasně zdůrazňuje, že manželský partner nesmí projevovat nepřátelství, být odmítavý nebo násilný. Citové vydírání, fyzické útoky a sexuální zneužívání jsou nepřijatelné v jakémkoli vztahu. V manželském vztahu je přijatelné pouze jediné: láska k životnímu partnerovi. Na jiném místě Pavel ukazuje, jaká je podstata skutečné lásky. „Láska je trpělivá, laskavá, nezávidí, láska se nevychloubá a není domýšlivá. Láska nejedná nečestně, nehledá svůj prospěch, nedá se vydráždit, nepočítá křivdy. Nemá radost ze špatnosti, ale vždycky se raduje z pravdy. Ať se děje cokoliv, láska vydrží, láska věří, láska má naději, láska vytrvá.“ (1K13,4–7) Žádná vlastnost lásky nás nevede k tomu, abychom zavírali oči a akceptovali násilí – a to v žádné formě ani podobě.

Ve zdravém vztahu se oba partneři cítí bezpečně, daří se jim zvládat hněv zdravým způsobem a vzájemně si slouží. Oběti násilí často cítí vinu, jako by byly zodpovědné za vzniklou situaci, jako by ony podněcovaly násilníka, nebo si dokonce nějak zasloužily týrání, kterému jsou vystaveny. Násilníci jsou často poměrně obratní a manipulativní a dosáhnou toho, že se jejich oběti navíc ke svému utrpení cítí odpovědné za to, co se stalo. Pravda je však zřejmá: nikdo si nezaslouží, aby ho někdo jiný zneužíval. Další skutečností je, že násilníci jsou sami odpovědni za svá rozhodnutí a za své jednání. Dobrou zprávou je, že Bible nabízí obětem násilí a zneužívání klid a povzbuzení – ne pocity viny. V některých situacích je nej­účinnějším řešením vyhledat pomoc mimo rodinný kruh. Takového kroku bychom se neměli bát. Odborná pomoc může být při řešení násilného chování velmi účinná.

**Aplikace**

`Je smutné, že některé kultury jsou ochotny nad násilím na ženách přimhouřit oči. Proč by se křesťan takto nikdy neměl chovat?`