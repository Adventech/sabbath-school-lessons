---
title:  Podněty k zamyšlení
date:  08/03/2019
---

„Rodiče často nejsou při vedení domácnosti jednotní. Otec, který je se svými dětmi málo a nezná dobře jejich sklony a odstíny jejich povahy, může působit stroze a přísně, neovládá se a napomíná děti v hněvu. Dítě to vnímá, a místo toho, aby se podřídilo, trest ho jen popudí a rozzlobí. Matka může mít tendenci někdy přehlížet zlozvyky v chování dětí, jindy se je však rozhodne přísně potrestat. Děti v takovém případě nikdy nevědí, co mohou očekávat. To je vede k pokušení zjistit, kolik si toho mohou beztrestně dovolit. Takto se rozsévá semeno zla, které časem vzejde a přinese své nechtěné ovoce.“ (AH 314.315)

„Domov musí být místem nejčistších a nejvznešenějších citů. Každý den vytrvale usilujte o klid, soulad a štěstí, aby tyto vzácné ctnosti zakořenily v srdcích každého člena rodiny. O rostlinku lásky se musíme pečlivě starat, aby neuhynula. Potřebujeme v sobě podpořit všechny dobré principy, které chceme mít v duši. Je důležité vymýtit vše špatné, co se do našeho srdce snaží zasít satan – závist, žárlivost, podezírání, pomluvy, netrpělivost, předsudky, sobectví, lakomství a marnivost. Pokud dovolíme, aby v nás tyto nectnosti zakořenily, přinesou ovoce, které nás celé poskvrní. Och, kolik lidí pěstuje jedovaté rostliny, které udusí vzácné plody lásky a pošpiní duši člověka!“ (AH 195.196)

**Otázky k rozhovoru**

`1. 	Uvažuj o tomto textu: „Nemáme přece velekněze, který není schopen mít soucit s našimi slabostmi; vždyť na sobě zakusil všechna pokušení jako my, ale nedopustil se hříchu.“ (Žd 4,15) Tak, jako se Kristus postavil na naše místo a „obul si naše boty“, abychom pochopili, že nám opravdu rozumí, měli bychom se o totéž pokusit i my v našem manželství. Pokus se vnímat vzniklou situaci (problém, konflikt) nejen ze svého pohledu, ale také z pohledu svého partnera. Jak asi vnímá celý problém, jak ho to ovlivňuje, jak se asi cítí? Takový přístup nám může pomoci vyřešit i složité situace. Jak můžeme tento princip aplikovat ve všech oblastech možných konfliktů?`

`2. 	Uvažujte společně o otázce: „Je hněv vždy hříchem?“ Pokuste se obhájit své stanovisko.`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.