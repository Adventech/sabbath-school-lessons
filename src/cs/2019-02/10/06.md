---
title: 'Odpuštění a klid'
date: 06/06/2019
---

> <p></p>
> Jak byste chtěli, aby lidé jednali s vámi, tak vy ve všem jednejte s nimi; v tom je celý Zákon i Proroci. (Mt 7,12)

**Osobní studium**

Přemýšlej o všech možných situacích – v kruhu tvé rodiny i mimo ni – kdy jsi měl jednat podle principu zapsaného v úvodním verši. Zaznamenej si, co jsi tehdy prožíval a jak (by) takový postoj ovlivnil to, co se tehdy stalo.

Autor dopisu Židům radí a vyzývá: „Usilujte o pokoj se všemi a o svatost, bez níž nikdo nespatří Pána.“ (Žd 12,14) I když se někdy pokoušíme z naší strany udělat vše, co je možné, někteří lidé, kteří nám ublížili, nám prostě nebudou naslouchat a nebudou ochotni se změnit. Někteří se možná omluví, jiní to však odmítnou. V každém případě se naše rozhodnutí jít cestou odpuštění v dlouhodobém horizontu nakonec obrátí v náš prospěch. Především to platí právě v rodině.

Odpuštění je ve své podstatě základním krokem řešení sporů. Když se někdo vůči nám proviní, Boží nepřítel mezi nás s oblibou postaví vysokou zeď a různé překážky, které nám brání milovat toho člověka tak, jako Kristus miloval nás. Odpuštění je naše vědomé rozhodnutí, kterým se mimo jiné snažíme obejít vzniklé zábrany na cestě k druhému člověku.

„Není nám odpuštěno proto, že odpouštíme, ale jak odpouštíme. Důvod pro každé odpuštění je v nezasloužené Boží lásce. Avšak způsobem, jakým jednáme s druhými, ukazujeme, zda jsme tuto lásku přijali. Proto Pán Ježíš říká: ‚Jakým soudem soudíte, takovým budete souzeni, a jakou měrou měříte, takovou Bůh naměří vám.‘ (Mt 7,2)“ (COL 251; PM 125)

Když se proviníme my sami, měli bychom se pokusit narušený vztah napravit. Znamená to, že potřebujeme vyvinout iniciativu, zajít za člověkem, kterému jsme ublížili, a vyjádřit lítost nad svým chováním a vzniklou situací a poprosit o odpuštění. To je podstatou Ježíšových slov: „Přinášíš-li tedy svůj dar na oltář a tam se rozpomeneš, že tvůj bratr má něco proti tobě, nech svůj dar před oltářem a jdi se nejprve smířit se svým bratrem; potom teprve přijď a přines svůj dar.“ (Mt 5,23.24) Patrně každému z nás udělá dobře, když za námi přijde někdo, kdo se vůči nám provinil, a touží věci napravit. To bychom měli mít na paměti vždy, když my jdeme za druhým člověk s dobrým úmyslem omluvit se a poprosit o odpuštění.

**Aplikace**

`Přemýšlej o svých chybách a selháních, které ti musely být odpuštěny Bohem i lidmi. Jak tato myšlenka může pomoci odpouštět druhým lidem?`