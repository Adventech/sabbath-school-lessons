---
title:  Podněty k zamyšlení
date:  11/01/2019
---

V celém Písmu nacházíme téma svobodné vůle člověka. Adam s Evou měli před pádem do hříchu (Gn 3) svobodnou vůli, ale naneštěstí ji použili ke špatnému rozhodnutí. Pokud i nepadlé bytosti ve své dokonalosti nesprávně použily svobodnou vůli, o co větší je to problém pro nás, kteří jsme tolik ovlivněni hříchem.

Potřebujeme si uvědomit, že svobodná vůle nám skutečně dává svobodu. Znamená to, že bez ohledu na tlak, který na nás působí – z okolí i z našeho nitra – nejsme nuceni udělat špatné rozhodnutí. Díky Boží moci v nás můžeme naši svobodnou vůli využít k tomu, abychom se rozhodovali správně. Je proto důležité pečlivě zvažovat naše rozhodnutí – a to především pokud jde o rozhodnutí, která mohou ovlivňovat i naše rodiny. Svobodné rozhodnutí Kaina zabít svého bratra Ábela mělo ničivý vliv na celou rodinu. Svobodné rozhodnutí Josefových bratrů prodat ho do otroctví, mělo zničující vliv na život jejich otce. „Když si ji prohlédl, zvolal: ‚Suknice mého syna! Sežrala ho divá zvěř! Rozsápán, rozsápán je Josef!‘ I roztrhl Jákob svůj šat, přes bedra přehodil žíněné roucho a truchlil pro syna mnoho dní. Přišli všichni jeho synové a všechny jeho dcery, aby ho potěšili, ale on se potěšit nedal. Naříkal: ‚Ve smutku sestoupím za synem do podsvětí.‘ Tak oplakával otec Josefa.“ (Gn 37,33–35)

V Písmu i v životě můžeme najít příklady toho, jak dobré nebo špatné svobodné rozhodnutí jednotlivců ovlivnilo ostatní členy jejich rodiny. Jako příklady z Písma mohou sloužit Kórach, Dátan a Abíram (Nu 16,1–32).

**Otázky k rozhovoru**

`1.	Která svobodná rozhodnutí jsi tento týden udělal? Co vypovídají o tobě a o tvém vztahu k Bohu a ostatním lidem? Změnil bys rád některé z nich? Proč?`

`2.	Uveďte příklady některých biblických postav, které učinily špatné rozhodnutí. Co se můžete z jejich chyb naučit? Jak jejich nesprávné rozhodnutí ovlivnilo jejich rodinu?`

`3.	Každý z nás někdy udělal rozhodnutí, kterého s odstupem času litoval. Proč je evangelium dobrou zprávou i pro takové situace? Na které zaslíbení Písma se můžeš odvolávat v době trápení a pocitů viny ze špatných rozhodnutí?`

`4.	Kdyby za tebou přišel někdo s prosbou, že si chce promluvit o svém budoucím manželství, jaké rady bys mu dal? Na které biblické principy by ses mu snažil poukázat v souvislosti s důležitými rozhodnutími při vstupu do manželství?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.