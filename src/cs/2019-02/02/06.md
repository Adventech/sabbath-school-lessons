---
title:  Výběr životního nasměrování
date:  10/01/2019
---

> <p></p>
> I pohlédl jsem na všechno, co bylo mýma rukama vykonáno, na své klopotné pachtění, a hle, všechno je pomíjivost a honba za větrem; a žádný užitek z toho pod sluncem není. (Kaz 2,11)

**Osobní studium**

V určité životní etapě musí (nebo musel) každý z nás rozhodnout o své budoucnosti a vybrat si svou profesi nebo životní dráhu. Někteří se možná rozhodnou zůstat doma a starat se o rodinu a děti (což je samo o sobě jedním z nejušlechtilejších povolání). Jiní možná zdědili velký majetek. Ale většina lidí si musí vybrat profesi, zaměstnání, které je bude živit.

Každý z nás žije v určitých konkrétních podmínkách, které mohou nějakým způsobem omezovat výběr našeho budoucího životního zaměření. Ale ať už jsou vnější okolnosti jakékoliv, můžeme se v souvislosti s naším povoláním rozhodnout tak, aby náš život získal širší smysl a cíl. A to zvláště v kontextu poznání, že v Ježíši Kristu máme spasení. Ať už tedy děláme cokoliv, dělejme to k Boží slávě.

`Jakou životní moudrost shrnuje Šalomoun v textu Kaz 2,1–11? Co bys měl udělat, aby tvůj život měl smysl i přes jeho pomíjivost a zdánlivou marnost?`

Na to, abychom se začali „honit za větrem“, nepotřebujeme být bohatí. „Kořenem všeho toho zla je láska k penězům. Z touhy po nich někteří lidé zbloudili z cesty víry a způsobili si mnoho trápení.“ (1Tm 6,10) Člověk může být i chudý, ale jeho láska k penězům může být stejně zničující jako u bohatého.

Ano, potřebujeme si vydělávat na živobytí. Ale bez ohledu na to, čím se živíme a kolik vyděláváme, nesmíme si z bohatství udělat svou modlu. Mnoho rodin trpí jen proto, že otec nebo matka věnují všechnu sílu a veškerý čas na to, aby zbohatli. Kolik dětí nebo životních partnerů by dalo přednost raději skromnějšímu způsobu života, než aby jim v rodině neustále chyběl partner, otec nebo matka, kteří se ženou za penězi a kariérou! Každý se musí sám rozhodnout, co postaví v životě na první místo.

Už při stvoření Bůh naplánoval, aby byla práce součástí života člověka (Gn 2,15). Nebezpečné však je, když se práce stane centrem a (jediným) smyslem našeho života nebo se stane jen prostředkem k získání bohatství. To jsou chyby, o kterých píše Šalomoun. I on sám hledal smysl v uskutečňování různých projektů. A přestože mu některé přinesly určitou formu uspokojení, v konečném důsledku si uvědomil, že jsou bezvýznamné.

**Aplikace**

`Kdosi jednou napsal: „Kolik lidí v závěru svého života řeklo, že měli raději strávit více času v práci nebo v kanceláři než se svou rodinou?“ Co důležitého nám tento výrok objasňuje?`