---
title: 'Rozhodni se správně'
date: 06/04/2019
---

### Texty na tento týden
Ef 1,1–4; Mk 10,17–22; Mt 7,24.25; Př 18,24; 1K 15,33; Kaz 2,1–11

> <p>Základní verš</p>
> „Jestliže se vám zdá, že sloužit Hospodinu je zlé, vyvolte si dnes, komu chcete sloužit: zda božstvům, kterým sloužili vaši otcové, když byli za řekou Eufratem, nebo božstvům Emorejců, v jejichž zemi sídlíte. Já a můj dům budeme sloužit Hospodinu.“ (Joz 24,15)

Všimli jste si, že se v životě nepřetržitě rozhodujeme, neustále si vybíráme z více možností? Dalo by se to říct i tak, že od rána, kdy vstaneme, do večera, kdy jdeme spát, je před námi velké množství příležitostí si vybrat. Každý den je před námi tolik rozhodnutí, že už o nich často ani neuvažujeme. Jednoduše se rozhodneme.

Některé volby jsou jednoduché a staly se pro nás zcela běžnými. Jiné mohou zásadně změnit náš život a mohou mít dokonce následky pro věčnost – nejen pro nás, ale i pro naše rodiny.

Je proto důležité, abychom přemýšleli o rozhodnutích, která děláme. Jde nám zejména o ta důležitá, která mohou ovlivnit život nejen nás samotných, ale i životy členů naší rodiny.

Určitě mnozí z nás ještě i dnes litují rozhodnutí, která jsme udělali už kdysi dávno. Někteří z nás žijí na troskách vlastních špatných rozhodnutí. Naštěstí existuje odpuštění, vykoupení a uzdravení – a to dokonce i pro ta nejhorší rozhodnutí.

Tento týden se budeme podrobně věnovat tomu, jak se rozhodujeme, jak bychom měli k rozhodnutím přistupovat a jak mohou naše rozhodnutí ovlivnit nás i naše rodiny.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`