---
title: 'Výběr životního partnera'
date: 10/04/2019
---

> <p></p>
> 102Neodchyluji se od tvých soudů, neboť ty mi ukazuješ cestu. 103Jak lahodnou chuť má, co ty říkáš! Sladší než med je to pro má ústa. (Ž 119,102.103)

**Osobní studium**

Pokud platí, že si máme velmi pozorně vybírat své přátele, pak mnohem opatrnější a pečlivější bychom měli být při výběru svého budoucího životního partnera. Adam obdržel nesmírné požehnání tím, že Bůh pro něj stvořil životní společnici – vlastníma rukama a z Adamova těla. Adamův výběr byl jednoduchý, protože Eva byla jediná a byla dokonalá. My ostatní to máme trochu těžší, protože nikdo z nás není dokonalý a na výběr máme velké množství možných partnerů.

Jelikož toto rozhodnutí je opravdu důležité, Bůh nás v této oblasti našeho života nenechal bez poučení a rad. Kromě všech správných kroků, o kterých jsme uvažovali v části na pondělí, bychom měli v souvislosti s výběrem životního partnera přidat ještě několik dalších kroků (podrobněji se otázce manželství budeme věnovat v šesté lekci). Kromě rozhodnutí sloužit Hospodinu patří naše rozhodnutí o budoucím životním partnerovi mezi ta, která nejvážnějším způsobem ovlivní náš život.

**V následujících textech můžeme najít velmi obecné principy pro uskutečňování rozhodnutí v našem životě. Jak bys je aplikoval na výběr správného partnera pro manželství?**

`Ž 37,27`

`Ž 119,97.102.103`

`1K 15,33`

`Jk 1,23–25`

Kromě toho, že si potřebujeme vybírat svého životního partnera velmi opatrně, platí i následující úkol: Buď i ty správným člověkem pro manželství. „Jak byste chtěli, aby lidé jednali s vámi, tak vy ve všem jednejte s nimi; v tom je celý Zákon i Proroci.“ (Mt 7,12) Pokud se někomu podaří najít člověka, který splňuje všechny předpoklady pro to, aby byl dobrým manželem nebo manželkou, neznamená to, že jejich společná cesta životem bude úspěšná. Jednou z podmínek totiž je, aby tyto předpoklady splňoval i člověk, který manžela hledá. Pokud mu chybí základní kvality pro úspěšné budování dlouhodobého vztahu, pak se dříve či později objeví vážné problémy.

Takové poznání není ničím novým a uvedené principy můžeme pozorovat i v ostatních oblastech života. Apoštol Pavel na začátku svého Listu Římanům věnuje poměrně velký prostor tomu, aby lidem, kteří mají tendenci odsuzovat druhé, ukázal, že i oni sami se dopouštějí stejných chyb a provinění jako lidé, které odsuzují. Ježíš řekl: „Jak to, že vidíš třísku v oku svého bratra, ale trám ve vlastním oku nepozoruješ?“ (Mt 7,3)

**Aplikace**

`Uvažuj o tom, jak a kdy toužíš (nebo se různým způsobem dožaduješ), aby tví blízcí (možná životní partner či děti) měli takové vlastnosti nebo charakterové rysy, které tobě samému chybějí. Co se z tohoto poznání můžeš naučit?`