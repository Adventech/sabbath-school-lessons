---
title: 'Výběr přátel'
date: 09/04/2019
---

> <p></p>
> Přátelit se s kdekým je ke škodě; kdo však miluje, přilne víc než bratr. (Př 18,24)

**Osobní studium**

Mezi naše důležitá rozhodnutí patří výběr přátel. Obvykle nevěnujeme příliš mnoho času a úsilí otázce, kdo by měl být naším přítelem a kdo ne. Jednoduše trávíme čas s lidmi, kteří se těší ze stejných věcí jako my, a přátelství se vyvine postupně.

**Jaké principy pro výběr přátel se dají najít v následujících verších? Které z těchto principů považuješ za nejdůležitější? Proč?**

`Př 12,26`

`Př 17,17`

`Př 18,24`

`Př 22,24.25`

Možná to zní samozřejmě, ale abychom měli přátele, potřebujeme být přátelští. Někteří lidé možná netuší, proč jsou osamoceni, ale tím, co od nich odhání druhé pryč, může být být právě jejich nevrlost a nepříjemná povaha. „I ti nejlepší z nás mají tyto nepěkné povahové vlastnosti. Když si vybíráme přátele, měli bychom myslet i na to, aby je od nás neodehnalo poznání, že nejsme dokonalí. Druhé lidi bychom měli milovat a projevovat jim úctu i přes jejich nepřehlédnutelné chyby a nedostatky – to je totiž projev Kristova Ducha. Měli bychom se učit chápat nedostatky druhých s pokorou, uctivostí a trpělivou laskavostí. To nám pomůže zbavit se omezenosti a sobectví a naučí nás to velkorysosti a citlivosti.“ (PaM 95)

Mezi nejznámější příběhy o přátelství patří příběh o Davidovi a Jónatanovi. Kdyby byl Saul, první král Izraele a Jónatanův otec, věrný Bohu a poslušný, jeho království mohlo trvat několik generací a Jónatan mohl být jeho následníkem na královském trůnu. Když se ukázalo, že Saul není svého povolání hoden, Bůh si za nového krále Izraele vyvolil Davida. To však znamenalo, že se králem nemůže stát Jónatan, ačkoli trůn by mohl dědičně patřit právě jemu. Mimo jiné jde o názorný příklad toho, jak špatné rozhodnutí jednoho člena rodiny (Saula) ovlivní jiného člena rodiny (Jónatana).

Jónatan však neprojevil vůči Davidovi žádný hněv ani žádnou závist. Naopak, rozhodl se Davidovi pomoci a ochránit ho před hněvem svého otce Saula. „Jónatan přilnul celou duší k Davidovi, zamiloval si ho jako sebe sama.“ (1S 18,1) Jde o krásný a silný příklad opravdového přátelství.

**Aplikace**

`Biblický text 1K 15,33 zní ve většině českých překladů následovně: „Neklamte se: ‚Špatná společnost kazí dobré mravy.‘“ (ČEP) Řecký text je možné přeložit i následovně: „Špatné vztahy (řecky homiliai – „vztahy“, ale i „vzájemná komunikace“ nebo „řeči“) kazí dobré mravy.“ Jaká je tvá vlastní zkušenost s přáteli, kteří ti ublížili, i když to vůbec neměli v úmyslu? Jak může chybný výběr přátel ublížit rodinným vztahům?`