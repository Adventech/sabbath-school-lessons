---
title: 'Svobodná vůle, svobodná volba'
date: 07/04/2019
---

> <p></p>
> 9[Bůh], který nás spasil a povolal svatým povoláním ne pro naše skutky, nýbrž ze svého rozhodnutí a z milosti, kterou nám daroval v Kristu Ježíši před věčnými časy 10a nyní zjevil příchodem našeho Spasitele Ježíše Krista. On zlomil moc smrti a zjevil nepomíjející život v evangeliu. (2Tm 1,9.10)

**Osobní studium**

Někteří křesťané věří, že Bůh už před jejich narozením rozhodl, zda budou spaseni nebo ne. Tento teologický přístup tvrdí, že lidé, kteří budou na konci zatraceni, přijdou o věčnost proto, že to tak Bůh ve své moudrosti rozhodl. Znamená to tedy, že nezáleží na volbách konkrétního člověka – pokud tak rozhodl Bůh, takový jedinec bude zatracen.

Naštěstí jako adventisté sedmého dne – spo­lu s většinou ostatních křesťanů  – věříme, že Boží vůlí je zachránit každého člověka. Bůh nás vyvolil ke spasení a záleží jen na rozhodnutí každého jednotlivce, zda tuto nabídku přijme a bude zachráněn, nebo ne.

`Uvažuj o textech Ef 1,1–4; Tt 1,1.2 a 2Tm 1,9.10. Co tyto verše mluví o vyvolení Bohem? Kdy si Bůh vyvolil lidi ke spasení?`

Toto biblické poselství je úžasné, avšak přesto budou někteří lidé zatraceni (Mt 25,41). Je to proto, že ačkoliv Bůh touží zachránit každého, dal člověku úžasný dar, kterým je svobodná vůle.

`Uvažuj o textu Mk 10,17–22. Co se z těchto veršů můžeme dozvědět o svobodné vůli člověka?`

Bůh nás nenutí, abychom ho milovali. Aby láska zůstala láskou, musí vycházet z dobrovolnosti, ze svobodného rozhodnutí. Bible znovu a znovu vypráví příběh Boha, který se sklání k ztracenému člověku a touží, aby mu člověk – bez jakéhokoliv nátlaku – odevzdal své srdce. Tuto skutečnost můžeme nejlépe pozorovat v životě a službě Ježíše Krista a ve způsobu, jak na jeho pozvání reagovali lidé, kteří se mohli svobodně rozhodnout. Některé k sobě přitáhl, jiní usilovali o jeho smrt.

Ano, Bůh nás vyvolil ke spasení, ale v konečném důsledku musí každý z nás učinit rozhodnutí, zda jeho záchranu přijme. Mnohé věci v našem životě nemůžeme ovlivnit ani o nich svou vůlí jakkoliv rozhodovat. V otázce naší věčné záchrany nám ale Bůh tuto možnost dává. Není pochyb o tom, že ze všech našich životních rozhodnutí je právě rozhodnutí sloužit Bohu tím, které má pro nás největší důsledky. Toto naše rozhodnutí ovlivní nejen nás, ale i všechny, kteří naše rozhodování pozorují. A největší vliv to bude mít samozřejmě na lidi, kteří jsou nám nejblíže – na členy naší rodiny.

**Aplikace**

`Jak bys svému příteli vysvětlil, že rozhodnutí pro Boha má svou hodnotu jen tehdy, když ho člověk dělá upřímně a rozhodne se svobodně?`