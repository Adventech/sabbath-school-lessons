---
title: Společenství
date: 21/04/2019
---

> <p></p>
> 32Hle, přichází hodina, a již je zde, kdy se rozprchnete každý do svého domova a mne necháte samotného. Ale nejsem sám, neboť Otec je se mnou. 33To jsem vám pověděl, abyste nalezli ve mně pokoj. Ve světě máte soužení. Ale vzchopte se, já jsem přemohl svět. (J 16,32.33)

**Osobní studium**

`Uvažuj o textu Kaz 4,9–12. Co je základní myšlenkou těchto veršů? O jakém obecném životním principu se zde hovoří?`

Jen málo z nás zvládá život o samotě. I když jsme samotáři a užíváme si chvíle samoty, dříve či později nejen zatoužíme po společenství, ale možná jej dokonce potřebujeme – především v době problémů nebo nouze.

Naneštěstí jsou i v církvi, mezi spolupracovníky nebo v našem sousedství lidé, kteří se nemají na koho obrátit nejen v době nouze, ale nemají si s kým promluvit ani o běžných věcech. Pocit osamělosti se může dostavit kdykoliv. Jeden svobodný muž to vyjádřil následovně: „Nejtěžším dnem je pro mě neděle. Během týdne jsem obklopen kolegy a v sobotu jsem ve sborovém společenství. Ale v neděli jsem úplně sám.“

**Uvažuj o následujících verších. Co se z nich můžeš naučit v souvislosti s časem, kdy prožíváš období osamělosti?**

`J 16,32.33`

`Fp 4,11–13`

Jako křesťané prožíváme nejen svou víru v Boha, ale i skutečné a osobní společenství s Bohem. Vědomí Boží blízkosti by nám mělo přinášet úlevu a útěchu. Ale ani blízkost, kterou Adam prožíval s Bohem v Edenu, nezabránila Bohu v tom, aby konstatoval: „Není dobré, aby člověk byl sám.“ (Gn 2,18) Bůh tedy věděl, že navzdory společenství s ním v dokonalém světě neporušeném hříchem člověk potřebuje společenství jiných lidí. O to více to platí i pro každého z nás .

Měli bychom být opatrní a nedělat ukvapené závěry. Skutečnost, že žijeme obklopeni množstvím lidí, neznamená, že by se člověk nemohl cítit osamělý. Často ti nejosamělejší žijí ve velkých městech, kde jsou v každodenním kontaktu se stovkami či tisíci jiných lidí. Být mezi lidmi neznamená, že se člověk nemůže cítit sám, osamělý, odcizený a s velkou touhou po společenství.

**Aplikace**

`Ne vždy je snadné rozpoznat, kdo se cítí osamělý, opuštěný, odcizený, odmítnutý nebo prožívá bolest a potřebuje někoho, s kým by si mohl alespoň promluvit. Co můžeš ty sám aktivně udělat, abys byl citlivější k lidem, se kterými přicházíš do kontaktu?`