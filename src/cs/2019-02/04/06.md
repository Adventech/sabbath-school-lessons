---
title:  Duchovní vdovství
date:  24/01/2019
---

> <p></p>
> Tvým manželem je přece ten, jenž tě učinil, jeho jméno je Hospodin zástupů, tvým vykupitelem je Svatý Izraele; nazývá se Bohem celé země. (Iz 54,5)

**Osobní studium**

Mladá žena jménem Natálie byla vdaná již sedm let, když se na pozvání své kamarádky zúčastnila evangelizačních přednášek v místním sboru církve adventistů. Přesvědčena tím, co se tam dozvěděla, rozhodla se odevzdat svůj život Ježíši Kristu, prožila zkušenost znovuzrození a navzdory rázným protestům manžela a jeho rodičů, vlastních rodičů a dokonce i sousedky se Natálie rozhodla nechat se pokřtít a vstoupit do církve adventistů. Své nově nabyté víře přizpůsobila co nejvíce i svůj životní styl.

Je snadno představitelné, že čelila obrovskému tlaku. Její manžel dokonce argumentoval docela pochopitelně: „Takovou jsem si tě nebral, jsi najednou někdo úplně jiný, já chci zpět tu starou Natálii, které jsem sliboval svou věrnost.“ Od té doby uplynulo již několik let a Natálie se stále snaží žít svůj život víry. Přestože její manželství stále trvá, její stav by se dal označit i slovy „duchovní vdova“. Svůj duchovní život totiž nemá s kým sdílet, ani s tím, kdo je jí jinak nejbližší.

**Jaké povzbuzení můžeme najít v následujících verších pro ty, kteří se mohou cítit jako „ovdovělí“ pro svou víru?**

`Iz 54,5`

`Oz 2,21.22`

`Ž 72,12`

Po celém světě žijí v našich sborech „Natálie“. Tito lidé, muži nebo ženy, žijí sice v manželství, ale sborové společenství navštěvují sami nebo jen se svými dětmi. Možná si vzali partnera jiného vyznání či zcela nevěřícího. Možná se rozhodli přidat k církvi, ale jejich partner ne. A možná byli při uzavření manželství oba členy církve, ale jejich partner z nějakého důvodu změnil názor, přestal chodit do sboru, nebo se dokonce stal nepřátelským vůči náboženství a duchovním věcem. Tito lidé chodí sami do sboru, sami sedí během polední přestávky, sami navštěvují různé sborové aktivity. Jsou smutní, že nemohou finančně podporovat církev tak, jak by chtěli, protože jejich partner s tím nesouhlasí. A tak přesto, že žijí v manželství, v duchovní oblasti se cítí osamělí, podobně jako vdovci nebo vdovy.

Každý z nás se zřejmě ve sborovém společenství s takovým člověkem setkal. I tito lidé potřebují naši lásku a podporu.

**Aplikace**

`Jaké praktické kroky může podniknout tvé sborové společenství ve snaze pomoci „duchovním vdovám a vdovcům“ ve vašem středu?`