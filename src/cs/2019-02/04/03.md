---
title:  Život svobodného člověka
date:  21/01/2019
---

> <p></p>
> 26Domnívám se, že vzhledem k tomu, co má přijít, je pro člověka nejlepší zůstat tak, jak je. 27Máš ženu? Nechtěj se s ní rozejít. Jsi bez ženy? Žádnou nehledej. 28Ale i když se oženíš, nezhřešíš. A vdá-li se dívka, nezhřeší. Dolehne však na ně tíseň tohoto času. Toho vás chci ušetřit. 29Chci říci, bratří, toto: Lhůta je krátká. Proto ti, kdo mají ženy, ať jsou, jako by je neměli. (1K 7,26–29)

**Osobní studium**

Mladá svobodná žena mluvila o výhodách svého života: „Dvakrát jsem měla možnost jít sloužit do vzdálené misijní oblasti a pokaž­dé jsem se bez většího váhání rozhodla jít.“ Člověk žijící v manželství, který má odpovědnost za rodinu, by zřejmě takové rozhodnutí dělal mnohem déle a složitěji, protože by se netýkalo jen jeho, ale také partnera a dětí.

`Uvažuj o textu 1K 7,25–35. Jaké dobré důvody dává apoštol Pavel pro to, aby člověk nevstupoval do manželství?`

Mnozí lidé jsou přesvědčeni, že manželství je pro ně Boží vůlí. Neřekl snad Bůh: „Není dobré, aby člověk byl sám“? Přesto vidíme v Písmu také příklady lidí, kteří do manželství nevstoupili. Největším příkladem je zřejmě Ježíš.

Proroku Jeremjášovi Hospodin řekl, aby zůstal svobodný (Jr 16,1–3). Šlo o příkaz, který souvisel s danou dějinnou situací a Jeremjášovo uposlechnutí tohoto Božího nařízení mělo být jakýmsi poselstvím, které danou situaci ilustrovalo. Nevíme, zda tento příkaz platil až do konce Jeremjášova života. Víme však, že i když byl svobodný (nebo možná právě proto), byl Jeremjáš významným prorokem.

Ani u Ezechiele neměl rodinný stav hrát zásadní roli. Přestože jeho manželka zemřela náhle a nečekaně, Hospodin mu dokonce nedovolil ani truchlit a měl pokračovat ve službě, pro kterou ho Bůh ustanovil (Ez 24,15–18).

Prorok Ozeáš měl zkušenost se svým rozvráceným manželstvím, ale přesto pokračoval ve službě. Celý jeho příběh vyznívá velmi zvláštně: Bůh prorokovi přikázal vzít si za manželku prostitutku, o níž věděl, že Ozeáše nakonec opustí pro jiné muže (Oz 1–3). Z dnešního úhlu pohledu víme, že Hospodin se na prorokovi snažil poukázat na jednostrannost své lásky, kterou miluje Izrael. Pro samotného Ozeáše však muselo být nesmírně traumatické být součástí takového „podobenství“.

Ani v jednom z uvedených příkladů nebylo pro Hospodina problémem selhávající manželství proroků. Boha zajímala bezúhonnost, čestnost, poslušnost a schopnost jeho služebníků zprostředkovat lidem svěřené poselství. I my bychom si měli být jisti, že náš život není s konečnou platností omezen tím, zda jsme vstoupili nebo nevstoupili do manželství, nebo zda se naše manželství náhodou nerozpadlo. Mnozí dnes velmi radikálně tvrdí, že pokud nežijeme v manželství, nejsme úplní či přímo dokonalí. Pavel na podobné myšlenky reaguje: „Vybízím vás, bratří, pro Boží milosrdenství, abyste sami sebe přinášeli jako živou, svatou, Bohu milou oběť; to ať je vaše pravá bohoslužba. A nepřizpůsobujte se tomuto věku, nýbrž proměňujte se obnovou své mysli, abyste mohli rozpoznat, co je vůle Boží, co je dobré, Bohu milé a dokonalé.“ (Ř 12,1.2)

**Aplikace**

`Jak prakticky může být vaše sborové společenství nápomocné lidem, kteří z jakéhokoliv důvodu nežijí v manželství – ať už jde o členy církve, či nikoliv?`