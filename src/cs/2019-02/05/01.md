---
title: 'Slova moudrosti pro rodiny'
date: 27/04/2019
---

### Texty na tento týden
Př 5,3–14; Mt 19,5; 1K 7,3.4; Př 13,22; 14,26; 17,22; 23,13; 31,10–31

> <p>Základní verš</p>
> „Důvěřuj Hospodinu celým srdcem, na svoji rozumnost nespoléhej. Poznávej ho na všech svých cestách, on sám napřímí tvé stezky.“ (Př 3,5.6)

Ať už se právě teď nacházíme v jakémkoliv životním období, vše pro nás samozřejmě začalo matkou a otcem. A to bez ohledu na to, jaký – a zda vůbec nějaký – vztah jsme spolu měli. Je také mnoho lidí, kteří během života nezažijí žádnou jinou rodinu kromě té, v níž vyrostli.

Bez ohledu na okolnosti a životní období, ve kterých se právě teď nacházíme, kniha Přísloví obsahuje pestrou paletu pokynů, básní, otázek a dalších slov moudrosti. Mnoho z nich se zaměřuje přímo na rodinné vztahy, jiné můžeme jako moudrá naučení aplikovat na situa­ci v rodině. Cílem knihy Přísloví je mimo jiné poskytnout rady, které mají rodičům pomoci vést své děti k zbožnému a mravnému životu. Tak jako může rodič napsat svému dítěti dopis, ve kterém mu dá rady a povzbuzení před odchodem na vysokou školu, odstěhováním se do podnájmu nebo vycestováním za prací do zahraničí. Přísloví jsou radami otce synovi: „Můj synu, poslouchej otcovo kárání a matčiným poučováním neopovrhuj.“ (Př 1,8) V Páté knize Mojžíšově nacházíme přímou výzvu, aby rodiče vyprávěli o své víře a jejím smyslu příští generaci. Kniha Přísloví přináší rady a inspiraci, jak to dělat. Ve slovech rodiče tu zaznívá hlas nebeského Otce, který vyzývá, abychom se naučili opravdové moudrosti.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`