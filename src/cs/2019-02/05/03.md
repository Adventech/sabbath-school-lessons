---
title:  Výzva otcům
date:  28/01/2019
---

> <p></p>
> V bázni před Hospodinem má člověk pevné bezpečí a útočiště pro své syny. (Př 14,26)

**Osobní studium**

**Uvažuj o následujících verších a zaznamenej si charakterové vlastnosti otců, které mohou mít pro jejich děti dlouhodobé důsledky.**

`Př 13,22; 27,23.24`

`Př 14,26`

`Př 15,1.18; 16,32`

`Př 15,27`

`Př 29,17; B21`

Charakter otců má přímý vliv na jejich děti a na dědictví (a zdaleka ne pouze na hmotné), které jim zanechávají. Děti hledají u svého otce podporu, zájem, lásku, vedení a vzor. Přísloví chválí otce, kteří jsou spolehlivými živiteli a moudrými správci rodinných prostředků. „Kdo se žene za ziskem, rozvrací svůj dům...“ (Př 15,27) Chamtivost a nenasytnost mají mnoho podob. Otcové by měli mít dostatek moudrosti, aby byli ochotni dát rodině přednost před prací. Zbožní otcové jsou trpěliví a umějí se ovládat. Uvědomují si, že děti jsou na nich závislé. Vychovávají a usměrňují své děti, zároveň si však dávají pozor, aby svou autoritu nezneužívali. A co je nejdůležitější, oddaní otcové touží následovat Boha, chtějí se nechat ovládat jeho láskou a Božím slovem, aby mohli vést své děti po správných cestách.

A konečně, tím nejdůležitějším, co může otec pro své děti udělat, je milovat jejich matku. Věrnost a laskavé projevy náklonnosti (nebo naopak jejich nedostatek) ovlivňují dítě a jeho blaho ještě i v dospělosti.

V knize Přísloví patří mezi klíčová témata věrnost člověka Bohu, oddanost v manželství a rodině a také bezúhonnost a poctivost v osobním a společenském životě. Úspěch v těchto oblastech závisí na stavu srdce člověka. Člověka to neustále táhne do hříchu (mimomanželský sex, lenost, láska k penězům nebo zneužívání moci), ale moudrý manžel a otec hledá pomoc u Boha a snaží se dělat jen správná rozhodnutí.

**Aplikace**

`Jak se principy, o kterých jsme dnes mluvili, vztahují na všechny lidi – nejen na otce? Jak tvé chování ovlivňuje (v dobrém nebo ve špatném) druhé lidi – a především děti? V kterých oblastech potřebuješ být opatrnější?`