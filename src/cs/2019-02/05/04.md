---
title: 'Výchova s láskou'
date: 30/04/2019
---

> <p></p>
> Ukazuje stezku k životu, kdo dbá na napomenutí, kdežto kdo si domluv nevšímá, zavádí na scestí. (Př 10,17)

**Osobní studium**

**Uvažuj o následujících verších. Co říkají o napomínání a trestání dětí?**

`Př 10,17`

`Př 23,13.14`

`Př 29,1`

`Př 29,15`

Rodiče někdy trestají své děti, aby jim ukázali, co je společensky nepřijatelné chování, aby je potrestali za neposlušnost, nebo aby dokonce jen vyjádřili svou nelibost. Jaký však měl Bůh záměr s napomínáním a trestáním? Přísloví dávají oboje do souvislosti s nadějí do budoucnosti (Př 19,18). Zbožní rodiče vědí, že jejich děti mají hříšnou přirozenost. A s tím jim může pomoci jen jediná síla – tou silou je Ježíš Kristus (Ed 29; VYCH 19). Posláním křesťanského rodičovství je vést děti k Bohu. A s tím souvisí i důsledná výchova, která někdy vyžaduje i přísné napomenutí nebo trest.

Podpora křehké rostlinky. Pokud se na výchovu díváme Kristovýma očima, pak napomenutí nevnímáme jako trest ani jako vyjádření moci, ale jako záchrannou akci. Božím plánem je, aby milující rodiče, kteří si uvědomují moc hříchu, vedli kroky svých dětí ke Kristu. Starostliví rodiče vychovávají laskavě a zároveň důsledně. Usilují převést své děti jejich dětstvím a dospíváním tak, jako se zahradník stará o nově zasazené stromky – dokud se děti nenaučí sebeovládání a správnému rozhodování. Konečným cílem výchovy je, aby děti začaly důvěřovat Bohu a podílely se na Božím plánu záchrany, růstu a zralosti.

`Jaké poselství pro rodiče můžeme najít v Př 13,24 a 23,13.14?`

Můžeme říci, že jen několik veršů v Bibli zmiňuje „hůl“ („metlu“; heb. šebet) v kontextu výchovy dětí. V křesťanské literatuře pro rodiče se často uvádí, že rodiče by měli po­užívat hůl podobně, jako ji používá nebeský Pastýř pro vedení svého stáda, na kterém mu záleží (Ž 23,4).

Na jiných místech Písmo vede rodiče k tomu, aby své děti trpělivě vyučovali, byli jim pevným vzorem, komunikovali s nimi a měli s nimi dobrý vztah. To je cesta, jak děti pozitivně ovlivnit ke změně (Dt 11,18.19). Pokud má mít napomínání a kárání očekávaný výchovný a záchranný efekt, děti musejí cítit, že je jejich rodiče milují (Př 13,24).

**Aplikace**

`Co mohou rodiče udělat, pokud při výchově „přestřelí“ a napomenutí nemá zamýšlený výsledek, protože je příliš drsné nebo nesprávně pochopené?`