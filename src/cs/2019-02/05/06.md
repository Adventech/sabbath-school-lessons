---
title:  Opravdu bohatá manželka
date:  31/01/2019
---

> <p></p>
> Ženu statečnou kdo nalezne? Je daleko cennější než perly. (Př 31,10)

**Osobní studium**

Kniha Přísloví končí oslavou manželky s ušlechtilým charakterem (31,10–31). Pokus se identifikovat všechny dobré vlastnosti a kvality, o nichž se hovoří v této části knihy Přísloví.

Popisovaná žena má mimořádné vlastnosti. Celá stať je napsána ve formě básně a každý verš začíná na jedno z 22 písmen hebrejské abecedy (v abecedním pořadí). V celém holdu úctyhodné ženě můžeme cítit, že dokonce ani celá abeceda neposkytuje dostatečný prostor pro náležitou chválu!

Důraz, který dávají přísloví na důležitost výběru toho správného partnera, odráží následující výrok: „Žena statečná je korunou svého manžela, kdežto ostudná mu je jako kostižer v kostech.“ (Př 12,4) Na konci knihy Přísloví jsou všechny vlastnosti a charakterové rysy představeny na jakémsi ideálu dokonalé ženy, kterou všichni milují a velebí.

Všechny tyto vlastnosti a talenty samozřejmě nemusí mít jediná (nebo každá) žena. Nejde ani o jakýsi seznam, podle kterého by měli manželé měřit své manželky. Prostřednictvím popisu vlastností a schopností dokonalé ženy autor této části knihy Přísloví vyslovuje to, co je nejdůležitější a univerzálně platné pro každou ženu (ale i pro každého muže). Co by tedy mělo být součástí jejich charakteru? Důvěryhodnost, soucit, spolehlivost, oddanost, laskavost a píle. Tajemstvím a základem takového života je podle knihy Přísloví to, že „se bojí Hospodina“ (Př 31,30).

V Př 31,10 se mluví o ženě „statečné“ („zdat­né“ ČSP; „znamenité“ B21). Hebrejský výraz znamená „bohatá“ nebo „mocná“. Toto slovo je v Ž 62, 11 přeloženo jako „jmění“ nebo „majetek“ (ČSP) a v knize Jozue popisuje „udatné“ bohatýry (Joz 1,14). Také Bóaz hovoří o Rút jako o „znamenité“ ženě (Rt 3,11). Ve verši Př 31,10 vidíme dvojí pohled na „bohatství“. Skutečné bohatství však vychází z charakteru, poctivosti a z bázně před Hospodinem. Takové bohatství je mnohem cennější než bohatství spočívající ve zlatě, drahých kamenech nebo perlách.

**Aplikace**

`Které čestné a statečné ženy tě v životě nejvíce ovlivnily? Jak bys rozšířil seznam charakterových a povahových kvalit zbožné ženy?`