---
title:  Je lepší žít na střeše?
date:  01/05/2019
---

> <p></p>
> Radostné srdce hojí rány, kdežto ubitý duch vysušuje kosti. (Př 17,22)
> Lépe je bydlet na střeše v koutku než se svárlivou ženou ve společném domě. (Př 21,9)

**Osobní studium**

`Uvažuj o textech Př 21,9.19 a 27,15.16. Proč podle tebe používá autor humor k vyjádření postřehů a moudrostí o některých negativních aspektech rodinného života?`

Mnohá vyjádření z knihy Přísloví se zaměřují na soužití v rodině. Silná vyjádření bývají často „zjemněna“ trochou vtipu, podobně jako když o chování nepříliš citlivého přítele říkají: „Svlékat šaty v chladný den či nalévat do louhu ocet je zpívat písně srdci sklíčenému.“ (Př 25,20) Podobně vtipně vyznívá i vyjádření na vrub „ranních ptáčat“: „Kdo za časného jitra příliš hlasitě dobrořečí svému bližnímu, tomu se to bude počítat za zlořečení.“ (Př 27,14) Manželky, které čtou verše o svárlivých ženách, by určitě rády přidaly i pár přísloví o mužích! Možná by argumentovaly tím, že vyjádření o hádavých ženách, které jsou protivnější než „neustálé zatékání vody“ (Př 19,13), celou situaci jen mlží, neboť muži mají stejnou odpovědnost za atmosféru v rodině a jsou minimálně stejně schopní vyvolávat hádky jako ženy. 

*Radostné srdce pomáhá.* Pro život v rodině je dobré mít smysl pro humor. Humor můžeme vnímat jako jakési „mazivo“, které pomáhá snižovat stres a napjaté situace, jak připomíná úvodní verš: „Radostné srdce hojí rány, kdežto ubitý duch vysušuje kosti.“ (Př 17,22)

V knize Přísloví nacházíme lék v podobě humoru, který nám pomáhá pousmát se nad některými typy hněvivého a popudlivého chování. Možná právě tehdy, když se zasmějeme (nebo když nás samotné zasáhne vtipná poznámka odhalující naše chyby), jsme lépe připraveni mluvit o návycích nebo chování, které nás zlobí nebo provokuje. O humoru je však třeba říci i to, že by neměl sloužit ke zlehčování nebo obcházení problémů, které vyžadují naši vážnou pozornost. 

Mírné zvýšení tělesné teploty může být známkou chronického infekčního onemocnění. Hádky, rozbroje a stížnosti mohou signalizovat, že kdesi na pozadí se u jednoho nebo více členů rodiny nachází potlačený hněv. Ten může souviset s problémy v oblasti důvěry nebo komunikace ve vztazích. Jeden z partnerů může tímto způsobem zkoušet vyřešit to, co ho ve vztahu trápí – například projevy moci, manipulace nebo neochota druhého partnera komunikovat. Pokud se infekci podaří vyléčit, symptomy postupně odeznějí. V rodině bychom se neměli vyhýbat řešení problémů, a už vůbec bychom se neměli vyhýbat jeden druhému. Členové rodiny, kteří milují Hospodina a jsou připraveni mluvit o svých potřebách a pocitech, se mnohem spíše dostanou k podstatě důvodu svého hněvu a podaří se jim vzniklý problém vyřešit.

**Aplikace**

`Proč je smích důležitou součástí rodinného života? Jak může být v našich vztazích k dobrému? Jak by se mohl humor zneužít?`