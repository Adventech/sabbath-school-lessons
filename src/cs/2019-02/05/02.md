---
title: 'Milovat svou ženu'
date: 28/04/2019
---

> <p></p>
> 18Buď požehnán tvůj zdroj, raduj se z ženy svého mládí, 19z milované laně, z líbezné srny; její prsy ať tě vždycky opojují, kochej se v jejím milování ustavičně. (Př 5,18.19)

**Osobní studium**

Prostuduj si text Př 5,3–14. Na základě těchto veršů se pokus udělat seznam všech problémů a následků, které vyplývají z mimomanželských milostných poměrů.

Zbožný člověk si své nejhlubší city a prožívání sexuální intimity ponechává až pro manželství (pokud je svobodný) nebo si je chrání v manželství (pokud žije v manželském svazku). Přísloví promlouvají výslovně k mužům, ale stejné myšlenky platné pro ženy jsou vyjádřeny v Písni Šalomounově (Pís 4,12–15). Velkou přitažlivost zakázané lásky bychom měli vnímat v kontextu hrozných následků hříchu. Příležitostným milostným aférám chybí oddanost a závazky, proto trvají mnohem kratší čas než opravdový intimní, hluboký vztah. Mimomanželské vztahy plýtvají finančními, tělesnými i citovými silami člověka. A co je nejdůležitější, jednou se budeme muset před Bohem zodpovídat za rozhodnutí, která jsme v této oblasti života udělali (Př 5,20.21).

Sexuální intimita patří mezi největší dary, které Bůh člověku dal. Je však třeba říci, že patří výhradně do manželského svazku (Mt 19,5; 1K 7,3.4; Žd 13,4). V knize Přísloví je obrazně vyjádřeno citlivé téma potěšení a uspokojení, jaké mají prožívat manželé při svém milování. Jsou použity obrazy dostatku čerstvé vody a také uspokojení všech potřeb v náručí manželky. Je to připomenuto v kontrastu s chřadnutím, které je následkem nevěrnosti. Slovní spojení „žena tvého mládí“ (Př 5,18) naznačuje, že vzájemná věrnost a oddanost trvají, i když manželé stárnou. Manžel se stále může „opájet“ a „kochat“ (Př 5,19) láskou a krásou své manželky.

V našem hříšném stavu nás mohou se­xuál­ní touhy vést úplně jiným směrem, než byl původní Boží plán při stvoření. Bůh však dal člověku schopnost přemýšlet a rozhodovat se. Pokud se vědomě nevyhýbáme pokušením, pokud jim podléháme a nesnažíme se žít podle Boží vůle, postupně nás mohou zcela ovládnout. Pevné přijetí záměru, který měl Bůh se sexualitou jako nedílnou součástí láskou naplněného manželského svazku, může zakázaným sexuál­ním vztahům zabránit. Rozhodnutí pro celoživotní věrnost Bohu a plánu, který měl se sexualitou pro manželství, nevychází jen z moudrosti a opatrnosti, ale přináší s sebou i štědrou odměnu.

**Aplikace**

`Jakou radu byste dali někomu, kdo zápasí se sexuálním pokušením, které může jeho manželství snadno zničit?`