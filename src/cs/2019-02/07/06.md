---
title:  Závazek lásky
date:  14/02/2019
---

> <p></p>
> 16Ale Rút jí odvětila: „Nenaléhej na mne, abych tě opustila a vrátila se od tebe. Kamkoli půjdeš, půjdu, kdekoli zůstaneš, zůstanu. Tvůj lid bude mým lidem a tvůj Bůh mým Bohem. 17Kde umřeš ty, umřu i já a tam budu pochována. Ať se mnou Hospodin udělá, co chce! Rozdělí nás od sebe jen smrt.“ (Rt 1,16.17)

**Osobní studium**

Soudržnost a jednota rodiny je založena na vzájemné oddanosti jejích členů. Celé to samozřejmě začíná věrností manželských partnerů a jejich vzájemnou péčí o sebe. Je smutné, že biblické dějiny jsou plné příkladů porušených slibů, narušené důvěry a nedostatku oddanosti. V Písmu se však nachází i mnoho příkladů obyčejných lidí, kteří s Boží pomocí přijali závazek milovat své přátele a rodiny a své sliby dodrželi.

**Uvažuj o následujících rodinách a vzájemných vztazích mezi jejich členy. Jak je možné láskyplný vztah mezi členy rodiny vzbudit nebo posílit?**

`Vztahy mezi rodiči a dětmi (Gn 33,12–14; Ex 2,1–10).`

`Vztahy mezi sourozenci (Gn 37,17–28).`

`Vztahy mezi příbuznými (Rt 1,16–18; 2,11.12.20; 3,9–13; 4,10.13).`

`Vztahy mezi manžely (Oz 1,2.3.6.8; 3,1–3).`

Když přijmeme závazek k jinému člověku – ať už v manželském svazku, nebo početím či osvojením dítěte – musíme být ochotni vzdát se sami sebe, což se projeví tím, že v budoucnu nebudeme mít vše tak pod kontrolou jako teď a budeme se muset rozhodovat jiným způsobem než dosud. Zákony mohou omezovat špatné chování, ale aby manželství a rodinné vztahy mohly vzkvétat, musí být naplněny láskou.

**Aplikace**

`Uvažuj o textu Žd 13,5. Co pro tebe osobně znamená Boží zaslíbení, že tě nikdy neopustí? Jak tě jeho závazek ovlivňuje a jak mění tvůj vztah k Bohu, k životnímu partnerovi, k tvým dětem a k spoluvěřícím?`