---
title: 'Sobectví – ničitel rodiny'
date: 14/05/2019
---

> <p></p>
> 3V ničem se nedejte ovládat ctižádostí ani ješitností, nýbrž v pokoře pokládejte jeden druhého za přednějšího než sebe; 4každý ať má na mysli to, co slouží druhým, ne jen jemu. 5Nechť je mezi vámi takové smýšlení jako v Kristu Ježíši. (Fp 2,3–5)

**Osobní studium**

„Pokud bychom odložili sobectví, za pět minut by se nám podařilo vyřešit většinu problémů.“ (EW 119)

Naše lidská přirozenost je poznamenána hříchem. Pravděpodobně největším příkladem této zkaženosti je prokletí sobectví. Sobectví je nám vlastní od narození. Již malé děti se už od počátku projevují tím, že chtějí všechno pro sebe. „Já, já, já sám, mně, dej...“ Jakmile člověk dospěje, tyto charakterové rysy mohou nabýt obludných rozměrů – a to především v prostředí domova.

Ježíš nás přišel nejen zachránit od hříchu, ale chce nás i změnit (Ef 4,24). V Písmu nacházíme zaslíbení, že díky Kristově moci nás nemusí ovládat naše hříchem poznamenané já. Celý Ježíšův život je dokonalým příkladem obětavé služby a nesobeckého jednání. Když následujeme Ježíšův způsob života (1J 2,6), postupně překonáme i sklony žít jen sami pro sebe.

**Uvažuj o následujících textech. Co se z nich můžeš dozvědět o nesobeckém způsobu života? Čím pro tebe mohou být tyto texty posílením a inspirací?**

`Fp 2,3–11`

`1J 3,16–18`

Jak je uvedeno v citátu Ellen G. Whiteové zmíněném výše, pokud bychom odložili pýchu a sobectví, mnoho problémů by se nám podařilo vyřešit velmi rychle – ještě dříve, než by se změnily v něco nesnesitelného. Všichni členové rodiny – a především rodiče – musejí být očištěni od hříchu pod Kristovým křížem, který je v celém vesmíru tím největším příkladem nesobeckého jednání. Tuto změnu potřebujeme podstoupit, i kdyby to znamenalo neustále se vracet pod kříž a v pokorné modlitbě, ve víře a v slzách znovu a znovu prosit o nový začátek.

**Aplikace**

`Kolik času trávíš na modlitbách za to, aby tě Kristus zbavil sobectví, které se projevuje ve tvém životě? Na co by ses měl zaměřit? Co je základním předpokladem změny v životě člověka?`