---
title:  Kristus jako střed rodiny
date:  10/02/2019
---

> <p></p>
> 16Oba dva usmířil s Bohem v jednom těle, na kříži usmrtil jejich nepřátelství. 17Přišel a zvěstoval pokoj, pokoj vám, kteří jste dalecí, i těm, kteří jsou blízcí. 18A tak v něm smíme obojí, židé i pohané, v jednotě Ducha stanout před Otcem. 19Nejste již tedy cizinci a přistěhovalci, máte právo Božího lidu a patříte k Boží rodině. 20Jste stavbou, jejímž základem jsou apoštolové a proroci a úhelným kamenem sám Kristus Ježíš. (Ef 2,16–20)

**Osobní studium**

`Uvažuj o textu Ef 2,11–22. Jaký obraz Pavel používá k vyjádření jednoty, která má prostřednictvím Krista existovat mezi lidmi? Jakým způsobem Kristus ze „dvou“ udělal „jednoho“ (Ga 3,28)?`

Kristův kříž kromě smíření s Bohem pomáhá odstranit i bariéry v mezilidských vztazích. V židovském chrámu oddělovaly zdi různé skupiny lidí – muže a ženy a také židy od věřících z pohanů. Pro popis jednoty věřících z obou skupin (židů a pohanů) Pavel používá jazyk, který můžeme aplikovat i na jiné rozdělení – mezi národy, mezi etnickými a sociálními skupinami a také mezi muži a ženami. „...Svou obětí odstranil zákon ustanovení a předpisů, aby z těch dvou, z žida i pohana, stvořil jednoho nového člověka, a tak nastolil pokoj.“ (Ef 2,14b.15) Je to dobrá zpráva, která pomáhá prožívat zkušenost „jednoho těla“ i s partnerem v manželství. Díky víře v Krista mohou prožít smíření i rodiny, které z různých důvodů prošly zkušeností dlouhodobého rozdělení.

Jedna věc je číst biblické texty o jednotě v Kristu, ale něco úplně jiného je tuto jednotu opravdu prožívat. Jaké praktické změny chce Kristus přinést do našeho života, aby nám umožnil okusit zaslíbenou jednotu a harmonii? Uvažuj v této souvislosti například o textech Ř 6,4–7; 2K 5,17 a Ef 4,24–32.

„Představte si velký kruh, z jehož okraje směřuje do středu množství čar. Čím blíže jsou tyto čáry ke středu, tím blíže jsou si také navzájem... Čím blíže přicházíme ke Kristu, tím blíže bychom měli mít jeden k druhému.“ (AH 179)

„Mezi otcem a synem, manželem a manželkou ... ať už si to uvědomují, nebo ne, stojí Kristus jako Prostředník. Správný kontakt s naším okolím můžeme navázat pouze jeho prostřednictvím, prostřednictvím jeho slova a tím, že ho budeme následovat.“ (Bonhoeffer, Dietrich: The Cost of Discipleship. New York: The MacMillan Publishing, 1979, str. 108)

**Aplikace**

`Jak blízko středu zmíněného kruhu se nachází tvá rodina nebo tvůj sbor? Co vše je třeba změnit v našich vztazích, aby se co nejvíce blížily k ideálu?`