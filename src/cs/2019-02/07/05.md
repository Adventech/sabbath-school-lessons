---
title: 'Podřízení se'
date: 15/05/2019
---

> <p></p>
> V poddanosti Kristu se podřizujte jedni druhým. (Ef 5,21)

**Osobní studium**

`Uvažuj o textu Ef 5,21–6,9. Jaké rady dává Pavel v souvislosti s pokorou a ochotou sloužit projevovanou ve vztazích? Jak mohou tyto postoje prospět jednotě církve? Proč jsou tak důležité v rodině?`

Výraz „podřizujte se“ (Ef 5,21) znamená zaujmout před druhým člověkem postoj pokory – a to jako výsledek vlastního svobodného rozhodnutí. Tento jedinečný princip začíná u Krista (Mt 20,26–28; J 13,4.5; Fp 2,5–8) a je vlastní všem, kteří jsou naplněni jeho Duchem.

K takovému postoji má lidi motivovat „bázeň před Kristem“ (Ef 5,21). Vzájemnost v sebeobětování a v dávání byla a stále je revolučním křesťanským učením. Projevuje se tak duchovní realita, že v Kristu jsme si rovni – bez výjimky.

Principy v rodině. Rodina je místem, kde se naplno prokáže schopnost a ochota křesťana podřídit se. Pokud to funguje v rodině, pak se to výrazně projeví i v církvi. Když se Pavel začne věnovat principu podřizování se, ihned se zaměří na aplikaci tohoto principu v rodinném životě.

V textu Ef 5,22–6,9 se mluví o třech dru­zích vztahů, které jsou ve společnosti nejčastěji a zároveň nejvíce nevyvážené. Pavlovým záměrem není upevnit či posílit existující společenský pořádek, ale ukázat, jaký vliv a jakou změnu přináší víra v Krista, která vyvolává dobrovolnou a zároveň vzájemnou podřízenost věřících.

**Proč podle tebe Pavel ve svém listu vždy nejprve osloví sociálně slabší a společensky níže postavené – manželky, děti a otroky? Najdi a zaznamenej si způsob, jakým se podle Pavla mají navzájem podřizovat jednotlivé skupiny lidí, o kterých píše.**

`Ef 5,22`

`Ef 6,1`

`Ef 6,5`

Ty silnější nebo s vyšším společenským postavením – manžele, rodiče a pány – oslovuje Pavel vždy jako druhé. Každá z těchto skupin dostává příkaz, který je v dané kultuře minimálně neobvyklý, a tyto pokyny musely věřící v prvním století překvapit. Jejich cílem bylo umožnit každému bez rozdílu najít své místo pod křížem a tím otevřít cestu pro vytvoření skutečné jednoty ve vztazích.

**Aplikace**

`Ve kterých vztazích prožíváš pocit největší sounáležitosti a jednoty? Ve kterých vztazích prožíváš pocit nejistoty, strachu nebo odcizení? Proč? Co bys mohl ty sám udělat pro zlepšení těchto vztahů?`