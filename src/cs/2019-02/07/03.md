---
title:  Budování jednoty
date:  11/02/2019
---

> <p></p>
> 11Sám náš Bůh a Otec i Ježíš, náš Pán, kéž připraví naši cestu k vám! 12Nechť Pán dá bohatě růst vaší vzájemné lásce i lásce ke všem, tak jako i my vás milujeme. (1Te 3,11.12)

**Osobní studium**

Ježíš se modlil ke svému Otci, aby jeho následovníci „byli jedno, jako my jsme jedno“ (J 17,22). Uvažuj, co všechno je podle Ježíše pro dosažení této jednoty nezbytné.

Ježíš měl ve své modlitbě na mysli jednotu učedníků. Pro jednotu je nejpodstatnější láska – a to taková, která je podstatou samotného Boha (1J 4,8) a zároveň rozpoznávacím znamením Ježíšových následovníků (J 13,35). Hříšnému lidskému srdci není Boží láska přirozená. Do života člověka vstupuje jako důsledek Ježíšova přebývání v srdci věřícího prostřednictvím Ducha svatého (Ř 5,5; 8,9.11).

„To je mé přikázání, abyste se milovali navzájem, jako jsem já miloval vás.“ (J 15,12) Učedník Jan, který zapsal tato slova, nebyl sám od sebe mírný a milý, ale byl prchlivý, mstivý, pyšný, mocichtivý, vyčítavý a popudlivý (Mk 3,17; L 9,54.55; viz také DA 295; TV 185).

Později vzpomínal, že Ježíš ho miloval i navzdory těmto charakterovým rysům. Ježíšova láska a blízkost Jana postupně měnila a umožnila mu milovat i ostatní. I proto mohl napsat: „My milujeme, protože Bůh napřed miloval nás.“ (1J 4,19) „Milovaní, jestliže Bůh nás tak miloval, i my se máme navzájem milovat.“ (1J 4,11)

**Aplikace**

`Přečti si text 1K 13,4–8. Nahraď slovo „láska“ svým jménem. Platí o tobě to, co se píše v těchto verších? Popros Ježíše, aby tě prostřednictvím svého Ducha měnil v takový obraz lásky, jaký Pavel představuje ve svém listu. K jakým změnám by tě Duch svatý mohl vést, aby ses tomuto ideálu více přiblížil?`