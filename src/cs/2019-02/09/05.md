---
title:  Ztráta svobody
date:  27/02/2019
---

> <p></p>
> 16Neboť všechno, co je ve světě, po čem dychtí člověk a co chtějí jeho oči a na čem si v životě zakládá, není z Otce, ale ze světa. 17A svět pomíjí i jeho chtivost; kdo však činí vůli Boží, zůstává na věky. (1J 2,16.17)

**Osobní studium**

Jen Bůh sám ví, kolik milionů (nebo stovek milionů) lidí bojuje s nějakou formou závislosti. Ani dnes neumíme s určitostí říct, co je její skutečnou příčinou. A to i přesto, že v některých případech vědci dokážou identifikovat části mozku, ve kterých se centrum zodpovědné za určitou závislost nachází.

Naneštěstí ani nalezení té části mozku, která je centrem konkrétní závislosti, neznamená, že se této závislosti dokážeme zbavit.

Závislost je těžká pro každého, kdo se s ní setká, nejen pro závislého člověka. Jestliže někdo z rodiny podlehne síle závislosti, od které se nedokáže osvobodit, členové rodiny – rodiče, partneři, sourozenci, děti – často prožívají velké utrpení.

Nejen drogy, alkohol, tabák, gamblerství, pornografie, sex, přejídání, sběratelství, ale i další věci se mohou stát zá­vis­los­­tí, pokud jim člověk propadá stále víc a víc. Člověk se dostává do stavu,  kdy není schopen zastavit se, ani když ví, že mu jeho jednání ubližuje. Pokud se opojeni naší svobodnou vůlí rozhodneme stát otroky nějaké závislosti, v konečném důsledku vlastně o svou svobodu přicházíme. Apoštol Petr přinesl poměrně jednoduché vysvětlení závislosti a jejích následků: „Slibují jim svobodu, ale sami jsou služebníky záhuby. Co se člověka zmocní, tím je zotročen.“ (2Pt 2,19)

**Uvažuj o následujících verších. Co může vést lidi k závislosti? Jak by se tomu dalo zabránit?**

`L 16,13`

`Ř 6,16`

`Jk 1,13–15`

`1J 2,16.17`

Hřích a závislost nemusí být nutně totéž. Člověk se může dopustit hříšného jednání, které sice samo o sobě závislostí není, ale postupně se může v závislost změnit. A samozřejmě jediným trvalým řešením problému hříchu a také závislostí je změna srdce člověka. „Ti, kteří náležejí Kristu Ježíši, ukřižovali sami sebe se svými vášněmi a sklony.“ (Ga 5,24) Apoštol Pavel jasně vysvětluje Římanům, co znamená zemřít oné hříšné, závislosti podléhající přirozenosti, abychom mohli žít Bohu v Kristu (Ř 6,8 –13), a pak dodává: „...oblečte se v Pána Ježíše Krista a nevyhovujte svým sklonům, abyste nepropadali vášním.“ (Ř 13,14)

**Aplikace**

`Zřejmě každý z nás má zkušenost s nějakou formou závislosti, se kterou jsme zápasili sami nebo někdo z našich blízkých. Jak můžeme lidem pomoci uvědomit si, že přiznání závislosti a vyhledání odborné pomoci není v žádném případě duchovním selháním – a to ani když se závislostí bojuje věřící člověk?`