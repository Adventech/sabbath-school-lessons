---
title: 'Ztráta důvěry – nevěra'
date: 27/05/2019
---

> <p></p>
> 6Pokořte se tedy pod mocnou ruku Boží, aby vás povýšil v ustanovený čas. 7Všechnu „svou starost vložte na něj“, neboť mu na vás záleží. (1Pt 5,6.7)

**Osobní studium**

Všichni jsme hříšní a porušení lidé. Každý z nás čas od času projeví svou nespolehlivost. A kdo z nás se nestal nikdy obětí zrady někoho, komu jsme důvěřovali? A přestože je ztráta důvěry vždy těžká, nejhůře snášíme to, když nás zradí někdo z naší rodiny – nebo naopak, když my zradíme někoho tak blízkého.

Rozhodneme-li se, že naše úsilí o obnovu důvěry nemá smysl, může se zdát snadnější ušetřit si další bolest a ze vztahu odejít. Samozřejmě, jedná-li se o člena rodiny – a zvláště o životního partnera, není to tak lehké. Mohli bychom dokonce říci, že jedním z důvodů existence manželství může být i to, abychom se naučili, jak obnovit narušenou důvěru.

`Jak může dojít k uzdravení a záchraně vztahu a důvěry, když dojde k jejich vážnému narušení? Uvažuj o těchto verších: 1Pt 5,6.7; 1J 4,18; Jk 5,16; Mt 6,14.15.`

Obnova zničené důvěry je jako cesta – musíme jít krok za krokem. Taková cesta začíná upřímným pojmenováním bolesti a křivdy a zároveň přiznáním pravdy – bez ohledu na to, kdo a čeho se dopustil.

Pokud je příčinou rozvratu vztahu manželská nevěra, uzdravení může začít jen tehdy, jestliže se ten, kdo se jí dopustil, přizná. Součástí procesu uzdravení musí být úplná otevřenost na straně toho, kdo zradil. Nic nesmí zůstat skrytého, protože pokud se na to dodatečně přijde (a to se určitě stane), zcela to zničí křehkou, nově budovanou důvěru. A když se takovým způsobem naruší důvěra podruhé, případné uzdravení je mnohem těžší než při prvním zklamání.

Obnova důvěry vyžaduje čas a trpělivost. Čím je zrada vážnější, tím více času bude vyžadovat její náprava. Je třeba přijmout skutečnost, že se může zdát, že někdy proces obnovy udělá dva kroky kupředu a tři zpět. Jeden den se může zdát, že zítřek je naplněn nadějí, ale následující den můžeme mít pocit, že nejlepší by bylo všechno vzdát. Mnohým se však přesto podařilo obnovit zničený vztah a vybudovat manželství, které je hlubší, důvěrnější, uspokojivější a šťastnější než kdykoliv předtím.

**Aplikace**

`Které z principů uzdravení manželství se dají použít i v případě jiných druhů porušené důvěry? V jakých situacích, přestože dojde k odpuštění, by se důvěra již neměla znovu budovat?`