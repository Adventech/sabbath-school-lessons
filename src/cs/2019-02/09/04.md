---
title:  Ztráta důvěry – násilí
date:  26/02/2019
---

> <p></p>
> 1Hospodine, kdo smí pobývat v tvém stanu, kdo smí bydlet na tvé svaté hoře? 2Ten, kdo žije bezúhonně, ten, kdo jedná spravedlivě, ten, kdo ze srdce zastává pravdu, 3nemá pomlouvačný jazyk, druhému nedělá nic zlého, na svého druha nekydá hanu... (Ž 15,1–3)

**Osobní studium**

Důvěra v rodině může být narušena i domácím násilím. I když se to zdá téměř nepředstavitelné, výzkumy ukazují, že právě rodina je místem, kde se odehrává nejvíce násilí. Možnost násilí v rodině se týká všech rodin – včetně těch křesťanských. Násilí se může projevit různými útoky (slovním, fyzickým, citovým, sexuálním) nebo aktivním či pasivním zanedbáváním. Takového jednání se vůči jednomu či více členům rodiny může dopouštět jedna osoba, nebo v něm může být zapojeno více osob.

**Bible zaznamenává projevy domácího násilí i mezi Božím lidem. Na co myslíš a co cítíš při čtení těchto textů? Proč jsou podle tebe tyto příběhy součástí biblického textu?**

`Gn 37,17–28`

`2S 13,1–22`

`2Kr 16,3; 17,17; 21,6`

Násilné chování je vědomým rozhodnutím člověka, který chce jiného člověka (nebo skupinu lidí) ovládnout a podřídit si ji. Takové chování se nemůže vysvětlovat ani omlouvat vlivem alkoholu, stresem, potřebou naplnit vlastní sexuální touhy, neschopností ovládnout svůj hněv a ani jakýmkoli chováním oběti. Oběti nejsou odpovědné za to, že se násilník rozhodne jednat vůči nim agresivně. Násilníci zkreslují a deformují lásku. Vždyť přece „láska neudělá bližnímu nic zlého“ (Ř 13,10). Profesionální terapie může přispět ke změně chování násilníka, ale jen v případě, že převezme odpovědnost za své chování a takovou pomoc vyhledá. A pokud se násilník otevře Bohu, ten „působením své moci mezi námi může učinit nade všechno víc...“ (Ef 3,20), aby pomohl takovému člověku zbavit se agresivního chování, činit pokání ze svého jednání i ze svých postojů, napravit vše, co se napravit dá. Bůh mu může pomoci přijmout atributy lásky agapé, které mohou uzdravit jeho vlastní srdce a pomoci mu milovat druhé.

**Aplikace**

`Představ si sebe na místě člověka traumatizovaného násilím. Jaká slova přijetí, útěchy a naděje bys pravděpodobně rád slyšel? Proč je důležité poskytnout oběti pocit bezpečí a laskavého přijetí, a ne rady, jak by měl takový člověk s násilníkem lépe žít?`