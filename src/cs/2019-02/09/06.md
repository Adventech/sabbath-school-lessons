---
title: 'Ztráta života'
date: 30/05/2019
---

> <p></p>
> 26Jako poslední nepřítel bude přemožena smrt, 27vždyť „pod nohy jeho podřídil všecko“. Je-li řečeno, že je mu podřízeno všecko, je jasné, že s výjimkou toho, kdo mu všecko podřídil. (1K 15,26.27)

**Osobní studium**

Jako lidské bytosti si uvědomujeme realitu smrti. O smrti čteme, vidíme ji kolem sebe a možná jsme byli vystaveni i naléhavému připomenutí vlastní smrtelnosti.

`Uvažuj o textu 1K 15,21–28. Jak je v těchto verších popsána smrt? Proč?`

Každý, kdo přišel o milovaného člověka, prožíval bolestnou zkušenost s tím, jakým obrovským a silným nepřítelem je smrt. Smrt má však i svoje „dobré“ stránky, pokud se to tak dá říci. Pokud člověk umírá v Pánu, pak sice zavírá oči ve spánku smrti, ale (z jeho pohledu) po téměř okamžitém otevření očí vstává k věčnému životu. „Smrt pro věřícího člověka mnoho neznamená. Kristus o ní hovoří jako o nepatrném okamžiku… Pro křesťana je smrt jen spánkem, chvílí ticha a tmy. Život je skryt s Kristem v Bohu, a ‚až se ukáže Kristus, náš život, tehdy i vy se s ním ukážete v slávě‘ (Ko 3,4).“ (DA 787; TV 502, 503)

Jsou to živí, zvláště pak přátelé a rodinní příslušníci, kdo prožívají skutečnou bolest a zármutek, který smrt doprovází. Zármutek je obvyklou, přirozenou reakcí na ztrátu. Jestliže nám smrt vyrve našeho milovaného, truchlíme.

Truchlení je proces, který prožívá každý z nás jiným způsobem a různě intenzivně. Obecně však můžeme říci, že většina lidí prochází několika stadii. První a obvyklou reakcí na smrt milovaného člověka je šok a popření – a to i tehdy, pokud jsme jeho smrt očekávali. Šok je emocionální ochranou, která brání tomu, aby nás ztráta zcela ochromila. Tato fáze může podle okolností trvat od několika týdnů po několik měsíců (obvykle dva až tři měsíce). Truchlící člověk také může následně projít obdobím, kdy je pohlcen neustálými myšlenkami na milovaného člověka – a to i během běžných každodenních činností. Obvykle se v této době každý náš rozhovor velmi rychle stočí k našemu zesnulému a jeho smrti. Takové období může trvat šest měsíců až rok.

Stadium smutku a zoufalství (často spojené s depresí) může být velmi dlouhé. Jde pravděpodobně o nejbolestnější a nejdelší období, během kterého se truchlící postupně vyrovnává s realitou ztráty. Během této etapy může prožívat širokou škálu emocí – hněv, vinu, lítost, smutek a strach. Cílem procesu truchlení není odstranit všechnu bolest nebo vzpomínky na zesnulého, ale postupně se s prožitou ztrátou vyrovnat. V poslední etapě truchlení člověk postupně nabývá zájem o každodenní činnosti a začíná normálně fungovat.

**Aplikace**

`Uvažuj o uvedených verších. Jaké povzbuzení a uklidnění v nich můžeš najít? Ř 8,31–39; Zj 21,4; 1K 15,52–57`