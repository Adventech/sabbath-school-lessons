---
title: 'Ztráta zdraví'
date: 26/05/2019
---

> <p></p>
> 22A hle, jedna kananejská žena z těch končin vyšla a volala: „Smiluj se nade mnou, Pane, Synu Davidův! Má dcera je zle posedlá.“ 23Ale on jí neodpověděl ani slovo. Jeho učedníci přistoupili a žádali ho: „Zbav se jí, vždyť za námi křičí!“ 24On odpověděl: „Jsem poslán jen ke ztraceným ovcím z lidu izraelského.“ 25Ale ona přistoupila, klaněla se mu a řekla: „Pane, pomoz mi!“ (Mt 15,22–25)

**Osobní studium**

Od chvíle, kdy měli Adam a Eva přístup ke stromu života, prošla tisíciletí. Všichni si uvědomujeme křehkost našeho života i zdraví. Pokud nezemřeme jako mladí na následky vážné nemoci nebo tragického úrazu, postupně zestárneme a dotkne se nás bolestná realita ztráty zdraví.

Když vážně onemocníme, dostáváme se do těžké situace plné bolesti. Asi ještě více se však trápíme, když nemoc nezasáhne nás, ale někoho z naši nejbližších. Většina rodičů, jejichž děti vážně onemocněly, si přeje, aby nemoc postihla raději je samotné. Žel, nemůžeme si vybrat.

`Uvažuj o následujících textech. Co mají společného? Mk 5,22–24.35–43; Mt 15,22–28; L 4,38.39; J 4,46–54`

V každém z uvedených příběhů prosili rodinní příslušníci Ježíše o pomoc pro své blízké.

Trpíme, protože žijeme ve světě narušeném zlem a hříchem. Když do našeho světa vstoupil hřích, nepřišla s ním jen smrt, ale také bolest a nemoci. Ve chvíli, kdy musíme čelit chronické nebo nevyléčitelné nemoci, můžeme prožívat šok, hněv a zoufalství. Z hloubky naší bolesti možná dokonce vykřikneme: „Bože můj, Bože můj, proč jsi mě opustil? Daleko spása má, ač o pomoc volám.“ (Ž 22,2) Podobně jako David, i my bychom měli přijít se svými pochybnostmi, se svým hněvem a se svou bolestí k Bohu.

Nemoci a utrpení zůstanou v mnoha ohledech tajemstvím až do úplné porážky smrti při Ježíšově návratu. Do té doby můžeme nacházet v Božím slově důležité pravdy. Ve chvílích, kdy Jób nevýslovně trpěl, prožíval své nejhlubší společenství s Bohem. Později říká: „Jen z doslechu o tobě jsem slýchal, teď však jsem tě spatřil vlastním okem.“ (Jb 42,5) Apoštol Pavel pravděpodobně trpěl nějakou chronickou nemocí. Způsob, jakým se s ní vypořádával, nás vede k poznání, jak nás může naše vlastní utrpení připravit k tomu, abychom mohli poskytovat útěchu druhým. Když prožijeme utrpení, může nás to naučit soucítit a sloužit lidem okolo nás mnohem účinněji než předtím (2K 1,3–5). To však jen v případě, když nedovolíme, aby nás vlastní útrapy zlomily.

**Aplikace**

`Ať už ty nebo někdo z tvé rodiny trpí následky nemoci, jakých zaslíbení se můžete držet? Proč je v takových situacích pro nás tak důležité uvědomovat si, jakým utrpením procházel Ježíš na kříži? Co nás Ježíš učí o Boží ustavičné lásce – a to i uprostřed bolesti způsobené nemocí?`