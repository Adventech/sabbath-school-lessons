---
title: 'Bezdětné rodiny'
date: 19/05/2019
---

> <p></p>
> 5Za dnů judského krále Heroda žil kněz, jménem Zachariáš, z oddílu Abiova; měl manželku z dcer Áronových a ta se jmenovala Alžběta. 6Oba byli spravedliví před Bohem a žili bezúhonně podle všech Hospodinových příkazů a ustanovení. 7Neměli však děti, neboť Alžběta byla neplodná a oba již byli pokročilého věku. (L 1,5–7)

**Osobní studium**

`Uvažuj o textech Gn 18,11; 30,1; 1S 1,1–8 a L 1,7. Co mají lidé z těchto příběhů společného? Jak Bůh odpověděl na jejich touhu?`

Děti jsou požehnáním. Z nějakého důvodu však Bůh takovýmto způsobem nežehná každého. Jsou manželé, kteří žijí nadějí a modlí se o rodinu – a Bůh jim ve své milosti dá, oč prosí. Někdy je jeho odpověď pro všechny zúčastněné zázrakem, jako tomu bylo například v případě Sáry. Jiní předkládali své modlitby Bohu stejně vroucně a upřímně, ale odpovědí jim bylo jen hrobové ticho. Vždy, když vidí své přátele těšit se z těhotenství nebo z narození miminka, hluboko v jejich nitru se ozve smutek. Uvědomují si, že jejich „hnízdo“ je prázdné. Dokonce i nevinná otázka typu: „Kolik máte dětí?“ je bolestným připomenutím, že nejsou součástí skupiny, která má radost ze svých dětí – a to i přesto, že by do ní také tak rádi patřili.

Ti, co prošli nebo procházejí takovou zkušeností, by měli chápat, že Bůh rozumí jejich zármutku. Žalmista o Bohu říká: „O mém vyhnanství si vedeš záznam; ukládej si do měchu mé slzy. Což je v svých záznamech nemáš?“ (Ž 56,9) A ačkoliv Bůh možná zůstává němý, platí o něm následující slova: „Jako se nad syny slitovává otec, slitovává se Hospodin nad těmi, kdo se ho bojí.“ (Ž 103,13)

Jiní lidé se z různých důvodů mohou rozhodnout, že děti mít nebudou. Dá se pochopit, že se někdo rozhodne nepřivést na svět, který je naplněný utrpením, bolestí, zlem a neštěstím, dalšího člověka. V některých případech se lidé mohou rozhodnout pro osvojení dětí – buď proto, že nemohou mít vlastní děti, nebo prostě proto, že chtějí dát lásku dětem, které už na svět přišly, a umožnit jim mít lepší život, než by je čekal bez rodiny.

Náš svět je komplikovaným místem a určitě se můžeme setkat s lidmi s různými osudy a rozmanitými důvody, proč se rozhodli mít nebo nemít děti. A ať už se sami nacházíme v této souvislosti v jakékoli si­tua­ci, můžeme žít s vědomím a jistotou, že Bůh nás má rád a jde mu o naše dobro. Současně však nezapomeňme být co nejcitlivější vůči lidem, kteří z různých důvodů mít děti nechtějí nebo nemohou.

**Aplikace**

`Ježíš neměl zde na zemi své děti. Přesto se děti v jeho blízkosti cítily velmi dobře a on s nimi také rád trávil čas. Co bychom se z toho mohli naučit?`