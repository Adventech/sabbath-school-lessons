---
title: 'Osamělý rodič'
date: 20/05/2019
---

> <p></p>
> Neboť to, co s vámi zamýšlím, znám jen já sám, je výrok Hospodinův, jsou to myšlenky o pokoji, nikoli o zlu: chci vám dát naději do budoucnosti. (Jr 29,11)

**Osobní studium**

Velmi často se ve svém okolí můžeme setkat s osamělým rodičem, kterým je většinou – ale ne výlučně – žena.

Možná máme někdy tendenci vnímat osamělého rodiče jako toho, kdo zplodil dítě mimo manželský či dokonce partnerský svazek. Často jsou však věci mnohem komplikovanější. Hagar byla dotlačena k tomu, aby měla dítě s Abrahamem, a pak byla nucena i se svým dítětem odejít (Gn 16,3.4; 21,17). Bat-šeba otěhotněla následkem sexuálního chování mocného muže (2S 11,4.5). Elijáš byl poslán do vesnice Sarepta, aby pomohl osamělé matce, která byla vdovou (1Kr 17,9). Než Ježíš začal svou veřejnou službu, jeho adoptivní otec Josef už byl mrtvý a zanechal Marii jako vdovu a osamělého rodiče. „Josef, se kterým sdílela tajemství Ježíšova narození, zemřel. Neměla nikoho, komu by se mohla svěřit se svými nadějemi a obavami. Poslední dva měsíce pro ni byly velmi smutné.“ (DA 145; TV 88)

Být svobodným rodičem je pravděpodobně nejsložitější role, jakou člověk může mít. Mnozí jsou vystaveni obtížím v souvislosti s nedostatkem finančních prostředků, neshodami s druhým rodičem (často bývalým partnerem; někdy jsou konflikty dalším pokračováním komplikované situace, která vedla k rozvodu nebo k rozluce). Nebo prostě mají nedostatek času sami na sebe, na čas s Bohem a možná ve své samotě prožívají bolestivou touhu najít si opět někoho, kdo by je miloval a kdo by jim byl oporou.

**Uvažuj o následujících textech. Jaké zaslíbení a povzbuzení v nich můžeme najít my všichni, ale zvláště ti, kteří zůstali se svými dětmi sami?**

`Jr 31,25`

`Mt 11,28`

`Jr 29,11`

`Jr 32,27`

`Př 3,5.6`

`Iz 43,1.2`

Jako církev máme zodpovědnost pomáhat osamělým rodičům. Apoštol Jakub napsal: „Pravá a čistá zbožnost před Bohem a Otcem znamená pamatovat na vdovy a sirotky v jejich soužení a chránit se před poskvrnou světa.“ (Jk 1,27) Dalo by se k tomu dodat: „a také na jiné osamocené rodiče v jejich problémech“. Můžeme jim nabídnout mnohem více než jen nějakou finanční pomoc.

Můžeme jim na chvíli pohlídat děti, aby takový osamocený rodič měl čas odpočinout si, zasportovat, strávit čas při studiu Písma a podobně. Můžeme pomoci s doučováním jejich dětí nebo s opravou v domě nebo bytě. Různými způsoby se tak můžeme stát v Božích rukou nástrojem pomoci osamělým rodičům.

**Aplikace**

`Jak můžeme povzbudit osamělé rodiče v jejich nelehké roli, aniž bychom je posuzovali, odsuzovali nebo hledali příčiny situace, v níž se ocitli?`