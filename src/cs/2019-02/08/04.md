---
title: 'Radostné a zodpovědné rodičovství'
date: 21/05/2019
---

> <p></p>
> 4Slyš, Izraeli, Hospodin je náš Bůh, Hospodin jediný. 5Budeš milovat Hospodina, svého Boha, celým svým srdcem a celou svou duší a celou svou silou. 6A tato slova, která ti dnes přikazuji, budeš mít v srdci. 7Budeš je vštěpovat svým synům a budeš o nich rozmlouvat, když budeš sedět doma nebo půjdeš cestou, když budeš uléhat nebo vstávat. (Dt 6,4–7)

**Osobní studium**

`Přečti si Žalm 127. Jak bys shrnul základní poselství tohoto žalmu? Jaké principy si z tohoto krátkého textu můžeš vzít pro svůj život?`

Když se chystáte uvařit své oblíbené jídlo, pravděpodobně postupujete podle nějakého receptu. Když do něj přidáte všechny přísady a přesně postupujete popsaným způsobem, v drtivé většině případů dosáhnete kýženého výsledku. Rodičovství však vůbec není jako vaření. Žádné dvě děti nejsou zcela stejné. A pokud byste se také ze všech sil snažili vychovávat obě děti úplně stejně, může se stát, že výsledek je (často zcela) odlišný. Souvisí to samozřejmě s množstvím okolností, které při výchově spolupůsobí – s pohlavím dětí, jako kolikáté v pořadí se narodily, jaký je jejich temperament a podobně. Podle Božího plánu by rodiče měli své děti vést a vychovávat k tomu, aby od dětství milovaly a poslouchaly Hospodina (Dt 6,4–9; Ž 78,5–7). Bůh dává rodičům úkol: „Zasvěť už chlapce do jeho cesty, neodchýlí se od ní, ani když zestárne.“ (Př 22,6) To samozřejmě neznamená, že budeme děti neustále ochraňovat, omezovat a zametat jim cestičku, aby ani náhodou nikdy nestouply vedle nebo neudělaly nějaké špatné rozhodnutí.

Každý z nás by rád viděl, jak se jeho dítě mění z roztomilého a bezbranného človíčka v nezávislého a úspěšného dospělého. Naší největší zodpovědností však je, aby děti znaly a milovaly Ježíše Krista a sloužily mu. Jako rodiče můžeme následovat plán duchovního rozvoje našich dětí, jak je nastíněn v Dt 6. kapitole. Zde můžeme najít čtyři důležité podmínky: Budeme uctívat Hospodina jako našeho jediného Boha (Dt 6,4), budeme ho milovat celým srdcem, celou svou duší a celou svou silou (Dt 6,5), budeme respektovat jeho slovo (Dt 6,6) a budeme našim dětem vyprávět, co víme o Bohu (Dt 6,20–23).

V Dt 6. kapitole nacházíme i dva důležité principy výchovy. Prvním je princip „uč a mluv“ (Dt 6,7). Zatímco učení se vztahuje na „formální vzdělání“, vyprávění odkazuje na neformální výchovu. V obou případech se komunikace biblických pravd odehrává ve vztahu mezi rodičem a dítětem. Zatímco „formální“ učení může probíhat například během rodinných bohoslužeb, když spolu studujeme Boží slovo, neformální výchova se odehrává spontánně v každodenních situacích, a je dokonce ještě důležitější. Každodenní události se mohou stát výbornou příležitostí k vyprávění o tom, co jsme s Bohem prožili (Gn 18,19).

Druhý princip bychom mohli nazvat „přivaž a napiš“ (Dt 6,8.9). Duchovní pravdy, které vyznáváme, se musejí projevovat v našem jednání („ruka“) a postoji („hlava“), ale musejí být také součástí nejen našeho soukromého („veřeje domu“), ale i veřejného („brány“) života. Pravdy, které jsme přijali do svého srdce, se musejí projevit v našem domově a z něj se rozšířit i do okolního světa.

**Aplikace**

`Jak se projevuje tvá víra ve tvém osobním životě, ve tvých rozhodnutích a ve tvém chování? Jak se tvá víra projevuje při setkáních s druhými lidmi a ve tvém chování ve škole, v sousedství nebo na pracovišti? Kde jsi „úspěšnější“?`