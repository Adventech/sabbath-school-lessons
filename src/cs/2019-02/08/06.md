---
title:  Zápas o marnotratné dítě
date:  21/02/2019
---

> <p></p>
> Zasvěť už chlapce do jeho cesty, neodchýlí se od ní, ani když zestárne. (Př 22,6)

**Osobní studium**

Uvažuj o úvodním textu. Jak tomuto verši rozumíš? Jde o záruku, zaslíbení nebo možnost? Pokus se svůj názor vysvětlit.

Někdy jako rodiče děláme opravdu všechno a snažíme se ze všech sil – trávíme s dětmi čas, učíme je správným věcem, sami žijeme podle svého poznání Boha a podle svého nejlepšího vědomí a svědomí, zajistíme dětem dobré školy, navštěvujeme společně sbor, spolu s dětmi se účastníme charitativní nebo misijní práce – a ty se nakonec odkloní od víry, ke které jsme je celý život vedli. Taková zkušenost je pro rodiče velice bolestná. Neustále se trápí a přemýšlejí, jak to dopadne se spasením jejich dítěte. Samozřejmě, v takových případech nemusí jít o selhání výchovy. Děti mají svou vlastní hlavu, svou svobodnou vůli a v konečném důsledku jsou před Bohem zodpovědné za svá rozhodnutí a skutky.

Někteří lidé vnímají slova „neodchýlí se od ní, ani když zestárne“ jako zaslíbení či dokonce záruku, že dobrá výchova zajistí spasení jejich dítěte. Ale v Příslovích nacházíme spíše popis principu, ne nutně nepodmíněné zaslíbení. Tento text nás může naučit, že principy a životní pravdy, které se člověk naučil v dětství a v mládí – ho budou provázet během celého života. Každé dítě se dostane do bodu, kdy buď přijme hodnoty svých rodičů za své vlastní, nebo je odmítne. Rodiče, kteří věnovali výchově svého dítěte náležitou pozornost, mohou mít jistotu, že i kdyby se jejich potomek vydal vlastní cestou, semínko, které zasadili v jeho srdci, ho bude neustále volat domů. Být dobrým rodičem je naše rozhodnutí. Po jaké cestě půjdou naše děti, je jejich vlastní rozhodnutí.

Co by měl rodič dělat, když jeho dítě sejde ze správné cesty? Odevzdejte své dítě v upřímné modlitbě Bohu. Pokud někdo v celém vesmíru rozumí vaší bolesti, pak je to určitě Bůh, jehož děti – miliardy dětí – se od něj odvrátily. A to přesto, že on sám je dokonalým rodičem. Své marnotratné dítě můžete nést svou láskou a modlitbou. A buďte připraveni stát blízko svých dětí, když budou zápasit s Bohem – a často i se sebou samými.

Nestyďte se požádat spoluvěřící o podporu a modlitby. Neobviňujte se. Nezaměřujte se na své marnotratné dítě tak, že zapomenete na ostatní členy vaší rodiny. Výchova dítěte, které žije ve vzpouře vůči Bohu, může přinést do vaší rodiny rozdělení. Usilujte proto o jednotu se svým životním partnerem a stanovte pro své děti jasné hranice. Pamatujte, že Bůh miluje vaše dítě mnohem více než vy sami. Zaměřte se na naději v budoucnosti a přijměte skutečnost, že s vaším dítětem bude Bůh i nadále pracovat.

**Aplikace**

`Je přirozené, že se v podobných situacích začneme obviňovat. A pokud jsme se v minulosti dopustili chyb (a kdo je v životě neudělal?), je lepší zaměřit se na budoucnost a na Boží zaslíbení, než se neustále vracet ke svým selháním (Fp 3,13). Proč?`