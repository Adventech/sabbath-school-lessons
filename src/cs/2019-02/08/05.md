---
title: 'Rodičovství jako výchova učedníků'
date: 22/05/2019
---

> <p></p>
> 18Abraham se jistě stane velikým a zdatným národem a budou v něm požehnány všechny pronárody země. 19Důvěrně jsem se s ním sblížil, aby přikazoval svým synům a všem, kteří přijdou po něm: „Dbejte na Hospodinovu cestu a jednejte podle spravedlnosti a práva, ať Hospodin Abrahamovi splní, co mu přislíbil.“ (Gn 18,18.19)

**Osobní studium**

`Uvažuj o úvodních textech 1S 3,10–14. Co tyto verše říkají o rodičovství Abrahama a Élího? V čem spočívá zásadní rozdíl v jejich způsobu výchovy?`

Rodiče mají zodpovědnost za to, aby se z jejich dětí stali učedníci Ježíše Krista. Je to odpovědnost, které se nemohou zbavit tím, že ji přesunou na někoho jiného (například na církev). Podle Bible není ani moudré nechat dítě jít životem zcela volně a spoléhat se na to, že si samo najde správnou cestu a životní nasměrování. Někteří rodiče jsou zase přesvědčeni, že nejlepším způsobem usměrňování dětí je používání tělesných trestů – čím více, tím lépe. Dokážou si to odůvodnit i biblickými texty (např. Př 22,15; 23,13 a 29,15). Nesprávné a omezené chápání takových veršů však může vést – a často vede – k týrání dětí a k nucenému podřízení se. Následky takových výchovných metod mohou být nejen doživotní psychická traumata v duši dítěte, ale mohou často vést i ke vzpouře vůči rodičům – a co je nejsmutnější, i vůči Bohu.

Bible vede rodiče k tomu, aby vedli své děti laskavě (Ef 6,4; Ko 3,21) a učili je znát spravedlnost (Ž 78,5; Př 22,6; Iz 38,19; Jl 1,3). Jako rodiče máme zajišťovat životní potřeby svých dětí (2K 12,14) a být dobrým příkladem, který by mohly následovat (Gn 18,19; Ex 13,8; Tt 2,2). Písmo říká, abychom dobře vedli svou domácnost (1Tm 3,4.5.12). Pečlivá a důsledná výchova povede ke klidu a k dobrým vztahům (Př 29,15.17). Tím nejdůležitějším je však zjevovat Boží lásku a jeho milosrdenství (Iz 66,13; Ž 103,13; L 11,11).

V Bibli se setkáváme se smutnými příklady nepovedeného a nezvládnutého rodičovství. Izák a Rebeka nepřistupovali ke svým synům stejně. Jeden z rodičů preferoval Ezaua, druhý Jákoba (Gn 25,28). Později projevil Jákob stejný postoj ke svým synům, když upřednostňoval Josefa (Gn 37,3). Élí, přestože měl důležité duchovní postavení, při výchově svých dětí selhal (1S 3,10–14). A také Samuel se nakonec ukázal jako selhávající rodič (1S 8,1–6). Král David svými hříchy cizoložství a objednání vraždy také nebyl pro své děti dobrým příkladem. Král Menaše obětoval své děti modlám (2Kr 21,1–9). Podobné ohavnosti se dopustil i král Achaz (2Kr 16,2–4).

Naštěstí v Písmu nacházíme i pozitivní příklady rodičovské výchovy. Mordokaj byl vynikajícím adoptivním otcem Hadasy – královny Ester (Est 2,7). Jób se za své děti pravidelně modlil (Jb 1,4.5). Ze všech uvedených příkladů – dobrých či špatných – si můžeme pro naši rodičovskou výchovu vzít poučení.

**Aplikace**

`Uvažuj o příkladech zmíněných v dnešní lekci. Jaké poučení si z nich můžeš vzít? V čem nás mohou tyto příklady obohatit v přístupu k druhým lidem?`