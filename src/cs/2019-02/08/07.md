---
title: 'Podněty k zamyšlení'
date: 24/05/2019
---

„Udělej si čas a povídej si a modli se se svými dětmi. Nedovol, aby něco narušilo tyto chvíle společenství s Bohem a s tvými dětmi. Svým hostům můžeš říci: ‚Bůh mi svěřil práci a nemám teď čas na zbytečné řeči.‘ Musíš vnímat, že dílo výchovy se netýká pouze časnosti, ale i věčnosti. Tvou nejdůležitější povinností jsou tvé děti.“ (AH 266.267)

„Rodiče, se svými prvními výchovnými lekcemi byste měli začít, když ještě vaše děti chováte v náručí. Veďte je, aby se podřídily vaší vůli. Dá se to udělat úplně klidně, laskavě a zároveň důsledně. Rodiče by se sami měli umět ovládat. Něžně, a přesto pevně, by pak měli působit na vůli dítěte, dokud dítě nepochopí, že poslechnout rodiče je ta nejlepší možnost. Rodiče často nezačínají s výchovou včas. Pokud se projevy náladovosti a hněvu nepotlačí, děti začnou být stále tvrdohlavější. To se pak bude zesilovat během jejich duševního i tělesného dospívání.“ (1T 218)

**Otázky k rozhovoru**

`1. 	Co znamená být Božím „dítětem“? Jak bychom měli tomuto obrazu rozumět a co se z něj můžeme naučit?`

`2. 	Jeden zkušený otec řekl: „Během prvních let po narození mého dítěte jsem se naučil dvě velké teologické pravdy. První byla realita existence svobodné vůle, druhou byla realita hříšné lidské přirozenosti.“ Jak ho právě tyto pravdy mohlo naučit jeho dítě?`

`3. 	Kdy je nejvhodnější čas začít formovat vůli dítěte? Jak by se to mělo dít? Jak můžeme ovlivňovat rozhodnutí našich dětí, aby byla v souladu s Božím plánem, pokud jsme se sami nepodřídili Boží vůli?`

`4. 	Uvažujte o otázce osamělých rodičů. Jakým praktickým způsobem může tvé sborové společenství pomoci osamělé matce nebo osamělému otci, kteří se snaží vychovávat své děti nejlépe, jak umějí?`

`5. 	Jak bychom mohli nejlépe povzbudit rodiče, jejichž děti zbloudily z cesty víry?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.