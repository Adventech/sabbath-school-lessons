---
title:  Změna
date:  02/01/2019
---

> <p></p>
> A jsem si jist, že ten, který ve vás začal dobré dílo, dovede je až do dne Ježíše Krista. (Fp 1,6)

> <p></p>
> Nyní však není žádného odsouzení pro ty, kteří jsou v Kristu Ježíši. (Ř 8,1)

**Osobní studium**

Jako lidé máme různé zvyky. A čím jsme starší, tím obtížnější je tyto obyčeje změnit.

Neměníme se totiž snadno. Kolik manželek si v průběhu let znovu a znovu stěžuje: „Tolikrát jsem se svého muže snažila změnit, ale...“? Je to však Bůh, kdo má moc nás změnit. Nemění úplně celou naši osobnost, ale určitě mění náš charakter, naše nasměrování. Právě to je součástí plánu spasení: Bůh je ochoten nás zcela přetvořit.

Jakou změnu prožil Saul z Tarsu? Jak se to stalo? Co všechno se v jeho životě změnilo? Co se nezměnilo? Uvažuj v této souvislosti o verších Sk 8,1.3; 9,1–22 a Ga 1,15–17.

„Když se Saul plně podřídil usvědčující moci Ducha svatého, poznal, jakých chyb se ve svém životě dopustil a jak velký dosah mají požadavky Božího zákona. Kdysi býval pyšným farizejem, který byl přesvědčen, že jej ospravedlňují jeho dobré skutky. Nyní se v dětské pokoře a prostotě skláněl před Bohem, vyznával svou vlastní nehodnost a dovolával se zásluh ukřižovaného a vzkříšeného Spasitele. Saul dychtil po dokonalém souladu a společenství s Otcem a Synem. Opravdovost jeho touhy po odpuštění a přijetí vyjadřovaly vroucí prosby, které vysílal k trůnu milosti.

Modlitby zkroušeného farizeje nebyly zbytečné. Boží milost přetvořila jeho nejniternější myšlenky a city, takže všechny jeho schopnosti byly uvedeny do souladu s věčnými Božími záměry. Saul si začal Krista a jeho spravedlnosti cenit více než čehokoli jiného na celém světě.“ (AA 119.120; PNL 68)

I když náš příběh obrácení pravděpodobně není tak dramatický jako ten Saulův, každý z nás by si měl uvědomit svůj vlastní příběh, svou zkušenost s tím, jak Bůh jednal v našem životě, aby nás změnil a aby z nás udělal takového člověka, jakým bychom měli (a chtěli) být. Může to trvat dlouho a možná se i ptáme, zda se někdy opravdu změníme. Během pochybností můžeme rozjímat o následujících dvou textech a odvolávat se na Boží zaslíbení.

**Aplikace**

`Uvažuj o textech Fp 1,6 a Ř 8,1. Jaká dvě zaslíbení se v nich nacházejí? Jak spolu souvisejí a v čem se doplňují? Jakou máš s nimi ve svém životě zkušenost?`