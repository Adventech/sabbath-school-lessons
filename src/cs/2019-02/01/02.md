---
title:  Na počátku
date:  30/12/2018
---

> <p></p>
> 14I řekl Bůh: „Buďte světla na nebeské klenbě, aby oddělovala den od noci! Budou na znamení časů, dnů a let. 15Ta světla ať jsou na nebeské klenbě, aby svítila nad zemí.“ A stalo se tak. 16Učinil tedy Bůh dvě veliká světla: větší světlo, aby vládlo ve dne, a menší světlo, aby vládlo v noci; učinil i hvězdy. 17Bůh je umístil na nebeskou klenbu, aby svítila nad zemí, 18aby vládla ve dne a v noci a oddělovala světlo od tmy. Viděl, že to je dobré. 19Byl večer a bylo jitro, den čtvrtý. (Gn 1,14–19)

**Osobní studium**

Vyprávění biblického příběhu začíná chronologicky a první slova Bible (v hebrejštině jde jen o jedno slovo berešit) znějí „Na počátku...“ (Gn 1,1). První kapitola knihy Genesis se zaměřuje na přeměnu země ze stavu, kdy byla „pustá a prázdná“ ( Gn 1,2), do stavu, o kterém samotný Bůh na konci šestého dne říká, že vše je „velmi dobré“ (Gn 1,31). Tato úvodní slova popisují počátek našeho světa.

`Přečti si text Gn 1. Přestože se toho v této kapitole odehrává velmi mnoho, polož si následující otázku: Je v textu pozorovatelný nějaký náznak náhodného, nezáměrného dění či neúmyslného jednání, nebo se vše děje podle určitého záměru, ve vhodnou dobu a na správném místě? Co ti tvé pozorování říká o Bohu a jeho jednání?`

Ellen G. Whiteová napsala, že „uspořádanost je prvním zákonem nebes“ (ST, 8. 6. 1908). A je zřejmé, že je tomu tak i na zemi. A přestože hřích narušil přirozený stav světa, stále zde nacházíme rytmus, pořádek, systém a pravidelnost.

`Přečti si text Gn 8,22. Jak je v tomto textu popsáno uspořádání a fungování světa?`

Dokonce i po pádu do hříchu a jeho zničujících následcích na celou zemi můžeme ve světě obecně pozorovat určitou uspořádanost a pravidelnost. Spolu se „světly na nebeské klenbě“, tedy hlavně se sluncem a měsícem, které oddělují „den od noci“ a určují „časy, dny a roky“ (Gn 1,14), existují i další období, která jsou součástí celkového koloběhu světa stvořeného Bohem. A přestože nyní vidíme vše jen v náznacích, texty jako například Iz 66,23 naznačují, že i na nové zemi bude mít život určitý rytmus.

**Aplikace**

`Ať už tvůj osobní a rodinný život vypadá jakkoli, uvažuj o způsobu, jakým ho ovlivňuje sobota. Jaké jsou nesporné výhody nejen samotné soboty, ale i skutečnosti, že přichází s takovou pravidelností?`