---
title:  Rytmus života
date:  31/12/2018
---

> <p></p>
> Počet našich let je sedmdesát roků, jsme-li při síle, pak osmdesát, a mohou se pyšnit leda trápením a ničemnostmi; kvapem uplynou a v letu odcházíme. (Ž 90,10)

**Osobní studium**

Vědci hovoří o takzvaném cirkadiálním, tedy čtyřiadvacetihodinového rytmu. Jde o biologický rytmus člověka (někdy také nazývaný „biologické hodiny“), který reguluje určité funkce našeho těla a jeho orgánů. Dá se říci, že určitá pravidelnost existuje nejen kolem nás, ale i v nás samotných.

**Jaká předvídatelná období lidského života se zmiňují v následujících textech? Jaký je jejich přímý vliv na život celé rodiny?**

`Kaz 3,2`

`Gn 21,8; Sd 13,24`

`Ž 71,5; Př 5,18`

`Gn 15,15; Sd 8,32`

`Ž 90,10`

Mezi dvěma hranicemi života – narozením a smrtí – procházíme různými obdobími, která jsou pro každého člověka jiná, jedinečná. Některé děti zemřou brzy po svém narození, jiní lidé se dožijí dospělosti a mnozí i zralého stáří. Děti rostou a rozvíjejí se různým tempem. Některé začnou chodit a mluvit dříve než jiné. Jedny budou studovat na univerzitě a stanou se odborníky v nějakém vědním oboru, jiné zasvětí svůj život zcela jiné práci. Některé si založí rodinu, jiné zůstanou samy a nikdy nebudou mít děti.

Na zemi žijí miliardy lidí. A přestože máme všichni mnoho společného (Sk 17,26), každý z nás je osobitý, a proto se budou lišit i naše životy.

V určitém smyslu jsou tyto rozdíly důležité, protože každý z nás je jedinečný; má tedy něco, o co se může podělit s jinými lidmi, kterým právě to chybí. Naše rozdílnosti nám umožňují, abychom byli jeden pro druhého požehnáním. Příkladem může být vztah mezi mladými a staršími lidmi, kteří si mohou být vzájemně užiteční. „Ozdobou jinochů je jejich síla, důstojností starců jsou šediny.“ (Př 20,29) Ať se nacházíme v jakékoliv etapě našeho života a ať je náš osobní příběh jakýkoliv, vždy máme něco, co můžeme nabídnout nejen Bohu, ale i ostatním lidem.

**Aplikace**

`Ať se právě teď odehrává ve tvém životě cokoliv, můžeš být v něčem požehnáním pro ostatní. Jak bys mohl zjistit v čem? Co kdyby ses vědomě rozhodl být takovým požehnáním – například pro někoho ve tvé rodině nebo ve sborovém společenství?`