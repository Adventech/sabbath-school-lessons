---
title:  Podněty k zamyšlení
date:  04/01/2019
---

Představ si změny, které se odehrály v životě učedníků během doby, kdy trávili čas s Kristem. Většinou šlo o nevzdělané, jednoduché lidi, zvyklé na učení a tradici své židovské víry. Pod vlivem galilejského učitele si však museli klást stále více otázek. Prožívali žárlivost a touhu prosadit se (Mt 20,20–24) a také spory (J 3,25). Zdálo se, že jim chybí víra (Mk 9,28.29), a později dokonce Ježíše opustili (Mt 26,56) a zradili (Mt 26,69–74). Současně však duchovně rostli, takže jiní lidé dokázali rozpoznat, že například Petr patřil mezi Ježíšovy učedníky (Mt 26,73). Dokonce i členové židovské velerady, když si uvědomili, že jsou Petr a Jan „lidé neučení a prostí, žasli; poznávali, že jsou to ti, kteří bývali s Ježíšem (Sk 4,13).

Uvažuj o úžasně pozitivním vlivu, který můžeme mít na svou rodinu, když žijeme tak, že ostatní členové na nás vidí, že jsme „byli s Ježíšem“.

Přemýšlej nad následujícími slovy: „I jednoduchý domov může být místem, kde zaznívá povzbuzení, kde se jedná dobrosrdečně a kde jsou stálými hosty láska a ohleduplnost.“ (AH 18)

**Náměty k rozhovoru**

`1. 	Přečtěte si text Kazatel 3,1–8. O čem mluví tyto verše? Jaký princip se v nich nachází? Jak můžete tento princip aplikovat do svého života?`

`2. 	Mluvte spolu o zkušenostech, kterými jste prošli a ony změnily váš život. Podělte se o to, co jste se z nich naučili, a také o to (pokud se to na vás vztahuje), co jste se měli naučit, ale nenaučili. Jak se z toho můžete poučit dnes? Jak tyto zkušenosti ovlivnily vaši rodinu?`

`3. 	V čem se váš dnešní život liší od toho, jaký by (pravděpodobně) byl, kdyby ve vašem životě nepůsobil Kristus? Co to vypovídá o Kristově moci měnit nás?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.