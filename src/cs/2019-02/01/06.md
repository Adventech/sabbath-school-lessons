---
title: 'Vzájemné působení'
date: 04/04/2019
---

> <p></p>
> Proto přijímejte jeden druhého, tak jako Kristus k slávě Boží přijal vás. (Ř 15,7)

> <p></p>
> Nechť Pán dá bohatě růst vaší vzájemné lásce i lásce ke všem, tak jako i my vás milujeme. (1Te 3,12)

**Osobní studium**

Bible je kniha o vztazích. Bůh nás stvořil, abychom žili ve vztahu s ostatními. Jen velmi málo lidí žije v naprosté izolaci. Uvědomme si, že nikdo z nás nezačal existovat bez účasti druhých lidí. Hned po narození jsme potřebovali, aby se o nás někdo staral. A to alespoň do věku, kdy jsme sami dokázali převzít všechnu starost o svůj život do svých rukou. Ale i kdybychom už zvládli žít úplně sami, kdo by o to stál? Mnozí z nás nejen potřebují, ale také přímo vyžadují společnost a přátelství druhých lidí. A přestože například psi umějí být milými společníky, ty nejhlubší a nejdůležitější, život měnící vztahy jsou vztahy s druhými lidmi. Je tedy jen přirozené, že rodina a vztahy v rodině jsou pro naši existenci tak zásadní.

Protože většina z nás žije stále mezi lidmi a navzájem se ovlivňujeme, tyto vztahy mění nás i rytmus našeho života. Funguje to oběma směry. Zatímco ostatní ovlivňují náš život, my zase můžeme ovlivnit ten jejich. A ať už si to uvědomujeme, nebo ne (většinou ne), toto vzájemné ovlivňování může být dobré nebo špatné. Je proto důležité, abychom o svém vlivu neustále uvažovali a abychom aktivně usilovali o dobro. Jen tak může být náš vliv vždy (nebo alespoň většinu času) dobrý – a to hlavně ve vztahu k těm nejbližším, kterými jsou obvykle členové naší rodiny.

Uvažuj o následujících verších. K čemu nás vyzývají ve vztahu k druhým lidem? Ř 15,7; Ef 4,2.32; 1Te 3,12; Jk 5,16

V mnoha ohledech jde o jednoduchý princip. Pokud se k druhým chováme laskavě, dobrosrdečně a mile, budeme mít na lidi pozitivní vliv – dokonce až tak, že jejich život nasměrujeme dobrým, správným směrem. Ježíš svým pozitivním vlivem měnil životy lidí. Mělo by proto být pro nás předností, pokud se nám podaří mít na druhé lidi podobný vliv. Je však potřeba si stále znovu uvědomovat: náš vliv může být dobrý, ale také špatný – dokonce i v maličkostech. A nikde jinde není náš vliv tak silný a zřejmý jako v našich rodinách.

**Aplikace**

`Uvažuj o následujících Ježíšových výrocích: L 11,34 a Mk 4,24.25. Co tyto verše říkají o důležitosti našeho vlivu na druhé? Jaké s tím máš zkušenosti ve svém životě?`