---
title: Neočekávané
date: 02/04/2019
---

> <p></p>
> 7A satan od Hospodina odešel a ranil Jóba od hlavy k patě ošklivými vředy. 8Jób vzal střep, aby se mohl škrábat, a posadil se do popela. 9Jeho žena mu však řekla: „Ještě se držíš své bezúhonnosti? Zlořeč Bohu a zemři.“ (Jb 2,7–9)

**Osobní studium**

`Uvažuj o textech Jb 1,13–19 a 2,7–9. Co postihlo Jóba a jeho manželku? V čem je jejich zkušenost podobná – více nebo méně – různým situacím, kterým musí každý z nás ve svém životě čelit?`

Řecký filozof Hérakleitos tvrdil, že „neexistuje nic stálého kromě změny“. (Je také autorem výroku: „Nevstoupíš dvakrát do téže řeky.“) Často se právě ve chvíli, kdy se zdá, že vše je v pořádku, stane něco nečekaného. Můžeme přijít o práci nebo o končetinu, nemoc nás může uvěznit v posteli ... nebo předčasně zemřeme, vyhoří nám dům, havarujeme nebo si při procházce se psem zlomíme nohu.

Samozřejmě, ne všechny změny musejí být nutně špatné. Možná nás v práci povýší a finančně si polepšíme. Nebo se potkáme se svým budoucím partnerem, se kterým prožijeme krásné roky.

Ať už je to jakkoli, nečekaná změna, která vše naruší, může přijít právě tehdy, když se nám zdá, že náš život má ten správný rytmus.

Jób jistě neočekával, že do jeho života vtrhne takové tragické období. Bible o něm říká: „Byl to muž bezúhonný a přímý, bál se Boha a vystříhal se zlého.“ (Jb 1,1) Víme o něm i to, že byl ženatý, měl sedm synů a tři dcery a byl velmi bohatý (Jb 1,2.3). Během prvních kapitol knihy Jób zjistíme, že prožil velkou ztrátu nejméně v šesti důležitých oblastech: majetek, sluhové, děti, zdraví, podpora ženy a povzbuzení přátel. Život se mu převrátil vzhůru nohama a jeho rodina byla v troskách.

Ačkoli to, co se stalo Jóbovi, je v určitém smyslu mimořádné, i do života každého z nás přichází čas od času něco neočekávaného a velmi bolestného. Vše se může zdát v pořádku, ale pak najednou, zcela bez varování, se všechno změní a náš život – nebo životy našich blízkých – už nikdy nebude takový jako předtím.

Není to nic nového. Ani Ábel pravděpodobně neočekával, že přijde o život, Jozef si určitě nemyslel, že ho prodají jako otroka do Egypta. V obou případech byli zrádci blízcí lidé, bratři, a obě události velmi silně ovlivnily ostatní členy jejich rodiny. V Bibli se nachází mnoho příkladů lidí, jejichž životy a rodiny postihly velké a nečekané změny.

**Aplikace**

`Jak ti tvá víra pomáhá uprostřed utrpení, které náhle a nečekaně přeruší hladký běh tvého života?`