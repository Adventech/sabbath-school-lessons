---
title: 'Podněty k zamyšlení'
date: 10/05/2019
---

„Manželství získalo Kristovo požehnání a měli bychom ho vnímat jako svatou instituci. Pravé náboženství by nemělo odporovat Božím plánům. Bůh ustanovil, aby se muž a žena spojli do svatého svazku, jehož prostřednictvím budou vytvářet rodiny. Rodiny korunované úctou a respektem pak budou symbolizovat nebeskou rodinu. Na začátku své veřejné služby Ježíš zcela jasně uznal instituci manželství, která byla ustanovena již v ráji. Účastí na svatební hostině ukázal svůj postoj k manželskému svazku. Když do manželství vstupujeme s láskou, s čistotou, s pravdou a se spravedlností, stává se z něj jedno z největších požehnání lidské rodiny.“ (DG 180.181)

Jak ukazuje Píseň písní, sexuální láska může být v manželství nádherným darem a požehnáním. Dlouhotrvající vztah však nemůže být postaven výhradně na vnější kráse a tělesné rozkoši. Naše těla postupně stárnou a slábnou. Žádná dieta, žádné cvičení ani plastické operace nás neudrží věčně mladými. Manželství Šalomouna a Šulamítky je celoživotním, oddaným vztahem. Třikrát potvrzují, že patří jeden druhému (Pís 2,16; 6,3 a 7,11). V prvním případě jde o vyznání, že si navzájem patří (viz také Ef 5,21.33). V druhém případě Šulamítka mění pořadí, aby vyjádřila svou pokoru (viz také Ef 5,22.23). A ve třetím případě zaznívá Šalomounova touha po jeho milované (viz také Ef 5,24–32). Takovou lásku nemůže nic uhasit (Pís 8,7), je jako pečeť, kterou nelze porušit (Pís 8,6).

**Otázky k rozhovoru**

`1. 	Porovnejte Šalomounův popis jeho dokonalé manželky (Pís 4,1–5; 6,8 a 7,1–9) s Adamovým vyjádřením, když poprvé uviděl Evu (Gn 2,23). Jaký postoj by měli mít muži ke svým manželkám? (Ef 5,28.29)`

`2. 	Hlavně v minulosti mnozí vnímali Píseň písní jako alegorický (obrazný) vztah, který existuje mezi Bohem a jeho lidem, mezi Ježíšem a jeho církví. Je třeba si dát pozor, abychom to nepřehnali a nevnímali vše jen jako obrazy. Přesto, které aspekty vztahu mezi dvěma lidmi můžeme porovnat s naším vztahem k Bohu? Čti Iz 54,4.5; Jr 3,14 a 2K 11,2.`

`3. 	Přečti si Př 31,26; Pís 5,16 a Př 25,11. Jak důležitá jsou naše slova, která mají moc povzbuzovat nebo ponižovat naše partnery a posilovat nebo oslabovat naše manželství? Uvažujte v této souvislosti o následujících textech: Jk 1,26 a 3,5–11.`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.