---
title:  Poznání naplněné láskou
date:  05/02/2019
---

> <p></p>
> 2Jestliže si někdo myslí, že něco už plně poznal, ten ještě nepoznal tak, jak je třeba. 3Kdo však miluje Boha, je od něho poznán. (1K 8,2.3)

**Osobní studium**

Při pozorném čtení můžeme v Písni písní zaslechnout téma „návratu do ráje“. A přestože zamilovaní z Písně písní nejsou prvním mužem a první ženou, slova písně nás v mysli přenášejí do dokonalé zahrady Eden. Boží plán, aby se muž a žena stali „jedním tělem“ (Gn 2,24.25), je vyjádřen prostřednictvím jemných a citlivých metafor a symbolů.

`Uvažuj o textech Pís 4,7–5,1. Jak tyto verše vyjadřují vzájemnou oddanost v intimním životě manželské dvojice? V čem jsou jim podobné Pavlovy rady a výzvy v 1K 7,3–5?`

Šalomoun zve Šulamítku: „Se mnou z Libanónu, nevěsto má, se mnou z Libanónu půjdeš.“ (Pís 4,8) Později zve ona jeho: „...ať přijde do své zahrady můj milý a jí výtečné ovoce její“ (Pís 4,16). Šalomoun její pozvání přijímá: „Do zahrady své jsem přišel, sestro má, nevěsto, sbíral jsem svou myrhu a svůj balzám, z plástve jsem jedl svůj med, pil víno své a mléko.“ (Pís 5,1) Písmo naznačuje, že v intimních vztazích nesmí být žádné donucování, násilí ani manipulace. Do opravdového milujícího vztahu vstupují oba svobodně a naplněni láskou. „Moje zahrada“ je „jeho zahradou“.

Obě jména, „Šalomoun“ i „Šulamítka“, jsou odvozena od hebrejského slova šalom, které znamená „klid“ nebo „úplnost“. Oba si vyjadřují vzájemný obdiv (Pís 4,1–5; 5,10–16). Vyváženost v jejich vztahu je vyjádřena i v básnickém stylu navzájem propojených veršů a myšlenek. Smluvní vyjádření „Můj milý je můj a já jsem jeho“ (Pís 2,16) je ozvěnou Adamova vyjádření v ráji: „Toto je kost z mých kostí a tělo z mého těla!“ (Gn 2,23)

**Uvažuj o následujících dvou skupinách veršů. Manželský svazek můžeme charakterizovat i slovem „poznání“. Jak nám tento koncept pomáhá lépe pochopit náš vztah s Bohem?**

`Gn 4,1.25; 1S 1,19; L 1,34 (ČSP)`

`J 17,3; 1K 8,3; 13,12; Ga 4,8.9`

V Bibli je výraz poznat často použit k vyjádření intimního vztahu mezi manželem a manželkou. Toto milující „poznání“ si navzájem nabízejí a přijímají ze svého nejhlubšího a nejskrytějšího nitra. Nejen dvě těla, ale i dvě srdce se stávají „jedním tělem“.

Sloveso poznat popisuje i vztah mezi člověkem a Bohem. Když se věřící člověk s citlivostí zamyslí nad jedinečným a něžným poznáním, které je v manželství vyjádřením vzájemného společenství, oddanosti a nekonečné rozkoše, může získat hlubší pochopení nejvznešenějšího a nejsvětějšího tajemství, kterým je vztah mezi Kristem a církví.

**Aplikace**

`Co ti může pomoci, abys prožíval s Bohem hlubší a důvěrnější vztah? Co pro tebe znamená myšlenka, že tě Bůh „poznal“?`