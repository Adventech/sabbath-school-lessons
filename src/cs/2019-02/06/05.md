---
title: 'Láska ve správném čase'
date: 08/05/2019
---

> <p></p>
> 4,16Probuď se, vánku severní, přijď, vánku jižní, ať voní moje zahrádka, ať její balzámy proudí jak bystřiny, ať přijde do své zahrady můj milý a jí výtečné ovoce její. 5,1Do zahrady své jsem přišel, sestro má, nevěsto, sbíral jsem svou myrhu a svůj balzám, z plástve jsem jedl svůj med, pil víno své a mléko. Jezte, přátelé, a pijte, opájejte se laskáním. (Pís 4,16 a 5,1)

**Osobní studium**

Přečti si text Pís 4,8–5,1. Verše 4,16 a 5,1 se nacházejí v samotném centru Písně písní, jako by šlo o vyvrcholení manželství mezi Šalomounem a Šulamítkou a o jeho přivedení k dokonalosti.

**Uvažuj o následujících verších. Co je jejich hlavní myšlenkou? Na co v nich Šalomoun odkazuje?**

`Pís 4,12`

`Pís 4,16; 5,1`

`Pís 8,8–10`

V Písni písní nacházíme některá z přesvědčivých svědectví Písma, že Božím plánem je, aby lidé zůstávali až do uzavření manželství sexuální zdrženliví. Jedním z nejkonkrétnějších je zmínka o dětství Šulamítky, když se jí bratři ptají, zda bude „hradbou“ nebo „dveřmi“ (Pís 8,8.9). Jinými slovy, zda zůstane zdrženlivá až do manželství (hradba), nebo ne (dveře). Jako dospělá žena potvrzuje, že si zachovala svou zdrženlivost, pokud ke svému manželovi přichází čistá: „Já jsem hradba...“ (Pís 8,10) I ženich potvrzuje, že jeho milá je až po svatební noc pannou, když říká: „Zahrada uzavřená jsi, sestro má, nevěsto, uzavřený val, zapečetěný pramen.“ (Pís 4,12) Šulamítka ze své vlastní zkušenosti radí přítelkyním, aby byly ve věcech lásky a manželství opatrné. Třikrát v Písni písní oslovuje skupinu žen, které nazývá „jeruzalémské dcery“. Radí jim, aby neprobouzely intenzivní touhu a lásku (Pís 2,7; 3,5; 8,4), dokud nenadejde vhodné období. Má se tím na mysli čas, když se ocitnou v důvěrném a bezpečném vztahu založeném na manželské smlouvě, jako je to u ní.

Snoubenec dvakrát zve svou nastávající nevěstu, aby „šla s ním“ (Pís 2,10; 4,8). Před svatbou jeho pozvání nemohla přijmout, ale nyní je to ona, která svého milého zve do své zahrady (Pís 4,16), a on radostně toto pozvání přijímá (Pís 5,1). Nepřitahuje ho jen její krása. Šulamítka „odjala jeho srdce“ (4,9; ČSP) a on je opojen její láskou a něžnostmi (4,10). Šalomoun je naplněn radostí, že patří právě jemu a nikomu jinému na celém světě: „Zahrada uzavřená jsi , sestro má, nevěsto, uzavřený val, zapečetěný pramen.“ (Pís 4,12) Ve společenství a ve svazku lásky se svou dokonalou ženou se ženich cítí, jako by vstupoval do zaslíbené země: „Ze rtů ti kane strdí, má nevěsto, pod tvým jazykem je med a mléko, a vůně tvých šatů je jak vůně Libanónu.“ (Pís 4,11)

**Aplikace**

`„Jestliže doznáváme své hříchy, on je tak věrný a spravedlivý, že nám hříchy odpouští a očišťuje nás od každé nepravosti.“ (1J 1,9) Uvažuj o tomto verši v kontextu dobré zprávy pro ty, kteří litují svých špatných rozhodnutí v oblasti sexuality a jejích projevů.`