---
title:  Královská milostná píseň
date:  02/02/2019
---

### Texty na tento týden
Píseň písní, Gn 2,7; 1K 7,3–5; J 17,3; 1J 1,9; Ř 1,24–27; Ga 5,24

> <p>Základní verš</p>
> „Polož si mě na srdce jako pečeť, jako pečeť na své rámě. Vždyť silná jako smrt je láska, ne­úprosná jako hrob žárlivost lásky. Žár její – žár ohně, plamen Hospodinův.“ (Pís 8,6)

Jedním z nejdůležitějších období života je manželství. Samozřejmě že ne každý do manželství vstoupí, ale pokud ano, manželství mu přinese nejen výjimečné požehnání, ale také mimořádně výzvy. Mezi požehnání patří i nádherný dar sexuality. Pokud se tento dar realizuje v souladu s Božím záměrem, je opravdu mocným vyjádřením lásky.

V protikladu k rozšířenému názoru se Bible v žádném případě nestaví proti sexualitě. Je proti zneužívání tohoto krásného daru, který jsme od Stvořitele dostali.

Píseň písní (Píseň Šalomounova, doslova Nejkrásnější z písní Šalomounových), jedna z nejkratších a pravděpodobně i nejméně čtených biblických knih, popisuje vztah mezi mladou nevěstou Šulamítkou a jejím milovaným, o kterém se věří, že jde o samotného krále Šalomouna. Píseň odkrývá tajemství lidské intimity a rozkoš manželské lásky. A přestože Píseň písní se často vykládá alegoricky jako symbol vztahu Boha a Božího lidu nebo Krista a jeho církve, v první řadě jde o poetické dílo o lásce, která se odehrává v upřímném a čistém vztahu mezi mužem a ženou.

Tento týden se budeme věnovat pozitivnímu a inspirativnímu pohledu na manželství, který nám nabízí Starý zákon.

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`