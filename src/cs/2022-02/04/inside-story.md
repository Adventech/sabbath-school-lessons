---
title:  Misijní příběh
date:   22/04/2022
---

#### Věrní prarodiče

_Andrew McChesney_

Večer, když už byla příliš velká tma na práci na kukuřičném poli, se rodina Reynekeových, ze střední části Jihoafrické republiky, sešla u velkého kuchyňského stolu k večeři ve svém malém farmářském domě. Otec, matka a jejich sedm chlapců a čtyři dívky jedli každý večer své vypěstované jídlo: kukuřičnou kaši spolu s bramborami, dýní a masem. Poté děti uklidily nádobí a otec otevřel svou holandskou Bibli k rodinné bohoslužbě.

Toho večera otec otevřel Bibli ve 20. kapitole knihy Exodus a četl: "Pamatuj na sobotní den, aby ti byl svatý. Šest dní budeš pracovat a dělat všechnu svou práci, ale sedmý den je dnem odpočinku, zasvěceným Hospodinu, tvému Bohu. Nebudeš dělat žádnou práci." (2. Mojžíšova 20,8-10).

"Poslouchejte," řekl otec zmateně. "Tady se píše: 'Šest dní budeš pracovat, ale sedmý den budeš odpočívat'." Myšlenka odpočinku sedmý den pro něj byla nová. On i celá rodina vždy dodržovali první den, neděli, jako šabat, ale Bible říkala něco jiného.

Otec si udělal poznámku na okraji Bible. Vedle slov "Šest dní budeš pracovat" napsal: "Čas orby". A vedle slov "Sedmého dne budeš odpočívat" napsal: "Čas odpočinku". Věc mu byla jasná. Jeho rodina začala dodržovat sobotu jako sedmý den. Rodiny na sousedních farmách si toho všimly a brzy tři z nich také začli dodržovat sobotu.

Čas plynul a na farmě se zastavil kolportér z Církve adventistů sedmého dne a prodal otci malou knížku v holandštině s názvem "Boží smlouva s člověkem".

Díky této knize se otec a matka poprvé dozvěděli o Církvi adventistů sedmého dne. Pochopili, že i jiní lidé uctívají sobotu jako sedmý den.

Ačkoli neexistuje žádný historický záznam o tom, že by se otec a matka připojili k Církvi adventistů sedmého dne, 4 z jejich 11 dětí se stali adventisty. Jedním z jejich vnuků je Gideon Reyneke, pastor, který pomáhá dohlížet na misijní práci v Jižní Africe a dalších 14 zemích jako výkonný tajemník Jihoafricko-Indickooceánské divize.

Gideon řekl, že za své adventistické dědictví vděčí věřícím prarodičům, kteří ve 20. letech minulého století jednoduše četli Bibli a poslouchali ji. "Modlíme se, aby vyprávění tohoto příběhu z generace na generaci přineslo výsledky a přivedlo k Ježíši Kristu mnohem více lidí," řekl.

_Dary třinácté soboty pro toto čtvrtletí pomůžou šířit evangelium v domovské Jihoafricko-Indickooceánské divizi Gideona Reynekeho. Předem děkujeme za štědré dary._