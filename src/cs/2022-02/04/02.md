---
title:  'Příprava na potopu'
date:  17/04/2022
---

> <p></p>
> 13I řekl Bůh Noemu: „Rozhodl jsem se skoncovat se vším tvorstvem, neboť země je plná lidského násilí. Zahladím je i se zemí. 14Udělej si archu z goferového dřeva. V arše uděláš komůrky a vysmolíš ji uvnitř i zvenčí smolou. 15A uděláš ji takto: Délka archy bude tři sta loket, šířka padesát loket a výška třicet loket. 16Archa bude mít světlík; na loket odshora jej ukončíš a do boku archy vsadíš dveře. Uděláš v ní spodní, druhé i třetí patro. 17Hle, já uvedu potopu, vody na zemi, a zahladím tak zpod nebe všechno tvorstvo, v němž je duch života. Všechno, co je na zemi, zhyne. 18S tebou však učiním smlouvu. Vejdeš do archy a s tebou tvoji synové, tvá žena i ženy tvých synů. 19A ze všeho, co je živé, ze všeho tvorstva, uvedeš vždy po páru do archy, aby s tebou zůstali naživu; samec a samice to budou. 20Z rozmanitých druhů ptactva a z rozmanitých druhů zvířat a ze všech zeměplazů rozmanitých druhů, z každého po páru vejdou k tobě, aby se zachovali při životě. 21Ty pak si naber k obživě různou potravu, nashromáždi si ji, a bude tobě i jim za pokrm.“ 22Noe udělal všechno přesně tak, jak mu Bůh přikázal. (Gn 6,13–22)

**Osobní studium**

`Přečti si pasáž Gn 6,13–7,10. Co se můžeme naučit z tohoto příběhu rané historie lidstva?`

Stejně jako Daniel, i Noe je prorokem, který předpovídá konec světa. Hebrejský výraz pro „archu“ (resp. „koráb“, hebrejsky teva; Gn 6,14) je převzat z egyptštiny. Stejné slovo je použito i na označení „ošatky“ („košíku“; ČSP), ve které byl ukryt malý Mojžíš, aby byl zachráněn a mohl tak vysvobodit Izrael z egyptského zajetí (Ex 2,3).

Někteří vykladači Bible vidí v myšlence archy paralelu se „schránou“ („truhlou“; ČSP i BK) „svědectví“ (Ex 25,10). Tak jako archa během potopy umožnila přežití lidstva, i schrána svědectví, znak Boží přítomnosti uprostřed jeho lidu (Gn 25,22), ukazuje na Boží dílo záchrany.

Text: „Noe udělal všechno přesně tak, jak mu Bůh přikázal“ (Gn 6,22) uzavírá přípravnou část. Sloveso „udělal“ je Noemovou odpovědí na Boží příkaz ze 14. verše („udělej“) a v této části se opakuje celkem pětkrát (Gn 6,14–16). Souzvuk mezi Božím příkazem a Noemovou reakcí naznačuje, že Noe byl naprosto poslušný toho, co mu Bůh přikázal, aby udělal. Je také zajímavé, že stejná myšlenka je použita i v kontextu stavby stanu setkávání (Ex 39,32.42; 40,16).

„Bůh sdělil Noemovi přesné rozměry korábu a dal mu směrnice k jeho sestrojení. Lidská moudrost by nedokázala vymyslet tak úžasně pevnou a odolnou stavbu. Bůh byl projektantem a Noe mistrem stavitelem.“ (PP 92; NUD 37)

Podobnost mezi dvěma „archami“ potvrzuje jejich záchrannou funkci. Noemova poslušnost je popsána jako součást Božího plánu spasení. Noe byl zachráněn jednoduše proto, že Bohu důvěřoval a udělal přesně to, co mu Hospodin přikázal (viz Žd 11,7). Byl příkladem víry, která se projevuje poslušností, jediným typem víry, na kterém záleží (Jk 2,20).

Stručně řečeno: „Noe našel u Hospodina milost“ (Gn 6,8). Jeho věrné a poslušné vykonání Božích příkazů však bylo reakcí na milost, kterou mu Bůh již prokázal. Podobně by měl reagovat každý z nás.

**Aplikace**

`Uvažuj o textu 2Pt 2,5–9. Proč byla zachráněna pouze Noemova rodina? Jakou lekci si můžeme vzít z příběhu Noema o naší úloze varovat svět před blížícím se soudem?`