---
title:  'Podněty k zamyšlení'
date:  22/04/2022
---

Porovnání stavu světa a smýšlení a chování lidí před potopou a dnes je mimořádně poučné. Je zřejmé, že lidská nemorálnost a bezbožnost nejsou novým jevem. Pokuste se porovnat projevy lidí tehdy a dnes.

„Hříchy, které vyžadovaly zničení předpotopního světa, existují i dnes. Z lidských srdcí vymizela Boží bázeň. Lidé jsou lhostejní k Božímu zákonu a opovrhují jím. [...] Bůh nezatratil lidi žijící před potopou kvůli jídlu a pití. Dal jim plody země, aby naplnil jejich tělesné potřeby. Jejich hřích spočíval v tom, že tyto dary přijímali bez vděčnosti vůči Dárci a že bez zábran ukájeli svou chuť. Bylo oprávněné se oženit. Bůh vydal ohledně manželského svazku zvláštní směrnice, aby byl posvátný a krásný. Avšak manželství bylo zneužíváno a stalo se služkou vášně.

Dnes panují podobné poměry. [...] Ve společnosti převládá výstřednost. Poctivost je obětována přepychu a okázalosti. Podvody, úplatkářství a krádeže zůstávají nepotrestány. V novinách se to hemží zprávami o zločinech tak chladnokrevných, že se zdá, jako by vymizel každý projev lidskosti. Tyto krutosti se staly tak běžnými, že stěží vzbudí údiv. Když se potlačované projevy bezzákonnosti jednou vymknou kontrole, naplní zemi strastmi a zpustošením. Předpotopní svět představuje situaci, do níž se řítí dnešní společnost.“ (PP 101.102; NUD 40.41)

**Otázky k rozhovoru**

`1. 	Jaké jsou společné znaky dnešního a předpotopního světa? Co nás tyto společné rysy učí o Boží milosti, že přes to všechno svět miluje a usiluje o jeho záchranu?`

`2. 	Někteří lidé tvrdí, že potopa z doby Noema byla jen místní událostí. Co je na takovém uvažování špatného? Pokud by to byla pravda, proč by každá místní záplava (a každá duha) udělala z Boha lháře?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

---

#### Dodatečné otázky k diskuzi

`Prožil jsi s Biblí v tomto týdnu něco zajímavého? Co a proč?`

`Co nejvíc obdivuješ na Noem? Proč?`

`Můžeme učit stejné poslušnosti a preciznosti, jakou vidíme u Noeho? Jak?`

`V čem změnila tato lekce tvůj pohled na dobu, v níž žiješ?`

`Potěšilo tě dnes něco v naší diskuzi? Co a proč?`