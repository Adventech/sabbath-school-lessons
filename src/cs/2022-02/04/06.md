---
title:  'Smlouva (2)'
date:  21/04/2022
---

> <p></p>
> 8,21I ucítil Hospodin libou vůni a řekl si v srdci: „Už nikdy nebudu zlořečit zemi kvůli člověku, přestože každý výtvor lidského srdce je od mládí zlý, už nikdy nezhubím všechno živé, jako jsem učinil. 22Setba i žeň a chlad i žár, léto i zima a den i noc nikdy nepřestanou po všechny dny země.“ 9,1Bůh Noemu a jeho synům požehnal a řekl jim: „Ploďte a množte se a naplňte zemi.“ (Gn 8,21–9,1)

> <p></p>
> 11„Ustavuji s vámi svou smlouvu. Už nebude vyhlazeno všechno tvorstvo vodami potopy a nedojde již k potopě, která by zahladila zemi.“ 12Dále Bůh řekl: „Toto je znamení smlouvy, jež kladu mezi sebe a vás i každého živého tvora, který je s vámi, pro pokolení všech věků: 13Položil jsem na oblak svou duhu, aby byla znamením smlouvy mezi mnou a zemí. (Gn 9,11–13)

**Osobní studium**

`Jaký význam má podle úvodního textu (Gn 8,21–9,1) Boží závazek zachovat život? Jak Boží požehnání plní tento závazek?`

Boží závazek ochránit a uchovat život byl aktem milosti, nikoli výsledkem lidských zásluh. Bůh se rozhodl zachovat život na zemi navzdory lidskému zlu (Gn 8,21). Ve verši Gn 8,22 doslova říká „po všechny dny země“. To znamená, že dokud bude trvat současná Země, roční období budou přicházet a odcházet a život bude zachován. Stručně řečeno, Bůh se nevzdal svého stvoření.

Následující text, který hovoří o Božím požehnání, nás ve skutečnosti vrací zpět k původnímu stvoření a jeho požehnání (Gn 1,22.28; 2,3). Hospodin v určitém smyslu dává po potopě lidstvu šanci začít znovu od začátku.

`Přečti si text Gn 9,8–17. Jaký má duha význam? Jak toto „znamení smlouvy“ (Gn 9,13) souvisí s druhým znamením smlouvy, sobotou?`

Slovní spojení „ustanovit smlouvu“ („uzavřít smlouvu“; B21) se v textu opakuje třikrát (Gn 9,9.11.17) a vyjadřuje vrchol a naplnění původního Božího zaslíbení (Gn 6,18). V návaznosti na předchozí část, která je paralelou šestého dne zprávy o stvoření, je tato část souběžná s tou, která hovoří o sedmém dni zprávy o stvoření, o sobotě. V textu se sedmkrát opakuje slovo „smlouva“, což odkazuje na sobotu. Stejně jako sobota, je i duha znamením smlouvy (Gn 9,13–16; porovnej s Ex 31,12–17). Podobně jako sobota, má i duha univerzální rozsah a platí pro celý svět. A tak jako je sobota pro všechny znamením stvoření, zaslíbení, že nepřijde žádná další celosvětová potopa, platí pro každého.

**Aplikace**

`Když příště uvidíš duhu, zamysli se nad všemi Božími zaslíbeními, která nám dal. Proč můžeme těmto slibům důvěřovat? Jak nám v této důvěře pomáhá právě duha?`