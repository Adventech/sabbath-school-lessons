---
title:  'Konec potopy'
date:  19/04/2022
---

> <p></p>
> 1Bůh však pamatoval na Noeho i na všechnu zvěř a všechen dobytek, který s ním byl v arše. Způsobil, že nad zemí zavanul vítr, a vody se uklidnily. 2Byly ucpány prameny propastné tůně i nebeské propusti a byl zadržen lijavec z nebe. 3Když přešlo sto padesát dnů, začaly vody ze země ustupovat a opadávat, 4takže sedmnáctého dne sedmého měsíce archa spočinula na pohoří Araratu. [...] 13Léta šestistého prvého, první den prvního měsíce, začaly vody na zemi vysychat. Tu Noe odsunul příklop archy a spatřil, že povrch země osychá. 14Dvacátého sedmého dne druhého měsíce byla již země suchá. 15I promluvil Bůh k Noemu: 16„Vyjdi z archy, ty a s tebou tvá žena i tvoji synové a ženy tvých synů. 17Vyveď s sebou všechno tvorstvo, jež je s tebou, všechnu zvěř i ptactvo a dobytek a všechnu havěť plazící se po zemi. Ať se na zemi hemží, ať se na zemi plodí a množí.“ 18Noe tedy vyšel a s ním jeho synové a jeho žena a ženy jeho synů. 19Všechna zvěř, všechna havěť a všechno ptactvo, vše, co se plazí po zemi, vyšlo podle svých čeledí z archy. (Gn 8,1–4.13–19)

**Osobní studium**

Verše Gn 7,22–24 popisují ohromné ničivé působení vody, takže „všechno bylo smeteno ze země“ (Gn 7,23). Sedmá kapitola končí slovy: „Mohutně stály vody na zemi po sto padesát dnů“ (Gn 7,24). Na pozadí úplného zničení a beznaděje „Bůh však pamatoval…“ (Gn 8,1). Tato slova se nacházejí uprostřed zprávy o potopě a naznačují, že právě tato myšlenka je ústředním poselstvím celého příběhu.

`Uvažuj o textu Gn 8,1 v kontextu zprávy o potopě. Co znamená, že Bůh „pamatoval“ na Noema?`

Sloveso „pamatoval“ vyjadřuje, že Bůh nezapomněl. Je to víc než jen konstatování, že Bůh má dobrou paměť. V biblickém kontextu „Bůh, který si pamatuje“ znamená, že plní své sliby a že se na něj dá spolehnout. Boží zaslíbení se často týkají právě záchrany (viz Gn 19,29). V souvislosti s potopou znamená Boží „pamatování“, že „byl zadržen lijavec“ (Gn 8,2) a že Noe mohl opět opustit archu (Gn 8,16).

I když zatím není vydán žádný přímý příkaz k opuštění korábu, Noe přebírá iniciativu a posílá nejprve krkavce (havrana; ČSP) a poté holubici, aby situaci otestoval. Když se nakonec holubice nevrátí, pochopí, že „začaly vody na zemi vysychat. Tu Noe odsunul příklop archy a spatřil, že povrch země osychá“ (Gn 8,13).

Z Noemova chování se můžeme naučit mnoho důležitého. Důvěřovat Bohu, i když k nám přímo nemluví. Zároveň zjišťujeme, že víra nepopírá důležitost myšlení a hledání. Víra nás nezbavuje povinnosti přemýšlet, ptát se a prověřovat, zda to, co jsme zjistili, je nebo není pravda.

Noe však vyšel z korábu teprve tehdy, když mu to Bůh přikázal (Gn 8,15–19). To znamená, že i když byl přesvědčen, že je bezpečné vyjít, nepřestával spoléhat na Boha a trpělivě čekal v arše. „Noe stále ještě trpělivě čekal na zvláštní pokyn k odchodu. Konečně anděl otevřel masivní dveře a vyzval patriarchu a jeho rodinu, aby vyšli na zemi a vzali s sebou všechno živé.“ (PP 105; NUD 43)

**Aplikace**

`Uvažuj o textech Gn 8,1; 19,29 a Ž 106,4.5. Jak rozumíš tomu, že „Bůh pamatuje“, respektive výzvě „Hospodine, rozpomeň se“. Jak ti Bůh ukázal, že i na tebe „pamatuje“?`