---
title:  'Potopa'
date:  16/04/2022
---

### Texty na tento týden
Genesis 6–9

> <p>Základní verš</p>
> „Až přijde Syn člověka, bude to jako za dnů Noeho.“ (Mt 24,37)

„I viděl Hospodin, jak se na zemi rozmnožila zlovůle člověka a že každý výtvor jeho mysli i srdce je v každé chvíli jen zlý“ (Gn 6,5). Sloveso „viděl“ použité v tomto verši přivádí čtenáře zpět k jednotlivým Božím krokům během stvoření. To, co Bůh vidí nyní, není vůbec „dobré“. Bůh vidí „zlovůli“ a „zlo“. Bůh lituje, že stvořil svět, který je nyní naplněn zlem.

A přece Boží lítost (Gn 6,6) obsahuje i prvky záchrany. Hebrejské slovo přeložené jako „litoval“ (nacham) se odráží ve jménu Noe, které znamená „útěcha“ (Gn 5,29). Boží odpověď na lidskou zlobu a zlovolnost má tedy dvě strany. Obsahuje nejen zprávu o spravedlnosti, která někoho trestá, ale i zaslíbení útěchy a milosrdenství, které přináší záchranu ostatním.

Tento „dvojhlas“ už byl slyšet i u Kaina a Ábela (Šéta). Později se opakoval v kontrastu mezi liniemi Šéta („Boží synové“) a Kaina („synové člověka“). Nyní tento dvojhlas zaznívá opět, když Bůh rozlišuje mezi Noemem a zbytkem lidstva.

**Osnova lekce**

Čtvrtá lekce našeho studia knihy Genesis zaměří naši pozornost na tragické období rozmachu hříchu, který vedl k celosvětové potopě. I v tomto příběhu však bude možné vidět Boží lásku, milost a touhu zachránit.

•	Gn 6,13–22: Příprava na potopu (neděle)

•	Gn 7,11–19: Události potopy (pondělí)

•	Gn 8,1–19: Konec potopy (úterý)

•	Gn 8,20–9,13: Smlouva Boha s jeho stvořením (středa + čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`