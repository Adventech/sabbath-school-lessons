---
title:  'Smlouva (1)'
date:  20/04/2022
---

> <p></p>
> Noe pak vybudoval Hospodinu oltář a vzal ze všech čistých dobytčat i ze všeho čistého ptactva a zapálil na tom oltáři oběti zápalné. (Gn 8,20)

> <p></p>
> 1Bůh Noemu a jeho synům požehnal a řekl jim: „Ploďte a množte se a naplňte zemi. 2Bázeň před vámi a děs z vás padnou na všechnu zemskou zvěř i na všechno nebeské ptactvo; se vším, co se hýbe na zemi, i se všemi mořskými rybami jsou vám vydáni do rukou. 3Každý pohybující se živočich vám bude za pokrm; jako zelenou bylinu vám dávám i toto všechno. 4Jen maso oživené krví nesmíte jíst. 5A krev, která vás oživuje, budu vyhledávat. Budu za ni volat k odpovědnosti každé zvíře i člověka; za život člověka budu volat k odpovědnosti každého jeho bratra. (Gn 9,1–5)

**Osobní studium**

Nyní nastala chvíle, kdy mělo dojít k naplnění zaslíbené smlouvy. „S tebou však učiním smlouvu. Vejdeš do archy a s tebou tvoji synové, tvá žena i ženy tvých synů“ (Gn 6,18). Na rozdíl od hrozby potopy a vyhubení všeho živého (Gn 6,17) je tato smlouva zaslíbením života.

`Uvažuj o textu z úvodu dnešního dne Gn 8,20. Co udělal Noe jako první, když vyšel z korábu? Co ho k tomu vedlo?`

Stejně jako Adam a Eva, kteří Hospodina uctívali hned první sobotu po šesti dnech stvoření, i Noe uctívá Boha bezprostředně po potopě, kterou chápeme jako nové stvoření. Mezi těmito dvěma akty uctívání je však rozdíl. Zatímco Adam a Eva uctívali Hospodina přímo, tváří v tvář, Noe musel uctívat Hospodina prostřednictvím oběti. V uvedeném verši je první biblická zmínka o oltáři. Jedná se o „zápalnou oběť“, nejstarší a nejčastější formu oběti. Pro Noema byla tato oběť poděkováním (srovnej s Nu 15,1–11), jehož cílem bylo vyjádřit Stvořiteli svou vděčnost za záchranu.

`Uvažuj o textu Gn 9,2–5. Jak potopa ovlivnila lidskou potravu? Co stojí na pozadí Božích zákazů a pokynů?`

V souvislosti s ničivým vlivem potopy nebyla později rostlinná potrava k dispozici tak, jako dříve. Proto Bůh dovolil lidem jíst maso zvířat. Tato změna stravování přinesla obrat do vztahu mezi lidmi a zvířaty v porovnání se situací po stvoření. Lidé a zvířata v příběhu stvoření sdíleli stejnou rostlinnou stravu a navzájem se neohrožovali. Ve světě po potopě vneslo zabíjení zvířat pro jídlo do jejich vztahu strach a hrůzu (Gn 9,2). Jakmile se začali navzájem jíst, vybudovali si lidé a zvířata vztah zcela odlišný od toho, jaký si užívali v rajské zahradě.

Bůh však vložil i do této změny určitá omezení. Ne všechna zvířata byla totiž vhodná k jídlu. První omezení vyplývalo z rozlišování mezi „čistými a nečistými“ zvířaty, které bylo součástí řádu stvoření (viz Gn 8,19.20; porovnej s Gn 1,21.24). Druhé omezení bylo nové a vyjadřovalo zákaz konzumace krve, protože krev oživuje“ (Gn 9,4.5).

**Aplikace**

`Jak rozumíš Hospodinovým slovům: „Už nikdy nebudu zlořečit zemi kvůli člověku, přestože každý výtvor lidského srdce je od mládí zlý...“ (Gn 8,21)?`

---

#### Dodatečné otázky k diskuzi

`Noe po vyjití z korábu přináší oběť Hospodinu. Co ho k tomu vedlo?`

`Proč byl k této oběti potřebný oltář? O Jakou tedy oběť šlo?`

`Jakým způsobem zareagoval na tuto oběť Stvořitel?`

`V čem se požehnání Noemu podobá tomu, které slyšeli Adam s Evou? Co tím chce Stvořitel vyjádřit?`

`V čem byl největší rozdíl mezi tím, jak Stvořitele uctívali lidé v ráji a jak „za dnů Noeho“?`

`Co se změnilo v lidském jídelníčku? Proč Bůh dělá tuto změnu?`

`Čím vším můžeme pozotovně ovlivnit naše zdraví?`