---
title:  'Události potopy'
date:  18/04/2022
---

> <p></p>
> 11V šestistém roce života Noeho, sedmnáctý den druhého měsíce, se provalily všechny prameny obrovské propastné tůně a nebeské propusti se otevřely. 12Nad zemí se strhl lijavec a trval čtyřicet dní a čtyřicet nocí. 13Právě toho dne vešli Noe i Šém, Chám a Jefet, synové Noeho, i žena Noeho a tři ženy jeho synů s nimi do archy, 14oni i všechna zvěř rozmanitých druhů, všechen dobytek rozmanitých druhů, všichni plazící se zeměplazi rozmanitých druhů i všechno ptactvo rozmanitých druhů, každý pták, každý okřídlenec. 15Vešli k Noemu do archy vždy pár po páru ze všeho tvorstva, v němž je duch života. 16Vcházeli, samec a samice ze všeho tvorstva, jak mu Bůh přikázal. A Hospodin za ním zavřel. 17Potopa na zemi trvala čtyřicet dní, vod přibývalo, až nadnesly archu, takže se zdvihla od země. 18Vody zmohutněly a stále jich na zemi přibývalo. Archa plula po hladině vod. 19Vody na zemi převelice zmohutněly, až přikryly všechny vysoké hory, které jsou pod nebesy. (Gn 7,11–19)

**Osobní studium**

Sloveso „udělat“, které jsme zmiňovali již včera a které odkazovalo na Noemovo jednání, je klíčovým slovem i ve zprávě o stvoření v knize Genesis (1,7.16.25.26.31; 2,2). Noemovy činy poslušnosti vůči Bohu jsou podobné Božím skutkům při stvoření. Můžeme proto usoudit, že potopa nemluví jen o Božím trestu pro lidstvo, ale také o Boží záchraně.

`Přečti si 7. kapitolu knihy Genesis. V čem ti popis potopy připomíná zprávu o stvoření? Jaké poučení si můžeš vzít z podobnosti mezi těmito dvěma událostmi?`

Pozorné čtení textu mluvícího o potopě odhaluje použití mnoha slov a výrazů, které se nacházejí i v příběhu o stvoření. Jedná se například o slova: „sedm“ (Gn 7,2–4.10; porovnej s Gn 2,1–3); „muž a žena“ (Gn 7,2.3.9.16; porovnej s Gn 1,27); „svého druhu“ (Gn 7,14; porovnej s Gn 1,11.12.21.24.25); „dobytek“, „plazi“, „ptáci“ (Gn 7,8.14.21.23; porovnej s Gn 1,24–26) a „dech života“ (Gn 7,15.22; porovnej s Gn 2,7).

Příběh o potopě vyznívá v určitém smyslu podobně jako příběh o stvoření. Ozvěny zpráv o stvoření pomáhají odhalit, že Bůh, který tvoří, je stejný jako Bůh, který ničí (Dt 32,39). Tyto ozvěny však přinášejí i poselství naděje: potopa je naplánována tak, aby byla zároveň novým stvořením, které povstává z vod a přináší nový život.

Pohyb vod ukazuje, že tato stvořitelská událost je jakoby zpětným aktem stvoření z Genesis 1. kapitoly. Na rozdíl od Gn 1, kde je popsáno oddělení vod pod klenbou od vod nad klenbou (Gn 1,7), má potopa za následek jejich znovusjednocení, když se „provalily všechny prameny obrovské propastné tůně a nebeské propusti se otevřely“ (Gn 7,11).

Tento proces přináší paradoxní poselství: Bůh musí zničit to, co bylo, aby mohlo přijít nové stvoření. Stvoření nové země vyžaduje zničení té staré. Událost potopy předznamenává budoucí záchranu světa na konci časů: „A viděl jsem nové nebe a novou zemi, neboť první nebe a první země pominuly...“ (Zj 21,1; porovnej s Iz 65,17).

**Aplikace**

`Co musí být zničeno v nás samotných, abychom se mohli stát novým stvořením? (Viz Ř 6,1–6.)`