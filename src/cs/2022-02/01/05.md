---
title:  'Stvoření lidstva'
date:  30/03/2022
---

> <p></p>
> 26I řekl Bůh: „Učiňme člověka, aby byl naším obrazem podle naší podoby. Ať lidé panují nad mořskými rybami a nad nebeským ptactvem, nad zvířaty a nad celou zemí i nad každým plazem plazícím se po zemi.“ 27Bůh stvořil člověka, aby byl jeho obrazem, stvořil ho, aby byl obrazem Božím, jako muže a ženu je stvořil. 28A Bůh jim požehnal a řekl jim: „Ploďte a množte se a naplňte zemi. Podmaňte ji a panujte nad mořskými rybami, nad nebeským ptactvem, nade vším živým, co se na zemi hýbe.“ 29Bůh také řekl: „Hle, dal jsem vám na celé zemi každou bylinu nesoucí semena i každý strom, na němž rostou plody se semeny. To budete mít za pokrm. (Gn 1,26–29)

> <p></p>
> I vytvořil Hospodin Bůh člověka, prach ze země, a vdechl mu v chřípí dech života. Tak se stal člověk živým tvorem. (Gn 2,7)

**Osobní studium**

Stvoření lidí bylo posledním Božím aktem stvoření, jak ho zaznamenává kniha Genesis. Lidé jsou vrcholem celého pozemského stvoření, smyslem, pro který byla vytvořena naše planeta.

`Uvažuj o úvodních textech (Gn 1,26–29 a Gn 2,7). Jak spolu souvisí tato dvě podání stvoření člověka?`

To, že Bůh stvořil lidi ke svému obrazu, je jedním z nejodvážnějších tvrzení Písma. Ačkoli „Bůh učinil rozmanité druhy zemské zvěře...“ (Gn 1,25), pouze v souvislosti s lidmi se dozvídáme, že „Bůh stvořil člověka, aby byl jeho obrazem“ (Gn 1,27). Toto konstatování se často omezovalo na duchovní povahu lidí v tom smyslu, že „Boží obraz“ znamená pouze administrativní funkci reprezentování Boha nebo duchovní složku vztahu člověka s Bohem nebo lidí navzájem.

I když jsou tato chápání správná, nezahrnují důležitou fyzickou realitu stvoření. Oba rozměry jsou zahrnuty ve dvou slovech „obraz“ a „podoba“, která popisují tento proces v Genesis 1,26. Zatímco hebrejské slovo celem („obraz“) odkazuje na konkrétní tvar fyzického těla, slovo demut („podoba“) odkazuje na abstraktní vlastnosti, které jsou srovnatelné s božskou osobou.

Hebrejské vyjádření „Boží obraz“ by proto mělo být chápáno v celkovém smyslu biblického pohledu na lidskou přirozenost. Biblický text potvrzuje, že jednotlivci (muži a ženy) byli stvořeni k Božímu obrazu tělesně i duchovně. „Když Adam vyšel z rukou Stvořitele, nesl ve své fyzické, duševní i duchovní oblasti podobu svého Tvůrce.“ (Ed 15; Vych 10)

Toto chápání Božího obrazu, včetně tělesného rozměru, je potvrzeno i v druhém popisu stvoření, který říká, že díky Božímu stvořitelskému činu „se stal člověk živým tvorem“ (Gn 2,7). Text doslova říká „živou duší“ (hebrejsky nefeš; tak překládá ČSP). Skutečnost, že se člověk stal živou bytostí, je výsledkem dvojího Božího jednání: Bůh „vytvořil“ člověka a Bůh mu „vdechl“ dech života. Všimněme si, že „dech“ často odkazuje na duchovní rozměr, ale je spojen s dýcháním fyzického těla, stvořeného „z prachu ze země“ (Gn 2,7; ČSP). Tento „dech života“ je v duchovním smyslu „dechem“ a ve fyzickém smyslu „životem“.

Bůh později uskuteční třetí krok, tentokrát aby stvořil ženu z těla muže (Gn 2,21.22), čímž chce zdůraznit, že žena je stejné povahy jako muž.

**Aplikace**

`Co pro tebe znamená, že Bůh je tvým Stvořitelem a že jsi stvořen k Božímu obrazu?`

---

#### Dodatečné otázky k diskuzi

`Věříš tomu, že člověk je „koruna stvoření“? Proč?`

`O čem svědčí fakt, že člověk nebyl stvořen slovem?`

`Co si myslíš o tom, že smyslem stvoření naší planety bylo to, abychom na ní nalezli svůj domov?`

`Proč nás Bůh stvořil ke svému obrazu a co to vůbec znamená?`

`Souhlasíš s EGW, že neseme podobu svého Tvůrce i ve fyzické oblasti? Proč?`

`Žena byla stvořena „z těla muže“. Proč to Bůh asi udělal?`

`Je na tobě patrné, že jsi podobný svému Tvůrci? V čem?`