---
title:  'Sobota'
date:  29/03/2022
---

> <p></p>
> 2Sedmého dne dokončil Bůh své dílo, které konal; sedmého dne přestal konat veškeré své dílo. 3A Bůh požehnal a posvětil sedmý den, neboť v něm přestal konat veškeré své stvořitelské dílo. (Gn 2,2.3)

> <p></p>
> 8Pamatuj na sobotní den, abys ho posvětil. 9Šest dní budeš pracovat a dělat všechnu svou práci, 10ale sedmý den je sobota patřící Hospodinu, tvému Bohu. Nebudeš dělat žádnou práci ty ani tvůj syn ani tvá dcera, tvůj otrok ani tvá otrokyně, tvé zvíře ani tvůj příchozí, který je ve tvých branách, 11protože šest dní Hospodin dělal nebesa a zemi, moře a všechno, co je v nich, a sedmý den odpočinul. Proto Hospodin požehnal sobotní den a posvětil ho. (Ex 20,8–11; ČSP)

**Osobní studium**

`Jak je podle úvodních textů sedmý den – sobota – svázána se stvořením? Jak může toto spojení ovlivnit naše prožívání soboty?`

Bůh dokončil své dílo stvoření a to ho vedlo k ustanovení soboty. Sedmý den je tedy výrazem naší víry, že Bůh při stvoření dokončil své dílo a že ho považoval za „velmi dobré“. Zachovávat sobotu znamená připojit se k Bohu a spolu s ním uznávat hodnotu a krásu jeho stvoření.

Můžeme si odpočinout od své práce, stejně jako si odpočinul Bůh. Zachovávání soboty znamená říci „ano“ Božímu „velmi dobrému“ stvoření, jehož součástí jsou i naše fyzická těla. Na rozdíl od některých starověkých (a také současných) názorů nic v Bibli (ani ve Starém, ani v Novém zákoně), nepovažuje tělo za něco zlého. Vnímání těla jako něčeho špatného je pohanský koncept, ne biblický. Ti, kdo zachovávají sobotu, jsou vděční za Boží stvoření, které zahrnuje i jejich vlastní tělo; mohou z něj mít radost a pečovat o něj.

Sobota, která představuje první „konec“ v dějinách člověka, je také znamením naděje pro trpící lidstvo i celý svět. Je zajímavé, že slovní spojení „dokončil své dílo“ se znovu objevuje v souvislosti s koncem stavby svatyně (Ex 40,33) a také na konci stavby Šalomounova chrámu (1Kr 7,40.51). Ve svatyni i chrámu se lidé učili o evangeliu a záchraně.

Po pádu do hříchu nabyla sobota dalšího významu. Každý týden připomíná zázrak spasení, jehož nedílnou součástí je i zázrak nového stvoření (Iz 65,17; Zj 21,1). Sobota, která přichází na konci týdne, je znamením, že i utrpení a zkoušky tohoto světa budou mít svůj konec.

Proto si Ježíš vybral sobotu jako nejvhodnější den k uzdravení nemocných (L 13,13–16). Na rozdíl od nejrůznějších tradic, v nichž uvízli náboženští představitelé, uzdravením v sobotu Ježíš velmi jasně ukázal na dobu, kdy skončí veškerá bolest, utrpení a smrt, čímž se definitivně završí proces spasení. Každá sobota nám tedy ukazuje na naději vykoupení.

**Aplikace**

`Jak ti sobotní odpočinek pomáhá prožívat spasení, které nyní máme v Ježíši a které se nakonec naplní při stvoření nového nebe a nové země?`

---

#### Dodatečné otázky k diskuzi

`Proč vnímáme sobotu jako součást stvoření, když během ní Bůh už nic netvořil?`

`Jak rozumíš tomu, že Bůh sobotu požehnal?`

`Jak rozumíš tomu, že Bůh sobotu posvětil?`

`Proč máme v sobotu odložit naši práci a starání se?`

`Kdo všechno má v sobotu odpočinout? Proč tak široký záběr?`

`Kdy má „svěcení soboty“ pozitivní vliv na naše estetické vnímání?`

`Jaký vliv má „svěcení soboty“ na přijímání našeho těla?`

`Jak rozumíš slovům autora lekce, že sobota „představuje první konec v dějinách lidstva“?`

`Jak nám sobota pomáhá v našem pohledu do budoucna?`

`V sobotu si máme připomínat, že utrpení a zlo už brzy skončí. Daří se ti to? Proč?`