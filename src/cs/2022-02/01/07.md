---
title:  'Podněty k zamyšlení'
date:  01/04/2022
---

Přečtěte si 14. kapitolu „Věda a Bible“ v knize Výchova (Ed 128–134; Vych 77–80).

„Kniha přírody i kniha Božího zjevení pocházejí od stejného autora, proto mezi nimi nemůže být nesoulad. Každá svým způsobem a svým jazykem svědčí o stejných velkých pravdách. Věda přichází se stále novými objevy, ale výsledky vědeckého bádání neukazují nic, co by, pokud to správně chápeme, odporovalo Božímu zjevení. Kniha přírody a psané Boží slovo se navzájem objasňují. Přivádějí nás blíže k Bohu tím, že nám přibližují zákony, které vytvořil a jejichž pomocí působí.

Mylné závěry odvozené z jevů, které pozorujeme v přírodě, však některé lidi přivedly k přesvědčení, že mezi vědou a zjevením je rozpor. Ve snaze vyřešit tento problém se pak uchýlili k takovým výkladům Písma, které oslabují a ničí moc Božího slova. Poznatky geologie jsou podle nich v rozporu s doslovným výkladem Mojžíšova záznamu o stvoření. Domnívají se, že pro evoluci země z původního chaosu bylo třeba milionů let. Ve snaze přizpůsobit Bibli tomuto domnělému vědeckému poznatku pak považují dny stvoření za dlouhá, neurčitá období, která mohla trvat tisíce nebo miliony let.

Takový závěr je naprosto nepodložený. Zpráva o stvoření je v souladu s ostatními částmi Bible i s vědou.“ (Ed 128.129; Vych 77)

**Otázky k rozhovoru**

`1. 	Proč by ovlivnilo kvalitu naší víry, kdybychom věřili, že příběhy o stvoření jsou jen legendami, mýty, které vznikly, aby nám zprostředkovaly duchovní naučení, ale bez historické reality? Co v biblickém textu naznačuje, že autor věděl, že příběh stvoření je stejně historický jako ostatní příběhy v knize Genesis? Jaké je Ježíšovo svědectví o historické pravdě těchto příběhů?`

`2. 	Co nás příběh Genesis učí o důležitosti péče o Zemi? Jak můžeme být dobrými správci naší planety, ale zároveň se vyhýbat nebezpečí, že budeme uctívat stvoření místo toho, abychom uctívali samotného Stvořitele? V čem spočívá pokušení uctívat stvoření? (Ř 1,25)`

`3. 	Jak se navzdory tisíciletí dlouhému pustošivému vlivu hříchu neustále projevuje původní zázrak, krása a majestátnost „velmi dobrého“ stvoření? Co toto stvoření vypovídá o Boží dobrotě a moci?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

2