---
title:  'Zodpovědnost člověka'
date:  31/03/2022
---

> <p></p>
> 15Hospodin Bůh postavil člověka do zahrady v Edenu, aby ji obdělával a střežil. 16A Hospodin Bůh člověku přikázal: „Z každého stromu zahrady smíš jíst. 17Ze stromu poznání dobrého a zlého však nejez. V den, kdy bys z něho pojedl, propadneš smrti.“ (Gn 2,15–17)

> <p></p>
> Proto opustí muž svého otce i matku a přilne ke své ženě a stanou se jedním tělem. (Gn 2,24)

**Osobní studium**

Jakmile Bůh stvořil prvního člověka, dal mu tři dary: zahradu (Gn 2,8), jídlo (Gn 2,16) a ženu (Gn 2,22).

`Jaké povinnosti dostal člověk ve vztahu ke stvoření a Bohu (Gn 2,15–17)? Jak spolu tyto povinnosti souvisejí?`

První povinnost člověka se týká přirozeného prostředí, do kterého ho Bůh umístil. Člověk měl zahradu „obdělávat a střežit“ (Gn 2,15). Sloveso abad („sloužit“, „pracovat“) připomíná nutnost práce. Nestačí jen přijmout dar. Musíme se o něj starat, aby nesl ovoce. Podobný princip zopakuje Ježíš ve svém podobenství o hřivnách (talentech; ČSP; Mt 25,14–30). Sloveso šamar („udržovat“, „uchovávat“) v sobě nese rozměr odpovědnosti za ochranu přijatého daru.

Druhá povinnost se týká jeho jídla. Musíme mít na paměti, že tento dar dává lidem Bůh (viz Gn 1,29). Bůh člověku řekl: „Z každého stromu zahrady smíš jíst“ (Gn 2,16). Lidé nestvořili ani stromy, ani jejich ovoce, které můžeme jíst. Šlo o dar milosti.

Měli přijmout a těšit se z velkorysého Božího daru, „z každého stromu zahrady“. Jako součást této milosti však Bůh přidává jedno omezení. Neměli jíst z jednoho konkrétního stromu. Užívání si bez jakýchkoli omezení povede ke smrti. Tento princip platil v rajské zahradě a v mnoha ohledech stejný princip platí i dnes.

Třetí povinnost člověka se týká jeho ženy, třetího Božího daru: „Proto opustí muž svého otce i matku a přilne ke své ženě a stanou se jedním tělem“ (Gn 2,24). Toto mimořádné prohlášení je silným výrazem, který vyzdvihuje lidskou odpovědnost za manželskou smlouvu a cíl být „jedním tělem“, tedy jednou bytostí (porovnej s Mt 19,7–9).

Důvod, proč se zde říká, že by měl „muž“ opustit své rodiče, pravděpodobně souvisí s častým biblickým používáním tzv. „generického maskulina“ – tedy s používáním mužského rodu pro lidi obecně, bez rozdílu pohlaví. Proto máme důvod předpokládat, že stejné přikázání se vztahuje i na ženu. Platí tedy, že když jednou přijmeme Boží dar manželského pouta, vyžaduje to mimo jiné i lidskou zodpovědnost, jejíž věrné naplňování spočívá na obou – na muži i na ženě.

**Aplikace**

`Uvažuj nad vším, co ti Bůh dal. Jaká je tvá zodpovědnost za všechno, co jsi dostal?`