---
title:  'Stvoření'
date:  26/03/2022
---

### Texty na tento týden
Genesis 1 a 2

> <p>Základní verš</p>
> „Na počátku stvořil Bůh nebe a zemi.“ (Gn 1,1)

Kniha Genesis, a tím i celá Bible, začíná popisem Božích skutků při stvoření. To je velice důležité. Znamená to totiž, že stvořením začínají lidské i biblické dějiny, a také to, že příběh o stvoření, zaznamenaný v knize Genesis, má stejnou historickou věrohodnost jako ostatní události lidských a biblických dějin.

Dva záznamy o stvoření v Genesis 1 a 2 obsahují důležitá naučení o Bohu a lidstvu. Během našeho studia se tento týden soustředíme také na lepší porozumění hlubokému významu sedmého dne – soboty. Budeme uvažovat o tom, jak Bůh stvořil člověka z prachu ke svému obrazu. Bude nás zajímat smysl stromu poznání dobra a zla a jeho spojení se stromem života.

Nejdůležitější lekcí biblických příběhů o počátku je však naučení o milosti. Naše existence je výhradně aktem milosti. Bůh stvořil nebe a zemi v době, kdy lidé ještě neexistovali. Stejně jako naše stvoření, i naše vykoupení je darem od Boha. Hluboký smysl má i skutečnost, že oba pojmy – stvoření i vykoupení – se setkávají v přikázání o sobotě.

**Osnova lekce**

V první lekci se budeme zamýšlet nad poselstvím prvních dvou kapitol knihy Genesis, které hovoří o Bohu Stvořiteli a jeho úžasném díle. Smyslem tohoto studia nebude podrobně rozebírat každý verš textu, ale podívat se na něj z „ptačí perspektivy“, jako na celek, a pochopit, co nám říká o Bohu, stvořeném světě i o nás a našem úkolu na této zemi.

•	Gn 1,1.2: Stvořitel – velký i blízký Bůh (neděle)

•	Gn 1,31; 2,1–3: Stvoření – velmi dobrý dar lásky (pondělí)

•	Gn 2,2.3: Sobota – vrchol stvoření (úterý)

•	Gn 1,26–29; 2,7: Člověk – obraz dobrého Boha (středa)

•	Gn 2,15–17.24: Tři úkoly dané člověku (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`