---
title:  'Bůh stvořitel'
date:  27/03/2022
---

> <p></p>
> 1Na počátku stvořil Bůh nebe a zemi. 2Země byla pustá a prázdná a nad propastnou tůní byla tma. Ale nad vodami vznášel se duch Boží. 3I řekl Bůh: „Buď světlo!“ A bylo světlo. (Gn 1,1–3)

> <p></p>
> 1K díkůvzdání. Hlahol Hospodinu, celá země! 2Radostně služ Hospodinu! Vstupte před jeho tvář s plesem! 3Vězte, Hospodin je Bůh, on nás učinil, a ne my sami sebe, jsme jeho lid, ovce, které pase. (Ž 100,1–3)

**Osobní studium**

`Uvažuj o úvodních biblických textech. Jaká je – nebo by měla být – odpověď člověka na Boží stvořitelské dílo? Proč?`

V Genesis 1 je tím hlavním poselstvím zprávy o stvoření Bůh. Slyšíme to hned v prvním verši: „Na počátku stvořil Bůh...“ (Gn 1,1). V prvním řádku (Gn 1,1) je slovo „Bůh“ umístěno ve středu verše a v tradičním liturgickém zpěvu je ke zdůraznění významu Boha podtrženo tím nejsilnějším přízvukem. Text stvoření tedy začíná důrazem na Boha, autora stvoření.

Dá se říct, že kniha Genesis na začátku představuje Boha dvěma různými pohledy. První zpráva o stvoření (Gn 1,1–2,4) hovoří o Bohu, který je nekonečně daleko od lidí. Je to transcendentní Bůh, hebrejsky Elohim, jehož jméno vypovídá o jeho svrchovanosti. Slovo Elohim označuje mimořádné postavení a nezměřitelnou sílu a jeho použití v množném čísle vyjadřuje myšlenku majestátu a nadřazenosti.

Druhá zpráva o stvoření (Gn 2,4–25) představuje téhož Boha jako blízkého a osobního, imanentního Boha, Jahveho (Hospodina), jehož jméno podle mnohých naznačuje blízkost a vztah. Text příběhu stvoření je tedy jako celek nepřímou výzvou k uctívání Boha. Máme si uvědomit nejen nekonečnou Boží vznešenost a moc, ale zároveň také uznat svou závislost na něm, protože „on nás učinil“ (Ž 100,3). Proto mnoho žalmů opakovaně spojuje téma uctívání s tématem stvoření (Ž 95,1–6; Ž 139,13.14; porovnej s textem Zj 14,7).

Tento dvojí pohled na Boha, který je na jedné straně majestátní, svrchovaný a nekonečně mocný a na straně druhé blízký, milující a vstupující do vztahu s námi, obsahuje důležitou myšlenku o způsobu, jak bychom měli k Bohu při uctívání přistupovat. Úžas a vážnost jdou ruku v ruce s radostí a ujištěním o Boží blízkosti, lásce a o jeho odpuštění (viz Ž 2,11). Význam můžeme vidět i v posloupnosti těchto dvou představení Boha: zkušenost Boží blízkosti a intimita jeho přítomnosti navazuje na zkušenost s Bohem, který je vzdálen. Teprve když si uvědomíme, jak je Bůh velký a úžasný, budeme schopni ocenit jeho milost a s rozechvěním si vychutnávat jeho úžasnou a láskyplnou přítomnost v našich životech.

**Aplikace**

`Uvažuj o obrovské moci Boha, který udržuje celý vesmír, a přesto může být tak blízko každému z nás. Proč je tato úžasná pravda tak nádherná?`

---

#### Dodatečné otázky k diskuzi

`Co si představuješ pod tím „počátkem“, o kterém čteme v Genesis?`

`Jak vypadala naše planeta na „počátku“?`

`Proč Bible zmiňuje přítomnost „Božího ducha“?`

`Jakého Boha nám představuje Genesis 1. kapitola?`

`V čem se liší představení Boha v Genesis 2. kapitole?`

`Jak máme podle těchto zpráv přistupovat ke Stvořiteli?`

`Těšíš se na to, až se s tímto Bohem setkáš tváří v tvář? Proč?`