---
title:  'Stvoření'
date:  28/03/2022
---

> <p></p>
> 1,31Bůh viděl, že všechno, co učinil, je velmi dobré. Byl večer a bylo jitro, den šestý.

> <p></p>
> 2,1Tak byla dokončena nebesa i země se všemi svými zástupy. 2Sedmého dne dokončil Bůh své dílo, které konal; sedmého dne přestal konat veškeré své dílo. 3A Bůh požehnal a posvětil sedmý den, neboť v něm přestal konat veškeré své stvořitelské dílo. (Gn 1,31; 2,1–3)

**Osobní studium**

`Přečti si text Gn 1,3–31 (soustřeď se na verše 4, 10, 12, 18, 21, 25 a 31) a Gn 2,1–3. Jaký je význam refrénu „to je dobré“ v prvním záznamu příběhu stvoření? Co se můžeme naučit ze závěru zprávy o stvoření (Gn 2,1–3)?`

Po každém kroku v procesu stvoření Bůh hodnotí své dílo jako tov – „dobré“. Použití tohoto přídavného jména znamená, že Boží dílo stvoření bylo úspěšné. Boží konstatování, že to „je dobré“, znamená, že to „fungovalo“. Světlo svítilo (Gn 1,4), rostliny přinášely plody (Gn 1,12) a podobně.

Toto slovo však znamenalo více než efektivitu funkce. Hebrejské slovo tov se v Bibli používá také k označení estetického ocenění něčeho krásného (Gn 24,16). Vyjadřuje také protiklad zla (Gn 2,9), které je spojeno se smrtí (Gn 2,17).

Slovní spojení „je to dobré“ znamená, že stvoření fungovalo tak, jak mělo, bylo krásné a dokonalé a nebylo v něm žádné zlo. Svět ještě nebyl jako náš svět. Nebyl ovlivněn hříchem a smrtí. Tato myšlenka je zdůrazněna v úvodu druhé zprávy o stvoření (viz Gn 2,5).

Uvedený popis stvoření je v příkrém rozporu s evolučními teoriemi, které dogmaticky prohlašují, že svět se formoval postupně, sérií náhodných událostí, počínaje od horšího stavu k lepšímu.

Naproti tomu biblický autor tvrdí, že Bůh stvořil svět záměrně a rychle (Gn 1,1). Nešlo o žádnou náhodu ani žádné překvapení. Svět nevznikl sám od sebe, ale jako důsledek Boží vůle a Božího slova (Gn 1,3). Sloveso bara – „stvořit“ přeložené v Genesis 1 v tom smyslu, že Bůh na začátku „stvořil“ nebe a zemi, je používáno pouze tehdy, je-li jeho předmětem Bůh, a naznačuje rychlost uskutečnění: Bůh promluvil, a tak se stalo.

Text záznamu stvoření nás informuje, že „vše“ bylo tehdy hotovo (Gn 1,31) a samotný Stvořitel „vše“ označil jako „velmi dobré“ (Gn 1,31). Genesis 1,1 uvádí samotnou událost stvoření nebe a země. Genesis 2,1 prohlašuje, že událost byla dokončena. A všechno bylo dokončeno, včetně soboty, za sedm dní.

**Aplikace**

`Proč představa miliard let trvající evoluce zcela ruší poselství příběhu stvoření zaznamenaného v knize Genesis? Proč jsou tyto dva pohledy ve všech směrech neslučitelné?`