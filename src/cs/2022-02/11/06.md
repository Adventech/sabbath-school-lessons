---
title:  'Faraónovy sny'
date:  09/06/2022
---

> <p></p>
> 25Josef faraónovi odvětil: „Faraónův sen je jeden a týž. Bůh faraónovi oznámil, co učiní. 26Sedm pěkných krav, to je sedm let. Také sedm pěkných klasů je sedm let. Je to jeden sen. 27Sedm vychrtlých a šeredných krav, vystupujících za nimi, je sedm let, stejně jako sedm prázdných a východním větrem sežehlých klasů; to bude sedm let hladu. 28Když jsem faraónovi řekl: Bůh faraónovi ukázal, co učiní, mínil jsem toto: 29Přichází sedm let veliké hojnosti v celé egyptské zemi. 30Po nich však nastane sedm let hladu a všechna hojnost v egyptské zemi bude zapomenuta. Hlad zemi úplně zničí. 31V zemi nebude po hojnosti ani potuchy pro hlad, který potom nastane, neboť bude velmi krutý. (Gn 41,25–31)

**Osobní studium**

`Přečti si text Genesis 40,1 až 41,36. Jak souvisejí faraónovy sny se sny jeho úředníků? Jaký je význam této paralely?`

Události pokračují pod Božím vedením. Josef dostává na starost vězně, z nichž dva jsou shodou okolností bývalými sluhy faraóna – číšník a pekař (Gn 41,9–11). Každý z nich je znepokojen svým snem, protože „není tu nikdo, kdo by jej vyložil“ (Gn 40,8). Josef pak interpretuje jejich sny.

Podobně jako číšník a pekař, i faraón má později dva sny, které také neumí nikdo vyložit (Gn 41,1–8). V tu chvíli si komorník vzpomene na Josefa a doporučí ho faraónovi (Gn 41,9–13).

Jako jeho služebníci, i faraón se trápí, a tak jako oni, i faraón mluví o svých snech (Gn 41,14–24) a Josef mu je vykládá. Stejně jako sny služebníků, i faraónovy sny ukazují paralely symbolů: dvě série sedmi krav (vykrmené a vychrtlé), stejně jako dvě série obilných klasů (pěkné a vyschlé) představují dvě série sedmi let – napřed dobrých a pak špatných let. Sedm krav souvisí se sedmi obilnými klasy. Ve snech se opakuje totéž poselství, což je důkazem jejich božského původu, stejně jako Josefovy sny (Gn 41,32; porovnej s Gn 37,9).

Přestože je to on, kdo vykládá faraónovi jeho sny, Josef opakovaně a velmi zřetelně faraónovi připomíná, že to je Bůh, kdo odhalil panovníkovi, co se on, Bůh, chystá udělat (Gn 41,25.28). Zdá se také, že faraón toto poselství pravděpodobně pochopil, protože když se rozhodl jmenovat správce zodpovědného za celou zemi, jeho argument byl následující: „Když ti to vše dal Bůh poznat, nikdo nebude tak zkušený a moudrý jako ty. Budeš správcem mého domu a všechen můj lid bude poslouchat tvé rozkazy. Budu tě převyšovat jen trůnem“ (Gn 41,39.40).

Je to obdivuhodné: díky Bohu Josef putuje od správce nad Potífarovým domem ke správci věznice a nakonec k vládci celého Egypta. Jde o silný příběh o tom, jak se i uprostřed zoufalých okolností zjevuje Boží prozřetelnost.

**Aplikace**

`Jak se můžeme naučit důvěřovat Bohu a držet se jeho zaslíbení, i když se události zdají beznadějné a Bůh mlčí?`