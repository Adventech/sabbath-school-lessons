---
title:  'Josef jako otrok v Egyptě'
date:  08/06/2022
---

> <p></p>
> 7Po těchto událostech se stalo, že se žena jeho pána do Josefa zahleděla a naléhala: „Spi se mnou!“ 8Ale on odmítl a ženě svého pána řekl: „Pokud mě tu můj pán má, nestará se o nic, co je v domě; svěřil mi všechno, co má. 9V tomto domě není nikdo větší než já. Nevyňal z mé správy nic, jen tebe, protože jsi jeho manželka. Jak bych se tedy mohl dopustit takové špatnosti a prohřešit se proti Bohu!“ 10A třebaže se Josefovi nabízela den co den, nevyhověl jí, aby k ní ulehl a byl s ní. 11Jednoho dne přišel do domu, aby vykonával svou práci. Nikdo z domácích v domě nebyl. 12Tu ho chytila za oděv se slovy: „Spi se mnou!“ Ale on jí nechal svůj oděv v ruce, utekl a vyběhl ven. (Gn 39,7–12)

**Osobní studium**

Při našem studiu sledujeme příběh Josefova života, který byl přerušen vyprávěním o Támar. Josef se dostává jako otrok k „veliteli tělesné stráže“, který má na starosti i vězení pro faraónovy úředníky (Gn 40,3.4; Gn 41,10–12).

`Přečti si text Genesis 39. kapitolu. Co vedlo k úspěchu, kterého dosáhl Josef ve své službě u Potífara?`

Téměř okamžitě se v příběhu dozvídáme, že Josef je úspěšný muž (Gn 39,2.3). Jeho pán mu tak důvěřoval, že ho Potífar „ustanovil správcem svého domu a svěřil mu všechno, co měl“ (Gn 39,4).

Josefův úspěch ho však nezkazí. Když si ho všimne Potífarova žena a chce se s ním vyspat, Josef jednoznačně odmítá a raději přijde o práci a o své jistoty, než aby se „dopustil takové špatnosti a prohřešil se proti Bohu!“ (Gn 39,9). Žena, ponížená Josefovým odmítnutím, lživě oznámí svým služebníkům a manželovi, že ji Josef chtěl znásilnit. V důsledku toho je Josef uvězněn.

Josef v žaláři prožívá to, co v nějaké podobě pocítí někdy každý: pocit opuštění Bohem. Přesto i v tomto těžkém období „Hospodin byl s ním“ (Gn 39,21).

Bůh však jedná a Josef naváže dobrý vztah se správcem žaláře. Stejně jako v domě jeho pána, i ve vězení Bůh Josefovi žehná. Josef má mnohá obdarování a navzdory špatné situaci, v níž se nyní ocitl (ostatně i dříve byl jenom otrokem), se snaží jednat co nejlépe a nejzodpovědněji. Ať už byly jeho dary jakékoli, text jasně ukazuje, že to byl Bůh, kdo mu pomohl uspět. „Velitel pevnosti nedohlížel na nic, co mu svěřil, poněvadž s Josefem byl Hospodin; všemu, co činil, dopřával Hospodin zdaru“ (Gn 39,23). Je velmi důležité, aby si i dnes všichni nadaní a úspěšní uvědomovali, kdo je dárcem jejich schopností a možností!

**Aplikace**

`Uvažuj o textu Gn 39,7–12. Jak Josef odolal svodu Pótifarovy manželky? Proč Josef řekl, že kdyby udělal, o co ho žádala, byl by to hřích proti Bohu? Co tím říká o svém pochopení podstaty hříchu?`

---

#### Dodatečné otázky k diskuzi

`Do jakého prostředí se Josef dostal v Egyptě? Kdo si ho koupil?`

`Jak je možné, že se otrok stává správcem jmění svého pána?`

`Jak se Josef cítil, když se ocitl v pozici správce domu svého pána?`

`Proč Josef odmítá vyhovět manželce svého pána?`

`Co musel Josef prožívat, když je nespravedlivě odsouzen do vězení?`

`Proč se i v našem životě střídají „společenské“ vzestupy a pády?`

`Proč se Josef i v těchto chvílích drží víry v Boha a slouží mu?`

`Jaké myšlenky asi napadali Josefa, když faraonův číšník nesplnil svůj slib? Co bys na jeho místě prožíval ty?`