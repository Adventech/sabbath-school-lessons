---
title:  'Rodinné problémy'
date:  05/06/2022
---

> <p></p>
> 1I usadil se Jákob v zemi, v níž jeho otec pobýval jako host, v zemi kenaanské. 2Toto je rodopis Jákobův. Sedmnáctiletý Josef pásal se svými bratry ovce. Byl to mládenec, který býval se syny žen svého otce, Bilhy a Zilpy. Josef přinášel svému otci o svých bratrech zlé zprávy. 3Izrael Josefa miloval ze všech svých synů nejvíce; vždyť to byl syn jeho stáří. Proto mu udělal pestře tkanou suknici. 4Když bratři viděli, že ho otec miluje nade všechny bratry, začali ho nenávidět a nepromluvili na něho pokojného slova. 5Jednou měl Josef sen a pověděl jej svým bratrům; nenáviděli ho pak ještě více. 6Řekl jim totiž: „Slyšte prosím, jaký jsem měl sen: 7Vážeme na poli snopy. Tu povstane můj snop a zůstane stát. A hle, vaše snopy obcházely kolem něho a klaněly se mému snopu.“ 8Bratři mu odpověděli: „To budeš nad námi kralovat jako král či mezi námi vládnout jako vladař?“ A nenáviděli ho pro jeho sny a pro jeho slova ještě víc. 9Měl pak ještě jiný sen a vypravoval jej svým bratrům: „Měl jsem opět sen: Klanělo se mi slunce, měsíc a jedenáct hvězd.“ 10To vyprávěl otci a bratrům. Otec ho okřikl: „Jaký žes to měl sen? Že i já, tvá matka a tvoji bratři přijdeme, abychom se před tebou skláněli k zemi?“ 11Bratři na něho žárlili, ale otec na to nepřestával myslet. (Gn 37,1–11)

**Osobní studium**

Jákob se konečně usadil v zaslíbené zemi. Zatímco Izák byl v Kenaanu pouze „cizinec“, o Jákobovi čteme, že se v zemi „usadil“ (Gn 37,1). Paradoxně, právě když se v zemi konečně zabydlel, začaly nové potíže, tentokrát v rodině. Spor se netýkal vlastnictví půdy ani používání studny. Hlavní problém měl duchovní rozměr.

`Uvažuj o úvodním textu (Gn 37,1–11). Co způsobilo, že Josefa jeho bratři začali nenávidět?`

Od úplného začátku vnímáme, že Josef, který se Jákobovi narodil ve vyšším věku (Gn 37,3), měl se svým otcem mimořádný vztah. Všichni viděli, že Jákob Josefa „miloval ze všech svých synů nejvíce“ (Gn 37,4). Dokonce zašel tak daleko, že mu dal ušít „pestře tkanou suknici“ (Gn 37,3), která mohla symbolizovat knížecí oděv (viz 2S 13,18). Takový přístup mohl vyjadřovat Jákobův tajný úmysl povýšit Josefa, Ráchelina prvního syna, na místo prvorozeného v rodině.

Budoucnost potvrdí Jákobovo přání, protože Josef nakonec opravdu dostane práva prvorozeného (1Pa 5,2). Není proto divu, že ho Josefovi bratři začali nenávidět a neměli pro něho hezké slovo (Gn 37,4).

Kromě toho Josef přinášel otci nelichotivé zprávy o bratrech (Gn 37,2). A kdo by měl rád donašeče...

Když se pak Josef podělil v rodině o své sny, které naznačovaly, že ho Bůh vyvýší a že jeho bratři se budou před ním klanět, jejich nenávist se vystupňovala. Prorocký charakter Josefových snů je potvrzen tím, že se opakují (viz Gn 41,32). A ačkoli Jákob svého syna otevřeně pokáral (Gn 37,10), zapamatoval si tyto události, přemýšlel o nich a čekal jejich naplnění (Gn 37,11). Z toho vyplývá, že patrně někde v hloubce duše věřil, že na těch snech něco je. A měl pravdu, ačkoli v té době to ještě nemohl vědět.

**Aplikace**

`Přečti si text Mt 20,26.27. Jakou důležitou zásadu odhalují tyto verše? Jak se ji můžeme naučit projevovat ve svém životě?`

---

#### Dodatečné otázky k diskuzi

`V jakém prostředí vyrůstal Josef?`

`Co vedlo jeho bratry k tomu, že ho stále více nenáviděli?`

`Jakou roli v těchto nedobrých vztazích sehrál Jákob?`

`Co můžeme jako děti nebo rodiče dělat, aby v naší rodině bylo méně sporů a menší napětí?`

`Proč jim Josem vyprávěl své sny, když věděl, že je to rozčiluje?`

`Proč se při druhém snu rozčílil i otec Jákob?`

`Myslíš, že ty sny byly od Boha? Proč? Jak se to pozná?`

`Proč dával Bůh Josefovi sny? Co tím sledoval?`

`Jak s Josefovými sny „nakládali“ jednotliví členové velké rodiny?`