---
title:  'Podněty k zamyšlení'
date:  10/06/2022
---

Přečti si 20. kapitolu „Josef v Egyptě“ z knihy Na úsvitu dějin (PP 213–223; NUD 98–103).

„Josef a Daniel byli odděleni od svých rodin a odvedeni do pohanského zajetí už v době svého dospívání. Zvláště Josef pak byl často podrobován zkouškám, které přinášely do jeho života velké změny. V domově svého otce byl milovaným dítětem, v domě Potífara otrokem. Později se stává jeho důvěrníkem a společníkem.

Jako vedoucí pracovník se mnohému naučil nejen studiem, ale i pozorováním a jednáním s lidmi. Do faraónova vězení se dostal jako nespravedlivě odsouzený vězeň bez naděje na spravedlnost a bez vyhlídek na propuštění. V době velké krize byl povolán, aby stál v čele národa. Co mu umožnilo uchovat si v tom všem bezúhonnost? [...]

V dětství byl Josef vyučován lásce a úctě k Bohu. V otcově stanu, pod syrskou hvězdnou oblohou, slýchal vyprávět příběh o nočním vidění v Bét-elu, o žebříku mezi nebem a zemí, o vystupujících a sestupujících andělech i o Bohu, který se tehdy Jákobovi zjevil. Znal i příběh o zápasu u potoka Jabok. Právě tam se jeho otec Jákob, poté co se vzdal svých oblíbených hříchů, postavil jako vítěz a přijal titul Božího knížete. Když se Josef jako pastýř staral o otcova stáda, vedl čistý a prostý život. To mělo příznivý vliv na rozvoj jeho tělesných i duševních sil. Společenství s Bohem prostřednictvím přírody a studium velikých pravd, které odevzdával otec svému synovi jako posvátný odkaz, posílily Josefovu mysl a vtiskly mu pevné zásady.

Během životní krize, kdy se na děsivé cestě z kenaanského domova do egyptského otroctví naposled ohlížel k pahorkům skrývajícím stany jeho rodiny, si Josef vzpomněl na Boha svého otce. Vzpomínal na naučení z dětství a pevně se rozhodl, že zůstane věrný a bude vždy jednat tak, jak se patří na poddaného Krále nebes.“ (Ed 51.52; Vych 32.33)

**Otázky k rozhovoru**

`1. 	Porovnejte Josefův život se životem Daniela a Ježíše. Jaké společné rysy nacházíte? Jak Josef a Daniel svým způsobem odrážejí Ježíšovy postoje a jednání?`

`2. 	Uvažujte společně o otázce na konci čtvrtečního studia. Jak se můžeme naučit důvěřovat Bohu, i když se okolnosti nakonec nezmění k dobrému, jak se to stalo v Josefově případě?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

---

#### Dodatečné otázky k diskuzi

`Co zajímavého jsi objevil během soukromého studia Bible a této lekce?`

`Co děláš, když máš pocit, že se tvůj život neubírá správným směrem?`

`Jak bys odpověděl, kdyby ti někdo tvrdil, že Bůh už nemá dějiny tohoto světa ve svých rukou?`

`V čem tě dnes oslovila naše společná diskuze?`