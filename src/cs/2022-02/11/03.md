---
title:  'Útok na Josefa'
date:  06/06/2022
---

> <p></p>
> 18Jakmile ho [Josefa] v dálce spatřili, ještě než se k nim přiblížil, smluvili se proti němu, že ho usmrtí. 19Řekli si mezi sebou: „Hle, mistr snů sem přichází! 20Pojďte, zabijme ho! Pak ho vhodíme do některé cisterny a řekneme: Sežrala ho divá zvěř. A uvidíme, co bude z jeho snů!“ 21Když to uslyšel Rúben, rozhodl se vysvobodit ho z jejich rukou. Zvolal: „Přece ho nebudeme ubíjet!“ 22Dále jim Rúben řekl: „Neprolévejte krev. Vhoďte ho do cisterny, která je ve stepi, ale ruku na něj nevztahujte!“ Chtěl ho z rukou bratrů vysvobodit a přivést k otci. 23Jakmile Josef přišel k bratrům, strhli z něho suknici, tu suknici pestře tkanou, kterou měl na sobě. 24Vzali ho a hodili do cisterny. Cisterna byla prázdná, bez vody. (Gn 37,18–24)

**Osobní studium**

Jakkoli hrozné jsou následující události, není obtížné je pochopit. Být tak blízko u někoho, dokonce být v příbuzenském vztahu s někým, koho nenávidíte, nutně muselo dříve či později vyústit v problémy.

`Přečti si text Gn 37,12–36. Co se z tohoto příběhu dozvídáme o nebezpečnosti neobráceného srdce? K čemu nás nenávist a sobectví mohou dovést?`

Bratři nenáviděli Josefa, protože žárlili na Boží přízeň (Sk 7,9), která se bude v následujících událostech opakovaně potvrzovat. Když Josef bloudí a nemůže najít své bratry, objeví se tam muž, který mu ukáže správný směr (Gn 37,15). Když Josefovi bratři plánují, že ho zabijí, zasáhne Rúben a navrhne, aby ho raději hodili do nádrže na vodu (Gn 37,20–22).

Je obtížné představit si míru nenávisti, kterou pociťují vůči Josefovi jeho bratři. Jak se mohli tito mladí muži dopracovat k tak krutému činu? Neuvažovali ani na chvíli o tom, jak to zasáhne jejich vlastního otce? Ať se na otce dívali jakkoli uraženě a zlobili se, protože upřednostňoval Josefa, sáhnout na jedno z jeho dětí bylo opovrženíhodné. Jejich jednání je smutnou ukázkou toho, jak krutí mohou lidé být.

„Zanedlouho spatřili skupinu pocestných, která se k nim blížila. Byla to karavana Izmaelců putujících se zbožím do Egypta. Juda navrhl, aby svého bratra raději prodali, než aby ho nechali zemřít. Takto se ho úspěšně zbaví, a přitom se neposkvrní jeho krví.“ (PP 211; NUD 97)

Když bratři Josefa hodili do cisterny („jámy“; B21) s tím, že ho zabijí později, procházela kolem karavana. Juda navrhl svým sourozencům, aby Josefa prodali midjánským obchodníkům (Gn 37,26–28). Ti ho později prodali v Egyptě jako otroka (Gn 37,36). Takovým nečekaným a nepředvídatelným způsobem se pomalu otevíraly dveře k Josefově budoucí slávě.

**Aplikace**

`Proč je důležité prosit o Boží moc, aby se naše špatné charakterové vlastnosti změnily dříve, než se projeví v činech, o kterých bychom nikdy ani nepředpokládali, že bychom je byli schopni provést?`