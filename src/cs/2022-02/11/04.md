---
title:  'Juda a Támar'
date:  07/06/2022
---

> <p></p>
> 24Asi po třech měsících bylo Judovi oznámeno: „Tvá snacha Támar se dopustila smilstva a dokonce je již z toho smilstva těhotná.“ Juda řekl: „Vyveďte ji, ať je upálena.“ 25Když už ji vedli, poslala svému tchánovi vzkaz: „Jsem těhotná s mužem, jemuž patří tyhle věci.“ A dodala: „Pohleď jen pozorně, čí je toto pečetidlo, šňůrka a hůl!“ 26Juda si je pozorně prohlédl a řekl: „Je spravedlivější než já; nedal jsem ji svému synu Šelovi.“ A už k ní nikdy nevešel. (Gn 38,24–26)

**Osobní studium**

Příběh o Támar zde není na nesprávném místě. Tato událost se odehrála v době po prodeji Josefa do Egypta (Gn 38,1) a je v souladu se skutečností, že Juda právě opustil své bratry, což může poukazovat na jeho nesouhlas s tím, jak naložili s Josefem. Kromě toho má text s předchozí kapitolou společných mnoho běžných slov a motivů a nese v sobě stejné teologické ponaučení: špatný čin se změní v pozitivní událost a záchranu.

`Přečti si Genesis 38. kapitolu. Porovnej chování Judy s chováním Támar. Kdo z těchto dvou byl spravedlivější? Proč?`

Juda si našel manželku, dceru Kenaance Šúa (Gn 38,2), se kterou má později tři syny: Era, Ónana a Šela. Aby zajistil svému potomstvu správný rodokmen, dává svému synovi Erovi za manželku kenaanskou Támar. Když Era a Ónana pro jejich hříšnost a zkaženost Bůh zabije, Juda slíbí dát Támar za ženu svému poslednímu synovi Šelovi.

Zdá se, že Juda nespěchal splnit tento slib (Gn 38,11.14). Když po smrti své manželky vyjede za svými střihači, Támar se rozhodne hrát prostitutku, aby ho přinutila splnit slib. Juda však nemá peníze na zaplacení neznámé prostitutky, a proto slíbí, že jí později pošle kůzle ze svého stáda (Gn 38,16).

Támar požaduje od Judy zástavu – pečetidlo a hůl – a z tohoto setkání otěhotní. Když bude později obviněna ze smilstva, ukáže svému tchánovi věci, které jí on sám dal. Juda pochopí, co se stalo, a omluví se (Gn 38,26).

Tento politováníhodný příběh končí tím, že se narodí dvojčata Zerach a Peres (Fares). Ten se podobně jako Jákob narodil až jako druhý, ale stal se prvním a v dějinách spasení je jmenován mezi předky Davida (Rt 4,18–22), a tedy i Ježíše Krista (Mt 1,3). Pokud jde o Támar, je první ze čtyř žen v Ježíšově rodokmenu. Za ní následují Rachab (Mt 1,5), Rút (Mt 1,5) a manželka Uriáše (Mt 1,6). Ty všechny předcházely Ježíšovu matku Marii (Mt 1,16).

Z tohoto příběhu si můžeme vzít jedno důležité poučení: Tak jako Bůh zachránil svou milostí Támar, přičemž změnil zlo v dobro, zachrání i svůj lid díky Ježíšovu kříži. A v případě Josefa změní jeho potíže v záchranu Jákoba a jeho synů.

**Aplikace**

`Jak a kdy Bůh změnil to „špatné“ ve tvém životě v něco „dobrého“? Jak ti takové zkušenosti pomáhají ve tvém životě víry?`