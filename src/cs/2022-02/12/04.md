---
title:  'Josef a Benjamín'
date:  14/06/2022
---

> <p></p>
> 26Jakmile Josef vkročil do domu, přinesli mu tam svůj dar a klaněli se mu až k zemi. 27Zeptal se jich, jak se jim vede, a otázal se: „Zdalipak se vede dobře vašemu starému otci, o němž jste mluvili? Je ještě naživu?“ 28Odpověděli: „Tvému otroku, našemu otci, se vede dobře, je dosud živ.“ Padli na kolena a klaněli se mu. 29Tu se rozhlédl a spatřil svého bratra Benjamína, syna své matky, a tázal se: „Toto je váš nejmladší bratr, o kterém jste se mnou mluvili?“ A dodal: „Bůh ti buď milostiv, můj synu!“ 30Nato se Josef rychle vzdálil. Byl hluboce pohnut a dojat nad bratrem až k pláči; vešel proto do pokojíku a rozplakal se tam. (Gn 43,26–30)

**Osobní studium**

Jákob nechtěl dopustit odchod Benjamína, jediného syna Ráchel, který mu zůstal. Bál se, že o něj přijde, tak jako přišel o Josefa (Gn 43,6–8). Teprve když se opět dostali do bezvýchodné situace a neměli jídlo (Gn 43,2) a když se Juda zaručil za Benjamínův návrat (Gn 43,9), Jákob souhlasil s druhou cestou do Egypta a dovolil Benjamínovi, aby šel se svými bratry.

`Přečti si text Genesis 43. Jaký vliv měla Benjamínova přítomnost na průběh událostí?`

Benjamínova přítomnost byla pro další sled událostí rozhodující. Když se všichni bratři postavili před Josefa, Benjamín je jedinou osobou, kterou Josef vidí (Gn 43,16). Jen o něm mluví jako o „bratru“ (Gn 43,29). Zatímco Benjamína volá jménem, všichni ostatní bratři zůstávají jen „muži“ (Gn 43,16).

Josef nazývá Benjamína „můj synu“, což vyjadřuje uklidňující výraz zvláštní náklonnosti (Gn 43,29; porovnej s Gn 22,8). Josefovo požehnání „Bůh ti buď milostiv“ (Gn 43,29) připomíná jeho prosbu o milost, které se mu kdysi nedostalo (Gn 42,21). Josef dává Benjamínovi milost, kterou mu kdysi odmítli projevit jeho bratři.

Zatímco Josefovi bratři se obávají, že budou uvrženi do vězení, Josef jim díky Benjamínově přítomnosti připraví hostinu. Zdá se, jako by Benjamín doslova „zachraňoval“ celou situaci. Když bratry usadí ke stolu podle věku, čímž jim je projevena úcta, je to právě nejmladší Benjamín, kdo dostává pětinásobně více než ostatní bratři (Gn 43,33.34). Tentokrát jim však takové zvýhodňování nejmladšího bratra nevadilo. Zdá se, že se ve svém uvažování posunuli. Alespoň prozatím to už nejsou ti, kteří otcova oblíbence nenáviděli tak moc, že byli schopni ublížit nejen Josefovi, ale i svému otci (Gn 37,3.4).

„‚Potom je Josef uctil ze svého stolu; nejvíce ze všech, pětkrát víc než ostatní, však uctil Benjamína.‘ (Gn 43,34) Doufal, že zjistí, jestli se budou na nejmladšího bratra dívat se závistí a nenávistí, kterou projevovali vůči němu. Protože stále předpokládali, že Josef nerozumí jejich jazyku, bratři spolu otevřeně rozmlouvali. Takto měl možnost poznat jejich skutečné pocity. Přesto je chtěl ještě důkladněji vyzkoušet. Než odcestovali, nařídil, aby byl jeho vlastní stříbrný kalich ukryt do vaku nejmladšího z bratrů.“ (PP 228.229; NUD 107)

**Aplikace**

`Trvalo dvacet let, než se okolnosti vyvinuly tak, že se Josef mohl setkat se svými bratry. Trpělivě čekat je někdy mimořádně náročné. Na co se nejhůře čeká tobě?`