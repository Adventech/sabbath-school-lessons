---
title:  '„Já jsem Josef, váš bratr“'
date:  16/06/2022
---

> <p></p>
> 8A tak jste mě sem neposlali vy, ale Bůh. On mě učinil otcem faraónovým, pánem celého jeho domu a vladařem v celé egyptské zemi. 9Putujte rychle k otci a řekněte mu: ‚Toto praví tvůj syn Josef: Bůh mě učinil pánem celého Egypta. Nerozpakuj se a sestup ke mně. 10Budeš bydlet v zemi Gošenu, a tak mi budeš nablízku i se svými syny a vnuky, s bravem a skotem i se vším, co je tvé. 11Postarám se tam o tebe, neboť bude ještě pět let hladu, abys neměl nouzi ani ty ani tvůj dům ani nic z toho, co je tvé.‘ 12Vidíte na vlastní oči, i můj bratr Benjamín to vidí, že jsem to já sám, kdo s vámi mluví. 13Povězte otci, jakou vážnost mám v Egyptě, a vše, co jste viděli. Pospěšte si a přiveďte ho sem.“ 14Padl svému bratru Benjamínovi kolem krku a rozplakal se a Benjamín plakal na jeho šíji. 15Políbil také všechny bratry, sklonil se k nim a plakal. Teprve potom se bratři rozhovořili. (Gn 45,8–15)

**Osobní studium**

`Přečti si text Genesis 45. Jaké lekce lásky, víry a naděje se objevují v tomto příběhu?`

Právě když Juda mluvil o „utrpení“, které by postihlo „mého otce“ (Gn 44,34), Josef „křikl“ na okolostojící, aby odešli (Gn 45,1), a pak „se dal poznat“ svým bratrům. Tento výraz, často používaný k označení Božího zjevení (Gn 6,3; Ez 20,9), naznačuje, že se v příběhu jejich rodiny zjevuje samotný Bůh. Hospodin všem ukázal, že jeho prozřetelnost vládne navzdory lidským slabostem a selháním.

Josefovi bratři nemohou uvěřit svým očím a uším. Josef jim proto musí zopakovat: „Já jsem váš bratr Josef“ (Gn 45,4). A aby mu uvěřili, při tomto zopakování přidává i jasná slova: „kterého jste prodali do Egypta“ (Gn 45,4).

Josef pak prohlašuje: „Bůh mě poslal“ (Gn 45,5.7). Tento odkaz na Boha má dvojí účel. Slouží nejen k ujištění bratrů, že se Josef na ně nezlobí, ale jde zároveň o hluboké vyznání víry a vyjádření naděje, že to, co udělali, bylo nezbytné pro „veliké vysvobození“ a „aby vás zachoval při životě“ (Gn 45,7).

Josef pak na své bratry naléhal, aby šli za otcem a připravili ho na příchod do Egypta. Svou výzvu doprovází konkrétními slovy o místě, kde budou bydlet. Země Gošen byla známá bohatými pastvinami. Bylo to „to nejlepší, co má egyptská země“ (Gn 45,18.20). Postaral se i o dopravu: k dispozici jim dá vozy, které v konečném důsledku přesvědčí Jákoba, že jeho synové mu nelžou o tom, co právě zažili (Gn 45,27). Jákob to vnímá jako viditelný důkaz, že Josef je naživu, a to mu stačí k tomu, aby opět ožil (srov. Gn 45,27 s Gn 37,35 a Gn 44,29).

Všechno se nyní obrátilo k dobrému. Dvanáct Jákobových synů žije. Jákob se opět nazývá „Izrael“ (Gn 45,28). Boží prozřetelnost se projevila mocným způsobem.

**Aplikace**

`Ano, Josef byl vůči svým bratrům milosrdný. Mohl si to dovolit. Jak se však můžeme naučit projevovat milosrdenství i vůči těm, jejichž zlo zůstává zlem a ani po čase se nemění v nic pozitivního?`

---

#### Dodatečné otázky k diskuzi

`Jak Josef svým bratrům vysvětlil, proč jim odpouští?`

`Kdy podle tebe Josef pochopil, proč musel do otroctví?`

`Jak na Josefovo „přiznání“ reagovali jeho bratři?`

`S jakými smíšenými pocity (kladnými i zápornými) se musel potýkat Jákob, když se dověděl, že Josef žije i to, jak se dostal do Egypta?`

`Co nám tento příběh pomáhá pochopit?`

`Prožil jsi někdy problém s odpuštěním? Co ti pomohlo?`

`Máš ve své minulosti něco, co bys rád vymazal? Co je pro to nutné udělat?`