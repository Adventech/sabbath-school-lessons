---
title:  'Josef – princ egyptský'
date:  11/06/2022
---

### Texty na tento týden
Genesis 41–45

> <p>Základní verš</p>
> „Farao mu dále řekl: ‚Hleď, ustanovuji tě správcem celé egyptské země.‘“ (Gn 41,41)

Josef je nyní správcem Egypta a jeho vlastní bratři se mu přijdou poklonit, aniž by věděli, kdo je (Gn 42). Josefovi bratři se pokoří, když je Josef přinutí přijít znovu zpět, tentokrát i s Benjamínem (Gn 43). A když začnou mít pocit, že je Benjamínův život v ohrožení (Gn 44), prosí o milost tohoto mocného muže, o kterém říkali, že je „jako sám farao“ (Gn 44,18). Když však Josef nakonec odhalí svou totožnost, pochopí, že ačkoli se dopustili ohavných činů, Bůh to nakonec ve své milosti proměnil v dobré.

Je zajímavé, že celý sled událostí, které mohly zdůraznit Josefův úspěch, se zaměřuje spíše na pokání jeho bratrů. Jejich opakované putování od Josefa k otci a překážky, se kterými se setkali, je nutily přemýšlet. Vzpomněli si na své nespravedlivé chování k Josefovi a otci a uvědomili si svou nepravost vůči Bohu. Pro Josefovy bratry byla celá tato zkušenost podobná Božímu soudu. A přesto (nebo spíše právě proto) dojemný závěr, který všechny přivádí k slzám a radosti, obsahuje i poselství o odpuštění.

**Osnova lekce**

V této lekci se již podruhé podíváme na osudy Josefa. Zaměříme se na to, co prožíval během svého dlouholetého pobytu v Egyptě, kde jej Bůh jedinečným způsobem použil pro dobro nejen celého Egypta, ale i okolních zemí a nakonec i vlastní rodiny.

•	Gn 41,37–41: Josefův vzestup k moci (neděle)

•	Gn 42,18–24: Josef zkouší své bratry (pondělí)

•	Gn 43,26–30: Josef a Benjamín (úterý)

•	Gn 44,30–34: Josefův stříbrný pohár (středa)

•	Gn 45,8–15: „Já jsem váš bratr Josef!“ (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Zkus si představit, že by ses od zítřka stal poradcem premiéra. Co by se ve tvém životě změnilo?`

`Co vše prožil Josef od chvíle, kdy ho jeho bratři prodali do otroctví?`

`Proč Bůh přivedl Josefa až na faraónův dvůr? Proč to nebyla náhoda?`

`Jak si představuješ život na dvoře faraóna v době, kdy je tam Josef? V čem se lišil od toho dnešního?`

`Proč je někdy ta Boží výchova tak komplikovaná a dlouhá?`