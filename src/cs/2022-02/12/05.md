---
title:  'Josefův stříbrný kalich'
date:  15/06/2022
---

> <p></p>
> 30Co teď, až přijdu k tvému otroku, svému otci, a chlapec, na němž lpí celou svou duší, s námi nebude? 31Jakmile spatří, že chlapec s námi není, umře. Tvoji otroci uvalí žal na šediny tvého otroka, našeho otce, a přivedou ho do podsvětí. 32Tvůj otrok se za toho chlapce, aby ho otec pustil, zaručil takto: „Nepřivedu-li ho k tobě, prohřeším se proti svému otci na celý život.“ 33Proto dovol, aby tvůj otrok zůstal u svého pána v otroctví namísto tohoto chlapce, a chlapec ať smí se svými bratry odejít. 34Jak bych mohl k svému otci přijít, kdyby chlapec nebyl se mnou? Což bych se mohl dívat na utrpení, které by mého otce postihlo? (Gn 44,30–34)

**Osobní studium**

`Přečti si text Genesis 44. Proč dal Josef vložit svůj stříbrný kalich do Benjamínova pytle, a ne do pytle jiného bratra?`

Tento příběh navazuje na předchozí. Jako dříve, i nyní Josef dává konkrétní pokyny. Pytle mužů se plní potravou a penězi. Tentokrát však Josef přidává zvláštní příkaz: dát jeho vzácný stříbrný kalich („pohár“; B21) do Benjamínova pytle.

Události tedy nabírají úplně jiný směr. Zatímco během předchozí cesty se bratři vrátili do Kenaanu, aby s sebou vzali Benjamína, nyní se musí vrátit do Egypta, aby se postavili tváří v tvář Josefovi. Zatímco v předchozí situaci všichni bratři našli ve svých pytlích totéž, nyní je Benjamín vyčleněn jako ten, kdo má Josefův kalich. Benjamín, který jako čestný host měl přístup k Josefovu kalichu, je nyní nečekaně podezřelý a obviněný z krádeže tohoto vzácného předmětu. A čeká ho vězení.

Skutečnost, že Josef používal věštecký kalich, nemusí nutně znamenat, že věřil v jeho sílu. „‚Co jste to spáchali za čin!‘ rozkřikl se na ně. ‚Což nevíte, že muž jako já všechno uhodne?‘ (Gn 44,15). Josef měl v úmyslu přimět je k tomu, aby se přiznali ke svému hříchu.“ (PP 229; NUD 107.108)

Stříbrný věštecký kalich byl pro Josefa záminkou k vyvolání zdání nadpřirozeného, a tím v srdcích jeho bratrů probudil pocit viny vůči Bohu. Juda to skutečně takto pochopil a přiznává vážné provinění v minulosti (Gn 44,16). Krádež tohoto vzácného kalicha byla důvodem k přísnému trestu, a tak se mohlo odhalit, na co myslí ostatní bratři.

Intenzita emocí bratrů a jejich reakce jsou jasně čitelné. Všichni jsou spojeni stejnou bolestí vyvolanou strachem o Benjamína, který by nyní mohl být stejně ztracen jako kdysi Josef. Hrozí, že se Benjamín stane otrokem v Egyptě, ačkoli i on byl nevinný jako Josef. Proto Juda navrhuje, aby byl on považován za otroka „namísto“ Benjamína (Gn 44,33). Jde o stejný koncept, jako když byl beránek obětován „namísto“ nevinného Izáka (srovnej s Gn 22,13). Juda se představuje jako oběť, náhrada, jejímž cílem je zamezit „utrpení“. „Což bych se mohl dívat na utrpení, které by mého otce postihlo?“ (Gn 44,34).

**Aplikace**

`Jaký princip lásky, jak je uvedeno v odpovědi Judy, je zahrnut v procesu „náhrady za někoho“? Jak tento druh lásky vysvětluje biblickou teologii spasení? (Viz Ř 5,8.)`

---

#### Dodatečné otázky k diskuzi

`V čem spočívala poslední zkouška, kterou Josef připravil svým bratrům?`

`Nebyl Josef během těch zkoušek příliš krutý a tvrdý? Neměl jim raději hned všechno odpustit?`

`Kdy je dobré okamžité odpuštění a kdy je lepší ještě nějaká zkouška nebo zkušební lhůta?`

`Co musel prožívat Benjamín, když se v jeho pytli našel stříbrný pohár?`

`Proč Josef používá „věštecký pohár“?`

`Co o sobě prozrazuje Juda, když se nabízí jako náhrada za Benjamína?`