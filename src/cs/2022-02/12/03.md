---
title:  'Josef zkouší své bratry'
date:  13/06/2022
---

> <p></p>
> 18Třetího dne jim Josef řekl: „Toto udělejte a zůstanete naživu. Bojím se Boha. 19Jestliže jste poctiví, zůstane jeden z vás spoután ve vězení; ostatní půjdete a donesete obilí, aby vaše rodiny nehladověly. 20Svého nejmladšího bratra přiveďte ke mně; tak se prokáže pravdivost vašich výpovědí a nezemřete.“ I učinili tak. 21A řekli si navzájem: „Jistě jsme se provinili proti svému bratru; viděli jsme jeho tíseň, když nás prosil o smilování, ale nevyslyšeli jsme ho. Proto jsme přišli do tísně teď my.“ 22Rúben jim odpověděl: „Cožpak jsem vám neříkal, abyste se na tom hochovi neprohřešovali? Neposlechli jste, a teď jsme voláni za jeho krev k odpovědnosti.“ 23Nevěděli, že jim Josef rozumí, neboť s nimi mluvil skrze tlumočníka. 24Josef se od nich odvrátil a zaplakal. Pak se k nim obrátil a mluvil s nimi. Potom z nich vybral Šimeóna a před jejich očima ho spoutal. (Gn 42,18–24)

**Osobní studium**

`Přečti si text Genesis 42. O co jde v tomto příběhu a jak zjevuje Boží prozřetelnost v protikladu k lidskému zlu a zkaženosti člověka?`

Hladomor donutil Jákoba, aby poslal své syny do Egypta nakoupit obilí. Je pozoruhodné, že právě Jákob iniciuje jejich cestu (Gn 42,1). Nešťastný starý muž, oběť okolností, které nemohl ovlivnit, nevědomky spustí úžasný řetězec událostí, které povedou k tomu, že se opět setká se synem, kterého už dávno oplakal.

Důležitost tohoto setkání je zdůrazněna dvěma základními skutečnostmi. Za prvé jde o splnění Josefových snů. Kdysi dávno Josef ve svých prorockých snech viděl: „vaše snopy obcházely kolem něho a klaněly se mému snopu“ (Gn 37,7). Nyní se tyto předpovědi naplnily. Josef je představen jako „říšský správce“ (Gn 42,6) a „pán země“ (Gn 42,30.33). Josefovo vlivné postavení je v kontrastu k postavení jeho potřebných bratrů, kteří se při příchodu „skláněli se před ním tváří k zemi“ (Gn 42,6). Byli to stejní bratři, všech deset, kteří se Josefovi vysmívali kvůli jeho snu a zpochybňovali jeho naplnění (Gn 37,8).

Za druhé, při tomto setkání je připomenuto, jak se kdysi zachovali bratři k mladému Josefovi a co mu tím způsobili. Použitý jazyk i podobné prožitky Josefa tehdy a bratrů dnes naznačují, že se dočkali spravedlivé odplaty. Slovní spojení „řekli si navzájem“ (Gn 42,21) bylo použito i tehdy, když se rozhodli Josefa zbavit (Gn 37,19). Pobyt bratrů ve vězení (Gn 42,17) je ozvěnou Josefova věznění (Gn 40,3.4). Josefovi bratři vnímají, že to, co se s nimi právě děje, souvisí s tím, co udělali svému bratrovi před dvaceti lety. „A řekli si navzájem: ‚Jistě jsme se provinili proti svému bratru; viděli jsme jeho tíseň, když nás prosil o smilování, ale nevyslyšeli jsme ho. Proto jsme přišli do tísně teď my‘“ (Gn 42,21).

Rúbenova slova „jsme voláni za jeho krev k odpovědnosti“ (Gn 42,22), která odrážejí jeho dávné varování „neprolévejte krev“ (Gn 37,22), posilují propojení mezi jejich současnou situací a tím, čeho se dopustili v minulosti.

**Aplikace**

`Většina z nás určitě udělala věci, za které se stydíme a které nás mrzí. Proč je důležité odčinit to, co se alespoň trochu dá? Proč je důležité přijmout Boží zaslíbení o odpuštění, které dostáváme díky Ježíši (viz Ř 5,7–11)?`