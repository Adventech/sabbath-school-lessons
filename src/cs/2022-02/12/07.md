---
title:  'Podněty k zamyšlení'
date:  17/06/2022
---

Přečtěte si 20. kapitolu „Josef v Egyptě“ (PP 213–223; NUD 98–103) a první část 21. kapitoly „Josef a jeho bratři“ (PP 224–232; NUD 104–109) v knize Na úsvitu dějin.

„Tři dny ve vězení byly dny hořkého smutku Jákobových synů. Přemýšleli o své hříšné minulosti a krutosti, kterou spáchali, a to zejména proti Josefovi. Věděli, že pokud budou usvědčeni z toho, že byli špehy, a nebudou moci přinést důkazy, které by je očistily, budou muset všichni zemřít nebo se stát otroky. Pochybovali, že by jakákoli snaha, kterou by kdokoli z nich mohl vyvinout, přiměla jejich otce, aby souhlasil s tím, že od něj Benjamín odejde – po kruté smrti, kterou podle něj Josef utrpěl. Prodali Josefa jako otroka a obávali se, že Bůh je chce potrestat tím, že je nechá stát se otroky. Josef se domnívá, že jeho otec a rodiny jeho bratrů trpí nedostatkem jídla, a je přesvědčen, že jeho bratři litovali svého krutého zacházení s ním a že by v žádném případě nezacházeli s Benjamínem tak, jak jednali s ním.“ (3SG 155.156)

„Josef byl spokojen. Vyzkoušel své bratry a uviděl u nich ovoce upřímného pokání.“ (3SG 165)

**Otázky k rozhovoru**

`1. 	Uvažujte společně nad otázkou na konci čtvrteční lekce. Myslíte si, že by byl Josef vůči svým bratrům tak milosrdný, i kdyby se mu v Egyptě nedařilo? Samozřejmě to nemůžeme vědět s jistotou. Jsou v textu nějaké náznaky, které ukazují na Josefovu povahu?`

`2. 	V čem může být Josef předchůdcem Krista? Čím si prošel podobně jako on?`

`3. 	Josef vyzkoušel své bratry. Jak podobně zkouší Bůh nás?`

`4. 	I po mnoha letech si bratři byli vědomi svého hříchu v tom, co Josefovi udělali. Co nás to učí o velikosti a naléhavosti viny, kterou můžeme prožívat? Bůh nám odpouští a my jeho odpuštění přijímáme. Proč je pro člověka často nejtěžší odpustit sám sobě?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

13