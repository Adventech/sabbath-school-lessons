---
title:  'Josefův vzestup k moci'
date:  12/06/2022
---

> <p></p>
> 37Tato řeč se faraónovi i všem jeho služebníkům zalíbila. 38Farao svým služebníkům tedy řekl: „Zda najdeme podobného muže, v němž je duch Boží?“ 39Josefovi pak řekl: „Když ti to vše dal Bůh poznat, nikdo nebude tak zkušený a moudrý jako ty. 40Budeš správcem mého domu a všechen můj lid bude poslouchat tvé rozkazy. Budu tě převyšovat jen trůnem.“ 41Farao mu dále řekl: „Hleď, ustanovuji tě správcem celé egyptské země.“ (Gn 41,37–41)

**Osobní studium**

Josef rozuměl faraónovým snům jako odhalení toho, „co učiní“ Bůh (Gn 41,28) v Egyptě. Josef však nevyzývá faraóna, aby věřil v jeho Boha. Namísto toho je Josefovou bezprostřední reakcí řešení. Josef navrhuje záchranný program (Gn 41,33–36). Je zajímavé, že i faraón se soustředil jen na ekonomickou část Josefova poselství. Je zřejmé, že mu jde spíše o ekonomické výsledky než o duchovní význam snu a o Boží roli v celé situaci.

`Přečti si text Gn 41,37–57. Jaké je Boží místo v Josefově úspěchu?`

Faraón si vybral Josefa, aby se ujal vedení, ne proto, že správně interpretoval jeho sny a odhalil hrozící nebezpečí, ale proto, že nabídl řešení tohoto problému. Faraónovi i všem jeho služebníkům se zalíbila Josefova rada (Gn 41,37). Zdá se, že faraónova volba byla spíše pragmatická než náboženská. Přesto uznává, že v Josefovi je přítomen „duch Boží“ (Gn 41,38). Josefa vnímal jako člověka, který je „zkušený a moudrý“ (Gn 41,39). Tento výraz charakterizuje moudrost, jejímž původcem je Bůh (viz Gn 41,33; porovnej s 1Kr 3,12).

Podrobnosti uvedené v biblickém textu odpovídají tehdejší historické situaci v Egyptě. Skutečnost, že faraón jmenoval Josefa vysokým státním úředníkem, nebyla ve starověkém Egyptě ničím neobvyklým. V záznamech nacházíme mnoho případů, kdy byly vysoké státní funkce svěřeny cizincům.

Následujících sedm let bylo obdobím hojnosti. Produkce obilí byla tak ohromující, že ho „přestali počítat, neboť se už počítat nedalo“ (Gn 41,49). Šlo o zřejmý projev nadpřirozené moci. Přirovnání „jako písku v moři“ (Gn 41,49) ukazuje, že jde jednoznačně o Boží požehnání (Gn 22,17). Josef toto požehnání osobně odráží ve své vlastní plodnosti, což je shoda okolností, která svědčí o tom, že v pozadí obou událostí stojí stejný Bůh. Josef má dva syny. Jejich jména ukazují Josefovu zkušenost s Boží prozřetelností, která transformovala bolest v radost (Menases) a předchozí trápení na plodnost (Efrajim). Jde o mocný příklad toho, jak Bůh změnil něco špatného v něco velmi dobrého.

**Aplikace**

`Jak mohou lidé kolem nás poznat z toho, jak žijeme, jaký je náš Bůh?`