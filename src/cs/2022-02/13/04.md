---
title:  'Jákob žehná Josefovým synům'
date:  21/06/2022
---

> <p></p>
> 13Vzal oba, pravou rukou Efrajima a postavil ho k Izraelově levici, levou rukou Manasesa a postavil ho k Izraelově pravici. 14I vztáhl Izrael pravici a položil ji na hlavu Efrajima, který byl mladší, a levici na hlavu Manasesovu. Zkřížil ruce úmyslně, ačkoli prvorozený byl Manases. 15Požehnal Josefovi takto: „Bůh, před nímž ustavičně chodívali moji otcové Abraham a Izák, Bůh, Pastýř, který mě vodí od počátku až dodnes, 16Anděl, Vykupitel, jenž před vším zlým mě chránil, ať požehná těm chlapcům. Ať se v nich hlásá mé jméno a jméno mých otců Abrahama a Izáka; ať se nesmírně rozmnoží uprostřed země.“ (Gn 48,13–16)

**Osobní studium**

Když se přibližuje Jákobova smrt, patriarcha si připomíná svůj předchozí příchod do Bét-elu (Gn 35,1–15). Hospodin tehdy obnovil své zaslíbení o „věčném vlastnictví“ země (Gn 48,4). Tento slib vychází ze smlouvy uzavřené s Abrahamem (Gn 17,8). Očekávání zaslíbené země ho naplňuje klidem a povzbuzuje jeho naději tváří v tvář přicházející smrti. Jákob se obrací na dva Josefovy syny, kteří se narodili v Egyptě, a dává jim požehnání. Činí tak v kontextu budoucího zaslíbení souvisejícího s jeho vlastním potomstvem.

`Přečti si text Genesis 48. Proč Jákob požehnal Josefovým synům, ale už ne svým dalším vnukům?`

Josefovi synové Manases a Efrajim jsou jediní vnuci, kterým Jákob požehnal. Jako by je tím povýšil z vnuků na syny (Gn 48,5). Ačkoli Jákobovo požehnání předpovídá nadřazenost druhého (Efrajima) nad prvním (Manasesem), požehnání je v podstatě adresováno Josefovi (Gn 48,15).

Zaznívá zde osobní svědectví o Boží věrnosti v minulosti a zároveň Boží zaslíbení týkající se budoucnosti. Jákob se odkazuje na Boha Abrahama a Izáka (Gn 48,15.16). Je to Bůh, který pečuje o svůj lid. Jak říká Jákob, je to stejný Bůh, který ho „před vším zlým chránil“ (Gn 48,16). Jákob má také na paměti „Boha Bét-elu“ (Gn 31,13), se kterým zápasil (Gn 32,29) a který změnil jeho jméno z Jákoba na „Izraele“ (Gn 32,26–29).

Tím, že Jákob připomíná zkušenosti, při kterých Bůh obrátil zlo v dobro, vyjadřuje naději, že se Bůh postará o jeho vnuky, tak jako se postaral o něho a o Josefa. Myslí však i na potomky, kteří se jednou vrátí do Kenaanu. Tato naděje je jasná z Jákobovy narážky na Šekem (Gn 48,22). Toto místo není jen kus pozemku, který koupil (Gn 33,19), ale také místem, kde budou později pohřbeny Josefovy kosti (Joz 24,32) a kde se bude dělit země mezi izraelské kmeny (Joz 24,1). Uprostřed všeho, co se stalo, měl Jákob neustále na paměti Boží zaslíbení Abramovi: „V tobě dojdou požehnání veškeré čeledi země“ (Gn 12,3).

**Aplikace**

`Přečti si text Sk 3,25.26. Jak se podle Petra naplnilo zaslíbení z Gn 12,3? Jsi ty sám účastníkem tohoto požehnání?`

---

#### Dodatečné otázky k diskuzi

`Už ti někdy někdo žehnal? Jaký to byl pocit?`

`Jak rozumíš termínu „požehnání“? Co si pod ním představuješ?`

`Proč Jákob při požehnání překřížil ruce?`

`V jménu jakého Boha Jákob žehná svým vnukům? Proč ho představuje tak obsáhle?`

`Přemýšlel jsi někdy nad tím, proč později ve dvanácti pokoleních Izraele chybí Josefovo jméno?`

`Je ve tvém životě někdo, komu bys obzvláště přál Boží požehnání? Co můžeš udělat, aby se tvé přání naplnilo?`