---
title:  'Jákob žehná svým synům'
date:  22/06/2022
---

> <p></p>
> 8Tobě, Judo, tobě vzdají čest tví bratři. Na šíji nepřátel dopadne tvá ruka; synové tvého otce se ti budou klanět. 9Mládě lví je Juda. S úlovkem, můj synu, vystoupil jsi vzhůru. Stočil se a odpočíval jako lev, jak lvice. Kdo ho donutí, aby povstal? 10Juda nikdy nebude zbaven žezla ani palcátu, jenž u nohou mu leží, dokud nepřijde ten, který z něho vzejde; toho budou poslouchat lidská pokolení. 11Své oslátko si přiváže k vinné révě, mládě své oslice k révoví. Oděv svůj vypere ve víně, háv knížecí v krvi hroznů. 12Oči bude mít tmavší než víno, zuby bělejší než mléko. (Gn 49,8–12)

**Osobní studium**

`Přečti si text si Gn 49,1–28. Jaký je duchovní význam požehnání, která Jákob udělil svým synům?`

Kromě proroctví týkajících se bezprostřední budoucnosti kmenů Izraele vidí Jákob i Mesiáše a naději na konečnou záchranu. Tato naděje je naznačena již v prvním verši, když své syny připravuje na to, že bude mluvit o daleké budoucnosti („v budoucnu“; Gn 49,1). Jde o technický výraz, který v Písmu odkazuje na příchod mesiášského krále (Iz 2,2; Da 10,14).

Text se pak v hlavních obrysech věnuje budoucnosti každého z jeho potomků. Nejde o předurčení osudu ani o vyjádření, že Bůh chce, aby se zmíněné skutečnosti v životě Izraelců děly. Jákobova slova spíše naznačují, jak jejich vlastnosti a vlastnosti jejich dětí ovlivní budoucí události. To, že Bůh ví předem, že někdo zabije nevinného člověka, je něco úplně jiného, než kdyby Bůh chtěl, aby se to stalo.

`Znovu se soustřeď na text Gn 49,8–12. Jaká proroctví jsou zde uvedena a proč jsou důležitá?`

Přestože mají lidé svobodnou vůli, Bůh zná jejich rozhodnutí a ví, co se stane v budoucnosti. Ve své moudrosti zařídil, aby Mesiáš pocházel z Judy. Juda (Gn 49,8–12) je zde charakterizován jako lev (Gn 49,9), symbolizující královskou moc a slávu. Z Judy vyjde král David, ale i Vládce pokoje (Iz 9,5–7), jeho „budou poslouchat lidská pokolení“ (Gn 49,10).

Židé odedávna chápali tato slova jako mesiášské proroctví ukazující na příchod Mesiáše. A také křesťané již od začátku vztahovali tento text na Ježíše Krista. „Juda nikdy nebude zbaven žezla ani palcátu, jenž u nohou mu leží, dokud nepřijde ten, který z něho vzejde; toho budou poslouchat lidská pokolení“ (Gn 49,10). Uvedený text je předchůdcem novozákonního příslibu, že ve jménu Ježíše Krista se skloní „každé koleno“ (Fp 2,10).

„Lev, král lovišť, je vhodným symbolem tohoto kmene, z něhož vyšel David a Syn Davidův, Šílo, pravý ‚Lev z pokolení Judova‘ (Zj 5,5), jemuž se nakonec poddá veškerá moc a jemuž vzdají poctu všechny národy.“ (PP 236; NUD 111)

**Aplikace**

`Proč máme Ježíši vzdávat úctu již nyní, dříve než to udělají „všechny národy“?`