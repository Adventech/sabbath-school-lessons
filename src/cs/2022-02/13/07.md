---
title:  'Podněty k zamyšlení'
date:  24/06/2022
---

Pro další studium si přečtěte druhou část 21. kapitoly „Josef a jeho bratři“ v knize Na úsvitu dějin (PP 233–240; NUD 109–113).

„Josefův život ilustruje život Krista. Závist vedla Josefovy bratry k tomu, že ho prodali do Egypta. Doufali, že tím zabrání tomu, aby se stal větším než oni. Libovali si, že se už nemusí obávat jeho snů, že zcela znemožnili jejich naplnění. Avšak Bůh změnil jejich životní dráhu, aby se událo právě to, čemu se snažili zabránit. Podobně kněží a starší žárlili na Krista. Usmrtili ho, aby mu znemožnili stát se králem, přesto však tomu nemohli zabránit.

Josef se díky svému otroctví v Egyptě stal pro rodinu svého otce spasitelem. Tato skutečnost ovšem nezmenšila vinu jeho bratrů. Podobně Kristovo ukřižování jeho nepřáteli z něj učinilo Vykupitele lidstva, Spasitele padlého pokolení a Vládce nad celým světem. Avšak zločin jeho vrahů byl stejně odporný, jako kdyby Boží prozřetelná ruka neřídila události.

Josef byl pro svoji zásadnost falešně osočen a uvržen do vězení. Podobně Kristus byl kvůli své spravedlnosti opovržen a odmítnut, neboť jeho sebezapíravý život odsuzoval hřích. A ačkoli se neprovinil žádným zlem, byl na základě svědectví falešných svědků odsouzen. Josefova trpělivost uprostřed nespravedlnosti, jeho pohotovost odpustit a šlechetná shovívavost vůči jeho krutým bratrům představují Spasitelovu trpělivou vytrvalost tváří v tvář zášti a tupení bezbožných lidí i jeho odpuštění všem, kdo k němu přijdou s vyznáním svých hříchů a prosbou o odpuštění.“ (PP 239.240; NUD 112.113)

**Otázky k rozhovoru**

`1. 	Po Jákobově smrti se bratři obávali, že se jim teď Josef pomstí. Co se z tohoto příběhu dozvídáme o vině, kterou v sobě neustále nesli? Co nás Josefova reakce učí o odpuštění viníkům?`

`2. 	Jaké paralely mezi životem Josefa a Ježíše můžeme najít?`

`3. 	Uvažujte o tom, že ačkoli Bůh zná budoucnost, stále máme svobodu dělat vlastní rozhodnutí. Jak lze sladit tyto dva pohledy?`

**Praktický závěr**

Podělte se s ostatními ve skupině o to, co praktického jste se naučili z této lekce při studiu Bible. Jak lze toto naučení uvést do každodenního života?

**Podněty k modlitbám**

- Modlete se jeden za druhého, za své radosti i starosti.
- Modlete se spolu za ty, kteří z nějakého důvodu přestávají či již přestali navštěvovat vaše společenství. Jak jim můžete dát najevo, že je máte stále rádi?
- Modlete se i za lidi ve svém okolí (přátele, sousedy, příbuzné…), kterým byste rádi představili Boží lásku.

---

#### Dodatečné otázky k diskuzi

`Co zajímavého jsi zjistil během osobního studia Bible a této lekce?`

`Jak se ti daří odolávat tlakům „Egypta“, ve kterém žijeme?`

`Pokud se těšíš do Božího království, co tě nejvíc motivuje k tomu, abys to nevzdal, ale pokračoval dál na cestě k Bohu?`

`Obohatila tě nějak naše diskuze? Jak?`