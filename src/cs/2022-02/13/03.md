---
title:  'Jákob v Egyptě'
date:  20/06/2022
---

> <p></p>
> 1Josef šel a oznámil faraónovi: „Můj otec a moji bratři se svým bravem a skotem i se vším, co mají, přišli ze země kenaanské. Jsou tu v zemi Gošenu.“ 2Potom vzal ze svých bratrů pět mužů a postavil je před faraóna. 3Farao se jeho bratrů otázal: „Jaké je vaše zaměstnání?“ Oni mu odvětili: „Tvoji otroci jsou pastýři ovcí stejně jako naši otcové.“ 4A řekli faraónovi: „Přišli jsme, abychom v této zemi pobývali jako hosté, poněvadž pro ovce tvých otroků nebyla žádná pastva; na kenaanskou zemi těžce dolehl hlad. Dej svolení, ať tvoji otroci mohou sídlit v zemi Gošenu.“ 5Farao řekl Josefovi: „Tvůj otec a tvoji bratři přišli přece k tobě. 6Egyptská země je před tebou. Usídli tedy otce a bratry v nejlepší části země. Ať sídlí v zemi Gošenu. Máš-li za to, že jsou mezi nimi schopní muži, ustanov je správci nad mými stády.“ 7Pak uvedl Josef svého otce Jákoba a postavil jej před faraóna, a Jákob faraónovi požehnal. (Gn 47,1–7)

**Osobní studium**

Je zajímavé, že navzdory všemu, co se Jákob dozvěděl o Josefovi v Egyptě, jej Hospodin oslovuje v „nočních viděních“ (Gn 46,2) a povzbuzuje ho, aby se nebál vydat na cestu. Jákob nakonec opouští zaslíbenou zemi a odchází do Egypta, který se později stane místem, na které se už Izraelci nikdy nebudou chtít vrátit (Dt 17,16).

`Přečti si text Genesis 47. Jaké duchovní pravdy a zásady můžeme objevit v tomto příběhu?`

„Josef se snažil uchránit své bratry před pokušeními, jimž by byli vystaveni na pohanském dvoře. Proto jim radil, aby řekli faraónovi jasně, jaké je jejich zaměstnání. Jákobovi synové této rady uposlechli a opatrně také řekli, že přišli do země, aby tu pobývali, nikoli aby se v ní trvale usadili. Tak si ponechali právo odejít, když se k tomu rozhodnou.“ (PP 233; NUD 110)

Bylo moudré, že faraón nepřesvědčuje tyto přistěhovalce, aby se stali „žebráky“ žijícími z milosrdných darů svého hostitele. Ptá se na jejich „zaměstnání“ (Gn 47,3.4), aby se ve svém novém prostředí dobře přizpůsobili. Také rád využívá jejich zkušeností, a dokonce Josefovi přikazuje: „Ustanov je správci nad mými stády“ (Gn 47,6).

`Potom, přestože je cizinec Jákob v podřízené pozici přistěhovalce, předstoupil před pána země a „Jákob faraónovi požehnal“ (Gn 47,7). On, pokorný cizinec, žehná faraónovi, vládci mocného Egypta... Proč vlastně?`

Slovesná vazba použitá v sedmém verši, která se překládá jako „postavil jej před faraóna“ (Gn 47,7), se běžně používá v kněžském kontextu (viz Lv 14,11). Když vezmeme v úvahu, že ve starověkém Egyptě měl faraón postavení nejvyššího kněze, znamená to, že v duchovním smyslu je Jákob vyšší než nejvyšší kněz Egypta, dokonce má vyšší postavení než samotný faraón.

**Aplikace**

`Bez ohledu na to, kde se v životě nacházíme, měli bychom se k druhým chovat jako „rod vyvolený, královské kněžstvo, národ svatý, lid náležející Bohu“ (1Pt 2,9). Čím by se mělo vyznačovat naše jednání? K čemu nás zavazuje naše víra?`