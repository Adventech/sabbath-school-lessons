---
title:  'Jákob putuje za Josefem'
date:  19/06/2022
---

> <p></p>
> 1Izrael se vydal na cestu se vším, co měl. Když přišel do Beer-šeby, obětoval Bohu svého otce Izáka oběti. 2I řekl Bůh Izraelovi v nočních viděních: „Jákobe! Jákobe!“ A on odvětil: „Tu jsem.“ 3Bůh pravil: „Já jsem Bůh, Bůh tvého otce. Neboj se sestoupit do Egypta; učiním tě tam velikým národem. 4Já sestoupím do Egypta s tebou a já tě také určitě vyvedu. Josef ti vlastní rukou zatlačí oči.“ 5Jákob se tedy zvedl z Beer-šeby a Izraelovi synové vysadili svého otce Jákoba i své dítky a ženy na povozy, které pro ně farao poslal. (Gn 46,1–5)

**Osobní studium**

`Přečti si text Genesis 46. Jaký význam má Jákobův odchod z Kenaanu?`

Když Jákob opouští místo svého přebývání v Kenaanu, je plný naděje. Ujištění, že už nebude hladový, a dobrá zpráva, že Josef je naživu, mu zřejmě dodalo impulz, který potřeboval k odchodu ze zaslíbené země.

V Jákobově odchodu můžeme vnímat ozvěnu Abrahamovy zkušenosti, přestože ten směřoval do zaslíbené země. Jákob slyší od Boha stejné zaslíbení, jaké dostal i Abraham: zaslíbení, že Bůh z něho učiní „velký národ“ (Gn 46,3; porovnej s Gn 12,2). Boží volání připomíná smlouvu s Abrahamem i v tom, že při obou příležitostech Bůh používá stejná uklidňující slova „neboj se“ (Gn 46,3; porovnej s Gn 15,1) a vysloví příslib slavné budoucnosti.

Podrobný výčet jmen Izraelců, kteří odešli do Egypta, včetně jeho dcer (Gn 46,7), připomíná Boží příslib plodnosti daný Abrahamovi v době, kdy byl ještě bezdětný. Číslo „sedmdesát“ (včetně Jákoba, Josefa a jeho dvou synů) vyjadřuje myšlenku úplnosti. Do Egypta jde „celý Izrael“. Je také důležité, že číslo sedmdesát odpovídá počtu národů (Gn 10), což naznačuje, že Jákobova cesta má vliv i na všechny okolní národy.

Tato pravda bude zřejmější až o mnoho let později. Prostřednictvím kříže se naplno odhalí plán spasení, které je nabídnuto celému lidstvu, nejen dětem Abrahama.

Ano, příběhy Abrahamových potomků jsou velmi zajímavé a můžeme si z nich vzít mnohá duchovní poučení. Ale hlavní důvod, proč jsou zaznamenány v Božím slově, souvisí s tím, že všechny osudy patriarchů jsou součástí dějin spasení. A hlavním cílem Božího plánu je přinést vykoupení co největšímu počtu lidí na této padlé planetě.

**Aplikace**

`„Není rozdílu mezi Židem a Řekem: Vždyť je jeden a týž Pán všech, štědrý ke všem, kdo ho vzývají, neboť ‚každý, kdo vzývá jméno Páně, bude spasen‘“ (Ř 10,12.13). Jak Pavel v těchto verších představuje univerzálnost evangelia? Co na základě těchto slov máme jako církev dělat, abychom pomohli šířit evangelium?`

---

#### Dodatečné otázky k diskuzi

`Proč dělá Jákob cestou do Egypta zastávku v Beeršebě?`

`Jak Stvořitel reaguje na Jákobovu touhu ho uctívat tak, jak to viděl u svého otce?`

`Co se Jákob dovídá v nočním vidění v Beeršebě?`

`Jaký vliv má naše touha uctívat Hospodina na to, co nám Bůh sděluje?`

`Jakým způsobem komunikuješ s Bohem? Jak k tobě mluví?`

`Co tě povzbuzuje ve tvé víře v nebeské království a věčný život s Bohem?`

`Věříš tomu, že jsi spasen? Proč?`

`Jak se tvá jistota spasení promítá do tvé potřeby ji sdílet s jinými lidmi?`