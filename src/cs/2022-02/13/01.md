---
title:  'Izrael v Egyptě'
date:  18/06/2022
---

### Texty na tento týden
Genesis 46–50

> <p>Základní verš</p>
> „Izrael se usadil v egyptské zemi, na území Gošenu. Zabydleli se v ní, rozplodili se a velmi se rozmnožili.“ (Gn 47,27)

Kniha Genesis popisuje poslední roky Jákoba a pak Josefa. Vidíme Jákoba (Izraele), jak odchází z Kenaanu (Gn 46), aby se usadil v Egyptě (Gn 47) a tam zemřel (Gn 49,29–50,14). I v egyptském prostředí se však vynořuje perspektiva zaslíbené země (Gn 50,24.25).

Jakmile Jákob dorazil do Egypta, požehnává faraóna (Gn 47,7–10), čímž plní (samozřejmě jen částečně) Hospodinovo zaslíbení dané Abrahamovi, že bude požehnáním pro národy (Gn 12,3). Později, těsně před smrtí, Jákob dává požehnání Josefovým synům (Gn 48). Jákob žehná i svým vlastním synům a vyslovuje působivé předpovědi týkající se každého z nich v kontextu budoucích dvanácti kmenů Izraele (Gn 49,1–28).

Skutečnost, že Izrael „přebývá“ v exilu v Egyptě jako cizinec, je však v napětí s nadějí na zaslíbenou zemi. A přestože samotná kniha Genesis končí zprávou o synech Izraele v Egyptě, některá poslední Josefova slova poukazují na jiné místo: „Já umírám, ale Bůh vás jistě navštíví a vyvede vás odtud do země, kterou přísežně slíbil Abrahamovi, Izákovi a Jákobovi“ (Gn 50,24).

**Osnova lekce**

Při studiu poslední lekce se dostáváme nejen na závěr celé knihy Genesis, ale také sledujeme závěrečnou část osudu Josefa a jeho rodiny, se kterou se po letech opět setkává. Ta se na další léta přesouvá do Egypta, ale dále žije s nadějí na domov, který jim Bůh zaslíbil.

•	Gn 46,1–5: Jákob putuje za Josefem (neděle)

•	Gn 47,1–7: Jákob v Egyptě (pondělí)

•	Gn 48,13–16: Jákob žehná Josefovým synům (úterý)

•	Gn 49,8–12: Jákob žehná vlastním synům (středa)

•	Gn 50,22–26: Naděje na návrat domů (čtvrtek)

**Budování společenství**

`Podělte se ve skupině o to, co jste v posledním týdnu zažili. Jak vás tento prožitek ovlivnil ve vašem duchovním životě?`

`Řekněte ostatním o situaci, kdy jste v poslední době vnímali výrazný projev Boží přítomnosti ve vašem životě. Vyjádřete veřejně Bohu své poděkování.`

---

#### Dodatečné otázky k diskuzi

`Představ si, že jsi Jákob, potomek Abrahama, kterému Bůh slíbil dát zemi, v níž jsi donedávna pásl svá stáda. Teď jsi ale v Egyptě a umíráš. Neměl bys pocit, že Bůh nesplnil své slovo? Proč?`

`Přemýšlel jsi někdy o tom, proč Bůh dovolil, aby potomci Abrahama žili čtyři sta let v Egyptě a většinu z toho jako otroci? Co tím sledoval?`

`Jak bys charakterizoval prostředí v Egyptě? V čem bylo jiné, než později v „zemi zaslíbené“?`

`Nemáš někdy pocit, že i my otročíme „v Egyptě“? V čem se naše společnost podobá té v dobách faraónů?`

`Těšíš se do nebe – do zaslíbené země? Proč?`